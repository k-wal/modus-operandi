2022-07-06||Hoelang kan Johnson aanblijven zonder steun van zijn ministers?|| Boris Johnson is toch al geen standaard politicus die keurig de regels volgt. Maar zijn vastbeslotenheid om aan te blijven als premier – zonder steun van een aanzienlijk deel van zijn ministers – was woensdag wel zeer buitengewoon. Want hoelang kan een premier zonder kabinet het volhouden?  De Conservatieve Partij beleefde woensdag een bizarre dag, waarbij massaal ministers opstapten en hun vertrouwen in Johnson opzegden. De hele dag kwamen ontslagbrieven binnen. Televisiezender Sky News hield het aantal zelfs in beeld bij, alsof het om de score van een voetbalwedstrijd ging. Het waren er ’s avonds 42, ongeveer een derde van alle 120 ministers en ondersteunende secretarissen uit het kabinet.  Nog meer leden van de Britse regering hebben in de nacht van woensdag op donderdag hun vertrouwen in het kabinet opgezegd. Inmiddels hebben meer dan vijftig ministers en ondersteunende secretarissen binnen 48 uur hun ontslag ingediend. 
 Minister voor Noord-Ierland Brandon Lewis maakte donderdagochtend zijn ontslag bekend. Volgens hem „verdient het land beter”. Na zijn vertrek kondigden ook minister Damian Hinds van Veiligheid, minister van Financiën Helen Whately, minister van Wetenschap George Freeman, minister voor pensioenen Guy Opperman en minister voor Cultuur Chris Philp hun ontslag aan. Opperman richt zich in zijn ontslagbrief aan premier Johnson en schrijft dat „geen enkel individu, hoe succesvol deze ook is geweest, groter is dan de partij of dan dit land”. Georgia Oost Uiteindelijk probeerde een groepje vooraanstaande kabinetsleden Boris Johnson te vertellen dat hij beter de eer aan zichzelf kon houden. Eerder op de dag had minister van Huisvesting Michael Gove, een vertrouweling van de premier en net als hij fanatiek Brexiteer, Johnson ook al proberen duidelijk te maken dat zijn tijd was gekomen. Naderhand werd hij telefonisch door de premier ontslagen.   Maar woensdagavond, toen NRC naar de drukker ging, was nog onduidelijk hoe die bijeenkomst van het clubje ministers en premier Johnson zou aflopen. Britse media meldden wel dat Johnson vastberaden was om aan te blijven. Hij zou naar zijn grote verkiezingswinst van 2019 hebben verwezen, waarbij de Conservatieve Partij dankzij hem een meerderheid van 80 zetels binnenhaalde. Dat ziet hij als zijn persoonlijke mandaat van de Britse bevolking. Ook zei Johnson volgens de BBC dat het „onverantwoordelijk” zou zijn om nu af te treden, met een oorlog in Oekraïne en een dreigende economische recessie in het Verenigd Koninkrijk. Het was niet meer mogelijk de balans tussen loyaliteit en integriteit te bewaren Sajid Javid ex-minister van Volksgezondheid Twee ministers leidden dinsdagavond de ineenstorting van het kabinet in. Rishi Sunak (Financiën) en Sajid Javid (Volksgezondheid) zegden hun baan op. Aanleiding vormden Johnsons onwaarheden over het grensoverschrijdend gedrag van Chris Pincher, een Conservatief Lagerhuislid dat herhaaldelijk van handtastelijkheden is beschuldigd. Johnson wist daarvan en benoemde hem toch in zijn kabinet. De premier ontkende hiervan op de hoogte te zijn geweest, maar moest later toegeven dat hij dat wel was.  Dergelijk gedraai en het achteraf goedpraten van eerdere onwaarheden heeft langzaam maar zeker de steun van de Conservatieve Partij voor Johnson doen afbrokkelen. Vooral ‘Partygate’, het schandaal rond de feestjes in Downing Street tijdens de coronalockdowns, was hier een kras voorbeeld van. Johnson hield steeds vol dat er niets aan de hand was geweest. Tot naar buiten kwam dat ambtenaren en politieke assistenten structureel borrels hielden, met excessief drankgebruik. De premier kreeg zelfs een boete opgelegd voor het schenden van de regels.  Nu de Conservatieve Partij al maanden onder dit soort schandalen lijdt, de laatste tussentijdse verkiezingen verloor en oppositiepartij Labour de grootste is in de peilingen, raakt het geduld binnen de partij ineens snel op. Ministers zijn in drie jaar tijd amper aan uitvoering van hun beleid toegekomen, deels door de coronacrisis, maar deels  ook doordat ze steeds worden afgeleid door schandalen over Johnson. En wat er wel van kwam, is omstreden binnen de partij en de samenleving: de uitzettingen van asielzoekers naar Rwanda, het terugkomen op afspraken met de EU die Johnson zelf heeft gemaakt.   De premier heeft deze opstand dus vooral over zichzelf afgeroepen, is de algemene opvatting onder de Conservatieven. Ministers hadden er genoeg van om het voor hem op te nemen en „het onverdedigbare te verdedigen”, zoals ex-minister Sajid Javid woensdag zei. „Het was de afgelopen maanden onmogelijk om de balans tussen loyaliteit en integriteit te bewaren.” De geloofwaardigheid van ministers en de Conservatieve Partij in bredere zin raken beschadigd. Voor oppositiepartij Labour zou Johnsons aftreden het verlies van een ideale tegenstander betekenen, al zal ze dat nooit toegeven. Johnson was de afgelopen maanden een beschadigde partijleider tegen wie het makkelijk scoren is. Labourleider Keir Starmer mag op voorsprong staan in de peilingen, maar dat wordt eerder aan de benarde positie van Johnson toegeschreven dan aan het alternatief dat hij biedt voor een Conservatieve regering. Critici binnen de Conservatieven zijn nu vastbesloten om een einde aan Johnsons leiderschap te maken. Woensdag leek het er even op dat de speciale partijcommissie die over de vertrouwensstemmingen gaat, zo’n stemming over zijn positie snel  mogelijk zou maken. Begin vorige maand won Johnson nog zo’n  vertrouwensstemming van de fractie, al zegde een flinke minderheid (41 procent) toen het vertrouwen in hem op. De regel is dat zo’n stemming pas na een jaar opnieuw kan worden gehouden. Johnson heeft deze opstand vooral over zichzelf afgeroepen, vinden zijn partijgenoten Maar de commissie die toeziet op dit soort regels wordt maandag opnieuw samengesteld en heeft besloten daarop te wachten met een besluit om eventueel de regels te veranderen. Tegenstanders van Johnson zouden zich nu verkiesbaar stellen voor die commissie, om zo snel een nieuwe stemming te kunnen organiseren. De kans is heel klein dat Johnson  zo’n stemming opnieuw zou winnen, maar hij zou de strijd graag aangaan.  Een andere optie zou zijn om het hele Lagerhuis te laten stemmen over een motie van wantrouwen tegen de premier. Die motie zou Labour dan indienen, al is dat niet gebruikelijk omdat het over Johnsons positie als partijleider gaat, wat als een partijaangelegenheid wordt gezien. „Maar hele ministeries, zoals Onderwijs, zitten nu zonder politieke leiding. De premier klampt zich vast aan de macht en beschadigt daarmee het bestuur van ons land”, zei Steve Reed, schaduwminister van Justitie voor Labour. De oppositie zou voor onderhandeling over zo’n motie openstaan. Johnson kreeg woensdagavond nog steun van een paar trouwe ministers. Nadine Dorries (Onderwijs) en Jacob Rees-Mogg (Brexit-mogelijkheden) zouden aan zijn kant zijn blijven staan. Maar of er nog genoeg Lagerhuisleden beschikbaar én bereid zullen zijn om alle gaten op te vullen die woensdag zijn gevallen, is volslagen onduidelijk. Johnson zou wel al een toespraak voor begin volgende week hebben aangekondigd met nieuwe plannen om de economische situatie in het VK vooruit te helpen.      Eén van de critici van de premier vatte zijn beeld van Johnson onlangs tegenover de BBC zo samen: „Hij wilde altijd graag premier worden en nog liever wilde hij de geschiedenis ingaan als premier. Wat in de tussentijd moest gebeuren, dat was minder duidelijk.” Maar Johnson is er kennelijk nog niet klaar voor de geschiedenis te laten beginnen.      Premier Boris Johnson verlaat woensdag zijn ambtswoning, Dowing Street 10 in Londen.  Foto John Sibley / Reuters||https://www.nrc.nl//nieuws/2022/07/06/hoelang-kan-johnson-blijven-zonder-steun-a4135793
2022-07-06||Rijk wil tweede aanmeldcentrum voor asielzoekers desnoods onder dwang||    Als de gemeenteraad van   Noordoostpolder   niet instemt met de komst van  een aanmeldcentrum  voor asielzoekers, is het Rijk bereid dwang te gebruiken. Dat zeggen meerdere betrokken ambtenaren tegen NRC.   Woensdagochtend werd bekend dat het Rijk een tweede aanmeldcentrum wil openen in het dorp Bant, enkele tientallen meters naast het asielzoekerscentrum in Luttelgeest,  waar  duizend mensen worden opgevangen. Voor  het  aanmeldcentrum, waar asielzoekers die  in Nederland arriveren zich moeten melden, worden „tweehonderdvijftig tot driehonderd opvangplekken” gerealiseerd, schrijft  staatssecretaris Eric van der Burg (Asiel, VVD) aan de Tweede Kamer. Zo moet het aanmeldcentrum in Ter Apel, dat al maanden overvol is, worden ontlast. Ook de gemeenteraad van Noordoostpolder hoorde woensdagochtend voor het eerst van de plannen.  Raadsleden  voelden zich  overvallen.   Zij  werden   woensdagavond bijgepraat, onder anderen door Milo Schoenmaker, hoofd van het Centraal Orgaan opvang asielzoekers (COA).    In de dorpen (Luttelgeest heeft 2.700 inwoners, Bant 1.300) is „geen animo” voor meer asielzoekers, zegt fractievoorzitter Berthoo Lammers van raadsfractie Ons Noordoostpolder aan de telefoon. Alex Tuinenga, van de Politieke Unie – een van de twee grootste fracties in  Noordoostpolder – noemt het een „lastige kwestie”. Maar ook  als de gemeenteraad tegen is,  wil  het Rijk de bouw  doorzetten.  Het kabinet schrijft dat het „de opvang van asielzoekers van nationaal belang” acht. Welke middelen het Rijk daarvoor wil inzetten, is  niet bekend.  In maart zei  staatssecretaris Van der Burg nog dat dwang uitoefenen voor de opvang van asielzoekers „een nederlaag” zou zijn.    Wanneer het tweede aanmeldcentrum open zou moeten, is onbekend. Het  moet nog verrijzen, op een stuk land waar nu  boerenschuren en stallen staan.   De aangekochte grond  heeft   een agrarische bestemming.  Voorzieningen voor een centrum waar honderden mensen verblijven, moeten nog worden aangelegd. Het COA wil in eerste instantie  verplaatsbare „cabines” van kunststof op het terrein zetten, zegt een woordvoerder. De eigenaar van het boerenland bood zelf bij de provincie Flevoland zijn grond aan. De provincie bemiddelde in de verkoop. Het COA kocht de grond afgelopen vrijdag. Zowel het COA als de provincie Flevoland hebben de  stikstofrechten van de boer  gekocht. De provincie kan die  rechten nu  gebruiken voor andere  boeren die nog niet aan de stikstofnormen voldoen.  Boer Chris Woldberg, die  de grond  verkocht, zegt dat hij niet wist dat het perceel  gebruikt zou worden voor asielzoekers. Hij  dacht dat hij de  grond verkocht aan de provincie Flevoland en zegt dat hij „niets met  COA of zo te maken” had. Ik had niets met COA of zo te maken Chris Woldberg verkoper grond Op dit moment moeten alle asielzoekers die naar Nederland komen, zich in het Groningse Ter Apel melden. Daar worden ze geregistreerd en geïdentificeerd, en verdeeld over asielzoekerscentra in het hele land. Maar omdat alle centra vol zitten, is het aanmeldcentrum overvol. Bijna elke avond zijn alle bedden bezet en moeten asielzoekers op stoelen slapen.  Om de druk op het centrum te verlichten, worden asielzoekers ’s nachts met bussen naar tijdelijke nachtopvanglocaties door heel Nederland gereden. Afgelopen dinsdagnacht besloten dertig asielzoekers voor de poort te gaan slapen,  uit angst dat ze anders hun afspraak in Ter Apel zouden  missen.   Over een extra aanmeldcentrum wordt al jaren gesoebat. Eind 2021 beloofde toenmalig staatssecretaris Ankie Broekers-Knol (Justitie en Veiligheid, VVD)  dat in januari dit jaar de locatie van een nieuw aanmeldcentrum bekend zou zijn. Dat gebeurde niet;  gemeenten weigerden mee te werken omdat ze  vrezen „een tweede Ter Apel”  te worden.  Van der Burg  kondigde in het voorjaar aan dat hij  drie nieuwe aanmeldcentra wil openen.   De woordvoerders van staatssecretaris Van der Burg waren niet bereikbaar voor commentaar. ||https://www.nrc.nl//nieuws/2022/07/06/kabinet-sluit-dwang-voor-tweede-aanmeldcentrum-niet-uit-a4135789
2022-07-06||In het Gelderse Stroe zitten de adders overal onder het gras||Wie het stikstofconflict als een burgeroorlog-in-wording beschouwt, denk aan ChristenUnie-voorman Segers,   zou de Heetkampweg in Stroe als eerste frontlinie kunnen zien. Twee weken geleden stond het hier vol met trekkers, verzameld op het land van melkveehouder Brouwer en enkele buren. Enkele meters van zijn erf geven  bruine Staatsbosbeheer-borden aan dat hier een andere wereld begint. Een wereld waarin niet de tractor, maar de recreant het  voor het zeggen heeft. Waar, met het geraas van de A1 en de spoorlijn als geluidsdecor, de natuur begint.   Een stukje bos ter grootte van een krant, zo kun je daarbij mijmeren, met de dichter J.C. Bloem. Maar natuur is het niettemin, juridisch beschermd door zowel de Vogelrichtlijn als de Habitatrichtlijn. Natura2000-gebied, kortom, waarover de Raad van State in de zomer van 2019 onverbiddelijk oordeelde dat er geen gram stikstof meer bij kan.  Het kabinet wil dat de stikstofuitstoot omlaag gaat, boeren worden in hun voortbestaan bedreigd. In het Gelderse Stroe woedt deze strijd in volle omvang. Wat doet dit met een gemeenschap? Karel Smouter peilt er deze weken de stemming. Terwijl deze dinsdag de gebruikelijke e-bike-stellen voorbijrazen en twee meiden op een zanderige heuvel foto’s van elkaar nemen, struint de 35-jarige Richard („liever geen achternaam”) uit Arnhem rond. „Zodra ik een paar uur vrij heb, dan ga ik”, vertelt hij, zijn camera bungelend rond zijn middel. „De natte heide hier maakt het tot  één van de weinige gebieden in Nederland waar je de adder kunt vinden.” Zijn ogen speuren de bodem af. „Ik zoek een adder onder het gras ja”, lacht hij, waarna hij zijn weg vervolgt.   De avond ervoor zochten duizend  boeren en andere ondernemers in Barneveld, de gemeente waar Stroe bij hoort, eveneens naar adders onder het gras, zij het dan van de meer politieke soort. In nog geen tien dagen tijd hebben vier lokale ondernemers een stichting – Visie MKB –  en een evenement – Stikstof Feiten – uit de grond gestampt. Ze willen agro-, bouw- en transportondernemers uit de streek verenigen en samen een  „geluid uitzenden” naar de politiek. „Nadat de boeren in actie gekomen waren, keken we elkaar als ondernemers aan en voelden we: het is tijd voor iets constructiefs.” Ze willen „het eerlijke verhaal” over stikstof uitdragen. Dat  verhaal blijkt vooral te bestaan uit vraagtekens bij het verhaal van het kabinet.  „Is het middel niet erger dan de kwaal?”, vraagt de een zich af. „We hadden vroeger het asbestverbod, daar kwam de overheid later op terug. Zou het met stikstof misschien wéér meevallen?”, vraagt de ander. „Nu zijn het de boeren, wie is er straks aan de beurt?”, verwoordt een derde spreker  de vrees van velen. 31 procent van de aanwezigen zegt, via het grote ‘meepraatscherm’, boos te zijn over de aangekondigde stikstofmaatregelen, 37 procent is teleurgesteld en nog eens 24 procent voelt zich onzeker. Slechts 2 procent voelt zich er „best oké” bij, 6 procent houdt zich op de vlakte.  Op de vraag hoe het met hen gaat loeit de zaal luidkeels „moeeee”.  De avond krijgt zodoende een bijna therapeutisch karakter. Dagvoorzitter Rens de Jong vraagt de aanwezigen even met hun buurman te praten. Het eerste programmaonderdeel bestaat uit „stoom afblazen”, waarbij bezoekers hun zegje mogen doen in een microfoon die hij de zaal ingooit. „Is het middel niet erger dan de kwaal?„ „Kijk, over de stip op de horizon zijn we het in grote lijnen eens”, zegt Bert Roordink (50) van Roordink Bedrijfswagens, bij een plak wortelcake en een kop koffie. „Natuur moet worden beschermd, punt. Maar in Nederland, zeker in de regio,  moet je mensen méénemen daarnaartoe. We zijn hier van het overleg en van het wederzijds vertrouwen. Maar deze maatregelen, die worden zomaar over ons uitgestort.”  Er zit hier in de Food Valley, zoals een deel van  de Gelderse Vallei zich presenteert, „zoveel kennis en innovatie”, vult zijn collega Bram de Jong hem aan, maar  is zijn gevoel, „daar wordt niks mee gedaan.” Behalve adders onder het gras – is stikstof niet een stok om boeren mee te slaan, zodat er nieuwe woningen kunnen worden gebouwd? – krijgen de verzamelde ondernemers de nodige manieren voorgeschoteld om de naderende stikstofmaatregelen alsnog te voorkomen. Onderzoeker Geesje Rotgers van stichting Agrifacts wil de welstand van „alle tachtigduizend, en dan bedoel ik ook alle” bedreigde soorten „eerst zélf kunnen meten”.  De onbetwiste ster van de avond, Caroline van der Plas van de BoerBurgerBeweging, wil „zeker weten wel” de natuur beschermen, „maar waarom moet dat de natuur uit 1992 zijn, toen Natura 2000 bedacht werd? Doen we dat in 2500 nog?” De Wageningse emeritus hoogleraar Johan Sanders vuurt in acht minuten acht manieren op het publiek af om de „stikstofefficiency” te vergroten, zonder dat de veestapel hoeft te krimpen. Hij denkt bijvoorbeeld aan het splitsen van grassen, zodat vee met minder voedsel méér eiwit binnenkrijgt en  minder mest produceert.  Steunbetuiging voor de boerenacties tegen het stikstofbeleid. Foto Eric Brinkhorst
 De Gelderse gedeputeerde Peter Drenth (CDA) staat weliswaar voor de noodzaak van maatregelen, maar hekelt vanaf het podium de stikstofkaart van het kabinet waarop vrijwel de hele Gelderse vallei „babyroze” kleurde, de kleur die staat voor 58 procent stikstofreductie. „Die kaart had de minister nóóit moeten gebruiken”, zegt hij. Laat je niets wijs maken, bezweert de bestuurder, „Gelderland is allang op weg de stikstofdoelen te halen”. Hij meent dat „het mobiliseren van de innovatiekracht die bij jullie leeft” het spookbeeld van verplicht onteigende boerenbedrijven uit zijn provincie zal weten te houden.  Het klinkt als een geloofsuitspraak. Uit berichtgeving in NRC bleek deze woensdag dat „nog geen enkele” boer van de verbeterde provinciale uitkoopregeling gebruik wenst te maken. De aanvraagtermijn loopt in september af. De Rijksdienst voor Ondernemend Nederland (RVO) vreest dat onteigeningen op deze manier onafwendbaar worden.  Aan de ‘frontlinie’, nabij de Heetkampweg in Stroe, wordt intussen uit een ander vaatje getapt. Afgelopen maandagmiddag reden enkele boeren op tractors dwars door het aanpalende natuurgebied naar Radio Kootwijk. Al na enkele honderden meters maakten ze een stop waarbij ze een deel van het terrein met landbouwmaterieel freesden en vervolgens vol met graszaad en mest stortten. „Dat kun je wel ruiken”, zegt de verbouwereerde boswachter Laurens Jansen als hij daags daarna de schade ter plekke opneemt. Hij laat een hazelworm zien, een pootloze hagedis die het incident niet overleefde.  Je bent een rund als je met boeren stunt, schreef een kind op een verkeersbord Jansen slikt zijn boosheid in en wil vooral niet escaleren: „Het was maar een depot, waar we houtsnippers bewaarden die we elders hebben gebruikt. En in Radio Kootwijk hebben ze gelukkig niets vernield. Na overleg hebben ze het daar bij wat trotse foto’s gelaten.”  Twee weken na de protesten op het land van boer Brouwer hangt Stroe nog altijd vol met posters, spandoeken en omgekeerde Nederlandse vlaggen. „Je bent een rund als je met boeren stunt”, zo schreef een kind op een verkeersbord. Een vrouw op het terras van café de Landing heeft een boerensjaal aan haar handtas geknoopt.  Op datzelfde terras schiet buurtbewoner Eveline Bernard (71) de verslaggever aan. Ze vertelt hoe het is  om hier  een ander geluid te laten klinken dan het boerenevangelie. „Dat is lef hebben”, vertelt ze. „Dan wordt het ineens een stuk minder gezellig in de WhatsApp-groep van de buurt.” Geregeld tekent ze bezwaar aan tegen boeren die lokale milieuregels en verordeningen schenden. Dat levert de nodige scheve gezichten op.   Foto Eric Brinkhorst Toch opereert ze niet geheel alleen. Met ruim twintig anderen richtte ze Kootwijk Groen op, een netwerk van natuurliefhebbers uit de omgeving. Ze woont zelf naast een zandverstuiving, die in haar jeugd nog  „het grootste stuk woestijn van Noordwest-Europa” was. Wat later, op de veranda van haar boswoning, pakt ze er een fotoalbum bij. Op foto’s uit de jaren zestig is een uitgestrekte zandvlakte te zien. „De komst van de snelweg en later de intensieve veehouderij hebben de boel hier laten vergrassen”, vertelt ze terwijl ze toont hoe de vlakte er nu bij ligt - vrijwel geheel begrast. „Voel zelf maar,” zegt ze, „het zand is hier zo droog dat het als water uit je hand glipt. Alleen door extreme bemesting kan hier iets groeien.”  De houding in deze streek is volgens haar dat je eerst iets doet en daarna pas om toestemming vraagt bij de overheid. „De knabbel-en-babbel-methode noem ik dat: eerst pakken wat je aardig lijkt en dan kletsen tot je de nieuwe rechten vastgelegd krijgt.” Dat de overheid nu wel paal en perk lijkt te stellen is voor veel van hen nieuw en slecht te verteren, zo constateert ze.  Ze zag de natuur in haar woonomgeving veranderen, sinds de jaren zestig. „Als kind zocht ik hier cantharellen, die waren dol op de bomen hier. Ook de breedbladige wespenorchis, een orchidee, is onlangs verdwenen.” Toch beziet ze de boeren in haar buurt met empathie. „Toen deze mensen hier kwamen wonen, gold het als een overwinning als je de natuur naar je hand wist te zetten. Die waarden zitten er nog steeds in.”  Boeren zijn in een fuik gelopen, zegt ze. „De bank vertelde hen dat ze elk jaar moesten uitbreiden, grotere winsten moeten halen. Natuurlijk voel je je dan bekocht als nu blijkt dat dit helemaal niet kón.” Tsja, verzucht ze, „misschien zijn ze ook wel boos op zichzelf.” ||https://www.nrc.nl//nieuws/2022/07/06/overal-zitten-adders-onder-het-gras-a4135767
2022-07-06||Piepende banden en continu getoeter – op pad met de wegenwacht van de Tour||‘Putain!” Bruno Mallet slaat op het stuur van zijn blauwe Skoda. Hij wil erlangs, hij heeft haast. Hij zwenkt van links naar rechts, met een vaart van 70 kilometer per uur over een smal Frans landweggetje. Maar het groepje renners dat hij wil inhalen, zwenkt met hem mee en dus moet hij vol in de remmen. Zo-even is Mallet gestopt op een kasseienstrook tussen de gehuchten Émerchicourt en Monchécourt. Hij ziet de Noorse sprinter Alexander Kristoff met zijn handen in de lucht slaan. Lekke band. Mecanicien Anthony Poncet zit klaar op de achterbank, mondkapje al op. De auto staat nog niet stil in de berm naast de graanplanten of hij heeft de deur  opengegooid, nieuw voorwiel in de hand. Binnen veertig  seconden heeft Kristoff een nieuw wiel.  NRC Terwijl plukjes renners in stofwolken voorbijstuiven, zwiept de Noor zijn been over het frame en zet aan. Een trap in het luchtledige, zijn ketting ligt eraf. Mallet en Poncet zien het vanuit een zijspiegel gebeuren, ze trekken alweer op. „Geen tijd”, zegt Mallet. „Dit kan hij zelf repareren,  wij moeten terug naar het peloton.” Mallet en Poncet zijn onderdeel van het Neutrale Service Team van Shimano, de wegenwacht van de Tour de France. Staat een renner met pech langs de weg – een lekke band, gebroken stuur of erger – en is er geen ploegwagen in de buurt, dan helpen de mannen in de blauwe auto’s hen weer op weg. Vorig jaar nam Shimano die verantwoordelijkheid over van Mavic, dat  sinds 1977 de service leverde. Op een dag als woensdag is hun aanwezigheid onmisbaar. Etappe vijf van Lille naar Arenberg is   Parijs-Roubaix in het klein, met elf kasseienstroken. Renners zijn uit vrees voor valpartijen en minuten tijdverlies al maanden bezig zich voor te bereiden. In een vergelijkbare etappe in de Tour van 2014 kwam favoriet Chris Froome ten val en stapte af. Alberto Contador verloor toen minuten en gaf een paar dagen later op. Bij Shimano zijn de voorbereidingen uitgebreid geweest: het normale team van drie auto’s, een motor en een busje met materialen, is uitgebreid met drie extra motoren. Elk voertuig telt een  bestuurder en mecanicien; in totaal zijn er vijftien man. Zo willen ze een scenario als in 2016 voorkomen, toen Chris Froome in de twaalfde etappe pech kreeg en bij gebrek aan ondersteuning op  de Mont Ventoux een stuk naar boven rende.  Foto Wouter Van Vooren De dag is voor het team  vroeg  begonnen. Elke wielerploeg stapt voor het trotseren van de Noord-Franse kasseien op aangepaste fietsen,  dus zijn de mecaniciens vanaf acht  uur bij elke teambus geweest om te checken met welke onderdelen gereden wordt. Bahrein en DSM hebben  cassettes met elf in plaats van twaalf tandwielen op hun achterwielen laten plaatsen, dus in de auto’s van Shimano gaan meer van die wielen mee. Elke wagen herbergt zes fietsen, vijftien wielen en tientallen extra onderdelen, gels en bidons.  Poncet wijst de verschillende fietsen aan die op het dak staan. Linksvoor is   afgesteld op Tadej Pogacar, rechtsachter staat een fiets voor Primoz Roglic. Rechtsvoor is voor geletruidrager Wout van Aert, ernaast een kleine fiets voor een renner als Nairo Quintana.  Poncet pakt de auto elke dag in en uit. De vijftien wielen moeten worden opgepompt, de fietsen schoongemaakt. Daarna gaat  alles de auto weer in.  Het duo Mallet en Poncet is woensdag ‘auto 3’, dat houdt  in dat ze bij het peloton moeten blijven. De andere auto’s gaan achter de kopgroep en achtervolgers aan, de motoren bieden  hun ondersteuning. Voor auto 3 belooft het een lastige middag te worden,  want de wegen zijn smal en met al die stroken met kinderkopjes is het de vraag of er  wel een peloton overblijft.   „Bonne chance à tous”, roept Mallet over de radio als hij in een parade van ploegleiderswagens Lille uitrijdt. Omdat de eerste kasseienstrook pas op  80 kilometer ligt, gebeurt er de eerste twee uur weinig. Monteur Poncet sluit even de ogen, en als er een kopgroep uit het peloton wegrijdt instrueert Mallet zijn collega’s wanneer ze er achteraan moeten. Hij merkte vanochtend bij het ontbijt wel wat nervositeit bij zijn team, zegt Mallet. Hij bestuurt al 25 jaar auto’s in koersen en rijdt sinds 2010 in de wagens van Shimano. Deze Tour stuurt hij het team aan. „Ze weten heus wel zelf wat ze moeten doen, maar het is een  speciale etappe. Daarom communiceren we wat meer.”  De stress is ook in de rij met ploegwagens merkbaar. Er is een volgorde die de auto’s moeten aanhouden, maar de ploegleiders halen halsbrekende inhaalmanoeuvres uit als ze na een korte stop weer hun plek in de rij willen innemen. Ze willen allemaal op de juiste positie zitten als de etappe straks ontbrandt. Na 74 kilometer koers draait Mallet zijn raampje even open. Hij zucht, haalt diep adem. „Nog één keer frisse lucht”, grijnst hij. Dan gaan alle ramen dicht. Een witte, vierkante boog doemt op, het geschud begint. Mallet rijdt met  zeker 50 kilometer per uur over de eerste kasseienstrook. Niets schuift van zijn plaats – chauffeur en monteur hebben alles goed ingepakt.   NRC In de auto wordt het stil. Mallet en Poncet luisteren aandachtig naar de berichten van collega’s, die via een eigen radiokanaal binnenkomen. Daarnaast houden ze de koersradio in de gaten.  Als chauffeur moet je kalm blijven en  koersinzicht hebben, zegt Mallet. Het Neutrale Service Team moet je zien als een wielerploeg zonder renners,  en als chauffeur ben je de ploegleider. „Je moet kunnen anticiperen op wat de renners gaan doen. Dan kun je daarop inspelen”, zegt Mallet. Veel van zijn collega’s zijn daarom oud-profs, zoals de Nederlander Nico Verhoeven die in de Tour van 1987 een rit won.  Terwijl de kasseienstroken elkaar genadeloos opvolgen, proberen Mallet en zijn collega’s koortsachtig hun auto’s en motoren op de juiste plekken in de koers te houden. Het zijn split-secondbeslissingen die het team telkens moet maken: stoppen ze voor een renner, of is er een ploegleiderswagen dichtbij en rijden ze door?  „Nu is alles voor ons”, roept Mallet over de radio naar de Shimano-motor voor hem als ze samen de vierde kasseienstrook van de dag oprijden. Het peloton is  in stukken geslagen, de ploegleiderswagens zijn uit zicht verdwenen. De fietswielen op de motor trillen als riet in de wind.  Met snelheden tot  130 kilometer per uur stuurt Mallet zijn auto over Noord-Franse achterafweggetjes. De toeter gebruikt hij non-stop, met piepende banden raast hij door de bochten. Op de kasseienstroken zet Mallet de ruitenwissers aan om te kunnen  zien waar hij naartoe stuurt.  Foto Wouter Van Vooren Bij elke nieuwe kasseienstrook lijkt er meer publiek te staan. Mensen deinzen terug het maïsveld in als Mallet met hoge snelheid aan komt rijden. „Merde!”, roept hij als een toeschouwer te laat naar achter stapt, de auto moet uitwijken en een enorme klap op een granieten klinker maakt. „Dat is toch onmogelijk.” Intussen drijven achtergebleven renners als schimmen in de zanddampen voorbij.  Jumbo-kopman Roglic is gevallen en grijpt naar zijn knie – dat is een zaak voor de ploegleiderswagen. Hetzelfde geldt voor Alexei Lutsenko, Poncet zag door de achterruit een auto van diens Bora-ploeg komen aanrijden. Een motor van Shimano stopt even later wel voor Mathieu van der Poel, de auto rijdt door.  Na een dolle  achtervolging sluit Mallet weer netjes aan bij het peloton, achter de wagen van de koersdirectie.  Hij veegt het zweet in zijn handen af aan zijn poloshirt. Poncet klopt het stof van de achterbank. Als de laatste kasseienstrook is gepasseerd, lijkt hun taak erop te zitten deze dag. „We zijn pas klaar bij de finish”, zegt Poncet nog, maar de mannen weten dat het zwaarste deel achter de rug is. Ze halen de finish niet eens; als ze ontspannen Arenberg binnenrijden, worden ze op 150 meter van de finish door de organisatie naar links gestuurd. „We waren er toen we nodig waren”, zegt Mallet tevreden over de moeilijkste dag van deze Tour, en hij parkeert de auto op de stoep.       Correctie 7 juli 2022: In een eerdere versie van dit artikel stond dat in 2014 voor de laatste keer een dergelijke etappe was in de Tour. Dit was in 2018. Hierboven is de betreffende passage aangepast.||https://www.nrc.nl//nieuws/2022/07/06/jachtige-rit-in-de-neutrale-servicewagen-van-de-tour-a4135788
2022-07-06||Boeren voeren actie in Amsterdam, Hilversum en provinciehuis Arnhem||Ook woensdagavond zijn verschillende boeren erop uitgetrokken om actie te voeren tegen vermoedelijk het stikstofbeleid. Op de Dam in Amsterdam staat een aantal tractoren, rond negenen reden de boeren door de binnenstad richting het plein. Volgens stadszender AT5 reden ook een paar tractoren door de IJtunnel.  Op beelden is te zien dat de boeren een spandoek omhoog houden met de tekst ‘de oorlog is begonnen, en wij gaan winnen’. De politie is ook ter plekke aanwezig in de hoofdstad. Voor zover bekend hebben de actievoerders nog geen wegen geblokkeerd met hun voertuigen.  Ook zijn enkele boeren aanwezig bij het Mediapark in Hilversum. Beelden op sociale media tonen dat twee tractoren en een man op een scooter toeterend rondjes rijden voor het redactiepand van de NOS. Aan een van de voertuigen hangt de Nederlandse vlak omgedraaid - het protestsymbool van boeren tegen de stikstofregels. Woensdagavond zijn ook boeren aanwezig bij het Gelderse provinciehuis in Arnhem. Volgens de Gelderlander zijn er zo’n tientallen tractoren in de buurt van het pand. De krant citeert een boerenvoorman die zegt dat er driehonderd boeren onderweg zijn. ||https://www.nrc.nl//nieuws/2022/07/06/boeren-voeren-actie-in-amsterdam-hilversum-en-provinciehuis-arnhem-a4135778
2022-07-06||Voor fraude veroordeelde Van Rey mag wethouder worden in Roermond||De 77-jarige voor corruptie veroordeelde politicus Jos van Rey kan wethouder worden in Roermond. Dat stelt een woensdag door de gemeente gepubliceerd rapport van Bureau Berenschot. Volgens het consultancybureau, dat naast Van Rey nog vier andere kandidaat-wethouders screende, heeft de toets geen zaken opgeleverd die „een beletsel vormen voor de benoeming van de kandidaten”. Omdat Berenschot wel integriteitsrisico’s vond, deed het aanbevelingen „om met deze risico’s om te gaan”. Het is volgens het bureau „aan de kandidaten om hier eventueel wel of geen vervolg aan te geven”. Afgelopen mei had de Liberale Volkspartij Roermond (LVR) Van Rey al voorgedragen als één van diens twee kandidaat-wethouders voor een college met de VVD, GroenLinks en PvdA. Van Rey zette de LVR op, nadat hij in 2015 voor de tweede keer uit de VVD was gezet, omdat hij de partij volgens het bestuur schade had berokkend. Sindsdien hanteerden de partijen in de Roermondse gemeenteraad een cordon sanitaire, waardoor de LVR veroordeeld was tot de oppositie. Nadat de LVR elf zetels behaalde bij de afgelopen gemeenteraadsverkiezingen, lieten verschillende partijen toch weten met de partij en Van Rey te willen samenwerken.  Met de uitkomsten van de screening is de laatste hobbel genomen voor de installatie van Jos van Rey, die woensdag tijdens een speciale raadsvergadering samen met de vier andere kandidaat-wethouders zal worden beëdigd in het nieuwe college. Van Rey was eerder wethouder in Roermond van 1979 tot 1982 en tussen 1998 en 2012. In 2017 werd Van Rey veroordeeld tot een voorwaardelijke gevangenisstraf van twaalf maanden vanwege corruptie en verkiezingsfraude. Daarna mocht hij enkele jaren geen wethouder zijn, maar die schorsing is inmiddels voorbij.||https://www.nrc.nl//nieuws/2022/07/06/voor-fraude-veroordeelde-van-rey-mag-wethouder-worden-in-roermond-a4135776
2022-07-06||Martin is een van de laatste klompenmakers: ‘Het is vijf voor twaalf voor de klomp’||In het Overijsselse dorpje Luttenberg, gemeente Raalte, poseert een groepje toeristen voor de foto. Ze staan voor een gele klomp, zo’n vijf meter lang, die geplaatst is in een perkje met paarse en roze tulpen. Erachter ligt het atelier van Martin Dijkman (55). Aan de gevel wappert de Nederlandse vlag. „Op en top Hollands, hè!”, roept een oude man die achter zijn rollator voorbij schuifelt.  Dijkman begon twintig jaar geleden als klompenmaker. Hij leerde het ambacht van zijn vader, die klompen maakte voor boeren en voor Nederlandse beurzen in het buitenland. Martins eigen loopbaan in de klompenbusiness begon dan ook in het buitenland. Zijn vader was op promotietour in Japan en had het erg druk, dus vroeg hij zijn zoon te komen helpen. „En hij vond dat ik ook wel prima klompen kon maken.” Zo ging Martin voor drie weken naar Japan om zijn vader te ondersteunen. Daar demonstreerde hij  hoe de „echte Nederlandse klomp gemaakt wordt”. En dat bleef hij doen, met veel plezier. Toen zijn vader met pensioen ging, nam Martin dan ook zonder twijfel het bedrijf over. Klompen maken zit de familie Dijkman in het bloed. Martins vader leerde het al van zíjn vader. Opa was boer, en maakte in zijn vrije tijd klompen voor de collega’s in de buurt. De klomp was het ideale schoeisel voor de modderige boerengrond; hout is immers zo weer schoongepoetst.  Toch is de bloedband geen garantie voor continuïteit. Dijkman heeft zijn beide zoons wel de fijne kneepjes van het vak bijgebracht, maar het voortbestaan van het familiebedrijf is onzeker. De ene zoon kan er om gezondheidsredenen niet mee verder, de andere houdt zich liever bezig met toerismemanagement.  Foto Kees van de Veen Ook elders in Nederland hoeft Dijkman geen opvolger te zoeken. Hij behoort tot de laatste zeven mensen in het land die nog handmatig een klomp kunnen maken. Klompen die met de hand gemaakt worden, zijn maatwerk; je moet er goed op kunnen lopen. Hoewel draagbare klompen volgens Dijkman „helaas” bijna niet meer nodig zijn. „De echte klompendrager is een uitstervend ras.”  Verder zijn in Nederland nog wat machinaal werkende klompenmakers actief, die hoofdzakelijk voor souvenirwinkels produceren. Ook die groep is klein: volgens de Nederlandse Vereniging van Klompenmakers zijn er slechts tien actief.  In voorbije jaren bestond een belangrijk deel van Dijkmans werk uit promotiereizen voor Nederland. Samen met haringvissers, melkmeisjes en kaasmakers trok hij de wereld over om het nationale product te promoten. De coronapandemie maakte daar echter een eind aan, en die klussen zijn eigenlijk niet meer teruggekeerd. De prominente plek van de ambachten in Holland Villages – waarmee op beurzen in het buitenland het Nederlands product bekendheid werd gegeven – is tegenwoordig ingenomen door bedrijven die zich bezighouden met infrastructuur en glastuinbouw. „Op die manier wil Nederland zichzelf anders op de kaart zetten”, verzucht Dijkman. Zijn vrouw Marijke (58) valt hem bij: „Doodzonde, want niemand vindt dat leuk om naar te kijken.” Dijkman richt zich in zijn dagelijks werk nu vooral op binnenlands toerisme. Dat is na „twee loeizware coronajaren” gelukkig wel weer op gang gekomen. Met zijn vrouw runt hij in Luttenberg een winkel in beschilderde klompen en gerelateerde snuisterijen, zoals klompenkoekjes en klompendropjes. Ernaast heeft Dijkman een werkplaats waarin hij groepen laat zien hoe klompenmaken in zijn werk gaat. Tijdens de demonstraties, die ongeveer anderhalf uur duren, maakt hij voor het publiek „een perfecte draagbare houten klomp”.   Voor de demonstratie vraagt hij zo’n tien euro per persoon – koekje, thee en koffie inbegrepen. In het toeristisch hoogseizoen geeft hij twee demonstraties per dag. Het echtpaar kan er net van rondkomen. Ze verdienen er ongeveer „een modaal salaris mee”. Martin zou wel meer geld willen vragen voor zijn demonstraties, maar dat gaat niet. „Het is wel Luttenberg, hè, niet Amsterdam.”  Het is wel Luttenberg, hè, niet Amsterdam Dijkman staat, gekleed in geblokt roze-blauw overhemd, blauwe jeans, rode bretels en goudkleurige klompen, achter zijn werktafel, handen in de zij. Voor hem zit een veertigtal mensen, een groep uit Eibergen. Het zijn vooral grijze hoofden bij de demonstratie. In de winkelruimte staan de rollators in een rijtje opgesteld.  Humor voert de boventoon als Dijkman zijn demonstratie geeft. Hij maakt er een show van, noemt zichzelf de Herman Finkers van de Klompen – naar de cabaretier en streekgenoot. Naast het productieproces van de klomp toont Dijkman verschillende ‘historische modellen’. Een klomp met schaatsijzers gaat de groep door. „De pindakaas van  [schaatser] Evert van Benthem zit er nog aan”, grapt Dijkman. Een oude vrouw grinnikt en stoot haar man aan. „Ik denk dat zijn voet er niet eens in past.”  Langzaam krijgt de nieuwe klomp vorm. Dijkman zaagt een blok wilgenhout in stukken en bewerkt een ervan vervolgens met een paalmes, een lang, scherp mes dat aan één kant aan zijn werkbank is bevestigd en aan het andere uiteinde een handvat heeft. Hij snijdt met op- en neergaande bewegingen de grondvorm van een klomp uit, waarbij het blok met de toekomstige neus schuin op de werkbank steunt. Dan zet Dijkman de klomp in een inkeping in de houten werktafel, waarna hij met een grote boor de ruimte voor de voet uitholt. Het werk luistert nauw: de maat moet kloppen, de voet moet er bij de hiel goed in kunnen glijden en er mogen geen scherpe randjes in de klomp zitten. „Anders krijg je ontzettend last van je wreef.”  Foto Kees van de Veen Als de klomp eenmaal klaar is, laat Dijkman het resultaat rondgaan in de groep. Er wordt luid geklapt, maar het „echte spektakelstuk” moet volgens de klompenmaker nog komen. Terwijl zijn vrouw koekjes en thee serveert, verdwijnt Dijkman achter de schermen. Hij keert terug in een jasje met op de achterkant een foto van De Nachtwacht. Dan loopt hij naar een groot object achter een zwart doek. In één ruk trekt hij het doek weg en onthult een replica van Rembrandts beroemde schilderij op ware grootte. Die heeft Dijkman gemaakt van kleine, handbeschilderde klompjes. De zaal reageert enthousiast, de oehs en ahs zijn niet van de lucht. Het idee om deze ‘oude meester’ van klompjes te maken, kreeg Dijkman tijdens de coronapandemie. „Ik probeer altijd nieuwe plannen te verzinnen om de klomp onder de aandacht te brengen. Het is vijf voor twaalf voor de klomp en dit ambacht mag niet verdwijnen.”  Bij het Rijksmuseum vroeg Dijkman een digitale versie op van het doek. Die liet hij uitvergroten, zodat hij de pixels kon invullen met klompjes. Twee jaar later en 30.000 klompjes verder was het werk af.  Dijkman hoopt dat de combinatie van kunst en ambacht bezoekers naar zijn atelier blijft trekken. Inmiddels werkt hij samen met het Kunstlab in Arnhem, een centrum voor creativiteit. Met studenten versiert hij er klompen en maakt er kunstwerken van. Al worden klompen steeds minder gedragen, wat Dijkman betreft blijft de klomp altijd bestaan. Zijn volgende kunstproject is Het Melkmeisje van Vermeer. In  Nederland werkt slechts 1 procent van de beroepsbevolking nog in vakspecialistische beroepen. Oude ambachten hebben soms maar enkele tientallen beoefenaars. Welke beroepen worden met uitsterven bedreigd? Hoe zorgen ambachtslieden ervoor dat hun ambacht niet verloren gaat, en wat verliest Nederland als dat toch gebeurt? NRC ging voor een zesdelige serie op bezoek bij een molenaar, een glazenier, een zeilenmaker, een klompenmaker, een kustvisser en een klokkenmaker. Bekijk hier alle verhalen||https://www.nrc.nl//nieuws/2022/07/06/martin-is-een-van-de-laatste-klompenmakers-het-is-vijf-voor-twaalf-voor-de-klomp-a4135737
2022-07-06||Dit zwangerschapscentrum in Ohio weet  hoe je  een vrouw ‘voor het leven’ laat kiezen|| Tracy Green zet de schakelaar om en daar brandt een zacht licht door het kindeke Jezus van glas in lood heen. De zwangere vrouw die zich meldt bij het Pregnancy Center East is van harte welkom om in de kapel te bidden voordat ze haar vragen stelt of zich laat testen. „Deze instelling is opgericht door katholieken, maar we zijn er voor iedereen. Voor alle soorten gelovigen en ongelovigen”, zegt Green, die bij het centrum verantwoordelijk is voor de fondsenwerving.  Dit zwangerschapscentrum ligt aan de kalme oostkant van Cincinnati, Ohio, tegenover de hal van Madison Bowling, en is een van  ruim twintig centra in het grensgebied van de staten Ohio, Indiana en Kentucky. Instellingen met een duidelijk oogmerk: vrouwen die op een onhandig moment in hun leven of onder ellendige omstandigheden in verwachting zijn geraakt en die aarzelen of ze hun zwangerschap wel willen voltooien, alternatieven voorhouden en hulp aanbieden in de hoop dat zij ervoor kiezen géén abortus te ondergaan. Choose life, is de frase die in zwangerschapscentra wordt gebruikt. „Wij bieden alleen oplossingen waarbij iedereen in leven blijft”, zegt Green. Zoals  zwangerschapscentrum East in Cincinnati zijn er duizenden in de Verenigde Staten. Er zijn er meer dan abortusklinieken en dat is uitdrukkelijk de bedoeling. Nadat abortus eerst in de staat Hawaii en vanaf 1973, na de uitspraak van het Hooggerechtshof in de zaak Roe v. Wade, in het hele land legaal was geworden, nam het aantal van deze tegenvoeters van de abortusklinieken een grote vlucht. 







De disproportionele macht van conservatieve katholieken in Amerika




 






 







Deze podcast luister je ook in onze app

 En straks, als in circa de helft van de staten abortus (vrijwel) geheel verboden is na de vernietiging van ‘Roe’,  vorige maand, zullen de zwangerschapscentra in een groot deel van de VS de enige plaatsen zijn waar zwangere vrouwen nog met hun twijfels en vragen terechtkunnen. Ook als de medewerkers „in liefde en respect”, zoals Green onderstreept, de keuze van de vrouwen accepteren, is duidelijk welk antwoord ze willen horen: choose life. Daar is alles in dit centrum op gericht.  In een van de kamertjes in de gangen rond het lichte atrium spreken de vrouwen bijvoorbeeld met Christen Donohoe, een 26-jarige medewerker. Ze neemt bij de vrouwen, vaak jonger dan zijzelf, een intake af. Denk je dat je zwanger bent? Wanneer was je voor het laatst ongesteld? Ben je aangekomen? Voel je je gezond? Woon je alleen? Heb je een vriendje? Hoe sta je er financieel voor? Donohoe zegt dat ze niet vraagt: wil je abortus laten plegen? „Wij dringen daar niet op aan. Het is een gesprek, geen ondervraging. Zij vertellen ons wat ze denken. Of ze dáár aan denken.”  Op enig moment noteert Donohoe of een vrouw abortion vulnerable dan wel abortion determined is. ‘Kwetsbaar’ wil zeggen dat de vrouw zelf twijfelt, of dat de omstandigheden in haar leven haar richting een abortus  duwen. Kwetsbaar kan betekenen dat haar vriendje dreigt haar het huis uit te zetten als ze de zwangerschap niet afbreekt. Of dat ze geen werk heeft. Dat ze nog op school zit. Armoede is ook een risicofactor: de helft van de vrouwen die in dit centrum komen, leeft rond de armoedegrens. ‘Vastbesloten’ zijn de vrouwen die binnenkomen en zeggen: ik kom hier voor de gratis echoscopie, ik geef op. En dan ga ik weer. Over drie uur heb ik de afspraak voor mijn abortus. De gratis echo is ons beste marketinginstrument, zegt Tracy Green terwijl ze de deur naar de echoscopiekamer openslaat. „Terwijl we de status van hun zwangerschap onderzoeken, kunnen we de vrouwen de wetenschappelijke informatie geven die ze elders niet horen.” Ik wil ze geen schuldgevoel aanpraten, ik wil de waarheid vertellen Lauren Purtee echosocopist In tegenstelling tot sommige andere door Republikeinen gedomineerde staten had Ohio geen wet klaargezet die automatisch inging zodra het hooggerechtshof Roe v. Wade zou vernietigen. Maar er zijn wel al beperkingen: Ohio was de eerste staat die een zogenoemde heartbeat-wet invoerde, die abortus verbiedt  zodra een hartslag wordt gehoord, doorgaans in de vijfde of zesde week van de zwangerschap. Andere voorwaarde: een verplichte echoscopie vóór de abortusbehandeling. „Wij werven mensen met die gratis echo. Bij de abortuskliniek van Planned Parenthood komt die bij de prijs van de behandeling”, zegt Green. „De vastbesloten vrouwen, de zware gevallen, hebben we het liefst. Juist hen willen we de menselijkheid van hun baby tonen, onze kant van het verhaal vertellen, om ze te laten zien dat ze nog altijd een keuze hebben.” Ze wijst naar echoscopist Lauren Purtee: „Hier redden we de meeste levens. Als Lauren hun de wetenschap vertelt, de waarheid over de ontwikkeling van de foetus.” „Juist aan iemand van wie ik weet dat ze twijfelt, vraag ik eerst: Gaat het?”, zegt Purtee. „Dan zeg ik dat we het hartje gaan beluisteren. Ik wil hun geen schuldgevoel aanpraten, ik wil de waarheid vertellen. En dan knip ik het beeldscherm aan en zet ik het geluid hard.” Green: „Dat doen ze bij abortusklinieken niet. Daar blijft het beeldscherm donker en het geluid uit. Want als je aan die kant staat, dan wil je niet dat mensen een hartje horen kloppen.” Purtee: „Deze week hadden we al een hartslag bij vijf weken en drie dagen. Ze hoorde 116 slagen per minuut.” Green: „Als je hele verdienmodel is gebaseerd op het uitvoeren van zoveel mogelijk abortussen, dan praat je niet over een kind, maar over de ‘inhoud’ van de baarmoeder, en laten we die eens leegschrapen.” Purtee: „Er vloeien heel wat tranen bij mij op het behandelbed. Ik geef ook heel wat knuffels.” Aan de kwetsbare en vastbesloten vrouwen tonen ze een filmpje dat speciaal voor het zwangerschapscentrum is gemaakt door twee mensen die voorheen in een abortuskliniek hebben gewerkt. „Zij tonen de hele procedure”, zegt Green. „Sec, niets bloederigs. Maar het hakt er wel in.” Donohoe: „Als we samen naar dat filmpje hebben gekeken, hoor je allerlei reacties na afloop, maar vooral: dát wil ik niet!” Green: „Wij snappen het wel als mensen niet klaar zijn om ouder te worden. Dan hebben we een adoptieprogramma klaar staan.” Naast de echokamer ligt een kamer vol positiekleding, daarnaast een grote ruimte met dozen luiers, billendoekjes, wandelwagens, bedjes, speelgoed en babymelk. Alles is gratis voor de vrouwen die hier komen. „Ook vrouwen die toch een abortus hebben ondergaan, mogen hier spullen halen”, zegt Green. „Wat ze in het verleden ook hebben besloten, bij ons zijn ze welkom. Ze zijn vrij om te kiezen, maar wij willen die zaadjes planten.” In enquêtes vroegen ze vrouwen die vastbesloten voor abortus kozen ook: zou iets je van gedachten hebben doen veranderen? „Van hen zei 84 procent dat als de man, de vriend of de echtgenoot, had gezegd dat hij zou helpen, haar zou steunen, dat ze dan het kind had willen houden”, zegt Green. „Daar breekt mijn hart van.” Sindsdien richten ze zich ook op de man. Als die al meekomt. „Hij baalt van elke minuut dat hij hier moet zijn. De situatie is voor hem ook onaangenaam.” Voor hen hebben ze het ‘heldenverhaal’ bedacht, zegt Green.  „Er is een reden dat mannen brandweerman, astronaut of politieagent willen worden. Ze zijn geprogrammeerd om te beschermen. Net als vrouwen zijn geprogrammeerd om te zorgen. Dus wat doet onze mannelijke mentor? Die knoopt een praatje aan met de mannen. ‘Wie is jouw favoriete superheld? Ik wilde altijd kunnen vliegen. Batman was mijn held.’ Zo’n jongen is natuurlijk jonger, dus die zegt: mijn held is Aquaman. ‘O cool, wat voor superkracht heeft die?’” En dan zegt de mentor: ‘Iedere man wil toch uiteindelijk een baby uit een brandend huis redden en in de armen van haar moeder leggen. Maar ja, je weet nooit wanneer dat huis in brand zal vliegen, hè? Je moet dus altijd klaar zijn om de heldenrol op te pakken.’ „Je voelt al waar dit heen gaat, hè”, zegt Green. „Wij weten ook wel dat deze jonge ouders vaak niet de ideale relatie hebben. Misschien zegt die jongen wel: hoe weet ik nou dat het mijn kind is? Je hoort een boel ellendige verhalen hier, van mensenhandel, van jonge vrouwen die door een pooier worden gebracht, meisjes die door een coach zijn aangerand. Maar dan nog kun je tegen een jongen zeggen: dit is jouw kans om deze baby te redden.” De harde gevallen, zegt Green, de vastbesloten vrouwen die alleen voor de gratis echo komen en zo snel mogelijk door willen naar de abortuskliniek: „68 Procent van hen verandert hier van gedachten.” Onder de twijfelaars ligt dat percentage volgens haar nog hoger, boven de 80 procent. Green weet dat voorstanders van het recht op abortus („en de media!”) haar centrum als een soort val beschouwen, waar zwangere vrouwen in lopen als ze serieus nadenken over abortus en via internet hier uitkomen. Wie ‘abortus’ en ‘cincinnati’ intikt op Google, ziet als derde, vierde en vijfde zoekresultaat de lokale zwangerschapscentra. „Het zou een val zijn als we logen. Maar wij steken niet onder stoelen of banken dat wij pro life zijn”, zegt Green. „Wij vertellen eerlijk dat we geen abortus uitvoeren, dat we niet doorverwijzen naar een abortuskliniek. We doen niet of we dokters of advocaten zijn. Wij zeggen de vrouwen die hier komen, en de mannen die meekomen, liefdevolle steun toe, waardoor ze voor hun kind kunnen kiezen en gedijen.” Dit is volgens Green het duidelijkste bewijs dat de medewerkers van Pregnancy Center East geen vrouwen tegen hun wil overhalen om het kind ter wereld te brengen. „Wij houden enquêtes onder de vrouwen die hier komen en vragen hen ons een cijfer te geven van 1 tot 5. Meer dan 99 procent van de vrouwen geeft ons een 4 of een 5 – veel meer dan het aantal vrouwen dat zich laat bepraten. Kennelijk zijn ook vrouwen die uiteindelijk toch voor een abortus kiezen, tevreden met wat wij bieden. Je kunt weggaan en dan nog houden we van je.”||https://www.nrc.nl//nieuws/2022/07/06/dit-zwangerschapscentrum-in-ohio-weet-wel-hoe-je-een-vrouw-voor-het-leven-laat-kiezen-a4135766
2022-07-06||Noord-Macedonië verdeeld over oplossing voor EU-blokkade|| Politieke onenigheid over de EU-toetreding van Noord-Macedonië leidt al vijf  dagen tot straatprotesten in Skopje. Dinsdagavond liep het protest uit de hand en raakten volgens de politie 47 agenten gewond. Volgens de demonstranten staan de cultuur en identiteit van het kleine Balkanland op het spel. Ze voelen zich bedrogen door hun regering en door de EU. Steen des aanstoots is een voorstel dat Frankrijk vorige week presenteerde, op de valreep van het EU-voorzitterschap. Het voorstel, dat ook door de VS wordt omarmd, beoogt een einde te maken aan de patstelling rond de EU-toetreding van Noord-Macedonië – en  Albanië, omdat die  landen door   de EU zijn gekoppeld. Noord-Macedonië (2 miljoen inwoners) is sinds 2005 kandidaat-lid van de EU en kreeg in 2020 groen licht voor onderhandelingen met Brussel over toetreding. Buurland Bulgarije stak daar middels een veto  een stokje voor, omdat Noord-Macedonië historisch en cultureel slechts een afgeleide van Bulgarije zou zijn en  de Bulgaarse minderheid daar zou worden gediscrimineerd.     De Bulgaarse blokkade belandde door het kandidaat-lidmaatschap van Oekraïne en Moldavië opeens op het Europese hoofdpodium. De zes Westelijke Balkanlanden in de EU-wachtkamer trokken  aan de bel: fijn voor Oekraïne! Wanneer zijn wij aan de beurt? Het eerste obstakel dat de EU daarvoor uit de weg moet ruimen is de Bulgaarse blokkade. Tegenstanders van het Franse voorstel vinden dat het te veel tegemoetkomt aan Bulgaarse eisen. Noord-Macedonië moet erkennen dat taal en identiteit van het land een Bulgaarse oorsprong hebben en de kleine Bulgaarse minderheid moet in de grondwet worden opgenomen. De relatie tussen de twee landen wordt onderdeel van de EU-gesprekken. De omstandigheden leken gunstig: zowel in Sofia als in Skopje wilden hervormingsgezinde premiers een einde maken aan de animositeit. Twee dagen nadat de Bulgaarse premier Kiril Petkov op 22 juni werd weggestemd, ging het parlement alsnog akkoord met het Franse voorstel. Afgelopen vrijdag gaf ook de sociaal-democratische premier Dimitar Kovacevski in Skopje zijn zegen aan het compromis met Bulgarije, vooruitlopend op een stemming in het parlement. Zaterdag sloeg de stemming om. De grootste oppositiepartij, de centrum-rechtse VMRO-DPMNE, en maatschappelijke organisaties keerden zich tegen het Franse voorstel. Oppositieleider Hristijan Mickoski sprak van „de Bulgarisering van Noord-Macedonië” en riep op tot verzet.  Het Franse voorstel biedt meer risico’s dan voordelen, zeggen onafhankelijke analisten. Noord-Macedonië deed overigens al eerder een concessie: het voorvoegsel Noord dateert uit 2019, omdat Griekenland  onderscheid wilde  met de Griekse regio Macedonië. Ondertussen voert de EU de druk op. Dinsdag kwam Charles Michel, voorzitter van de Europese Raad, naar Skopje. Hij pleitte hartstochtelijk voor instemming met het Franse voorstel. „Uw toekomst is bij ons. U heeft een historische mogelijkheid om ‘ja’ te zeggen. ‘Ja’ tegen start van de onderhandelingen. ‘Ja’ tegen de EU. ‘Ja’ voor onze kinderen.” Ook premier Mark Rutte liet van zich horen, na een ontmoeting met de Albanese premier Edi Rama op maandag: „Het zou getuigen van politieke moed als Noord-Macedonië het voorstel accepteert. Van groot belang dat er snel een oplossing komt.” In 2019 blokkeerden Nederland en Frankrijk EU-onderhandelingen met Albanië en Noord-Macedonië.||https://www.nrc.nl//nieuws/2022/07/06/balkanruzie-blokkeert-eu-toetreding-a4135777
2022-07-06||Hoe de Taghi-clan neef Youssef wierf  als advocaat||De roze olifant in de kamer? Moeten we het daar niet over hebben, vraagt de rechtbankvoorzitter op woensdagochtend in de zaak tegen Youssef T., de neef en voormalig advocaat van Ridouan Taghi. De officieren van justitie die verantwoordelijk zijn voor het onderzoek reageren enigszins beduusd: roze olifant?  De rechtbankvoorzitter doelt op een proces-verbaal van 23 juli 2021 waarin familieleden van Taghi worden aangehaald, citaten die volgens de politie gaan over Inez Weski. Er wordt, zo citeert de rechtbankvoorzitter, gerefereerd aan berichten dat de raadsvrouw van Ridouan Taghi voor haar cliënt informatie de zwaarst bewaakte gevangenis van Nederland, de Extra Beveiligde Inrichting (EBI) in Vught, zou  hebben in- en uitgesmokkeld   via een usb-stick.  Het proces-verbaal is pas recent aan het uitdijende dossier over Youssef toegevoegd. En de rechtbankvoorzitter kan zich voorstellen dat Youssef en zijn advocaten behoefte hebben aan een toelichting.  Die komt, van het OM en van Inez Weski zelf, die naar eigen zeggen niets wist van dit alles. Vrij snel nadat haar naam in de rechtszaal wordt genoemd laat ze weten nooit een usb-stick de EBI te hebben binnengebracht. „Dat kan ook helemaal niet”, stelt Weski. Het OM stelt later dat Weski  nimmer als verdachte is aangemerkt.  Youssef fungeerde volgens het OM als de contactpersoon met de buitenwereld voor zijn neef, die sinds eind 2019 gedetineerd is in  de EBI.  Youssef heeft volgens justitie meegewerkt aan een plan voor de ontsnapping van Taghi en wordt  ook verdacht van betrokkenheid bij poging tot doodslag of ernstige mishandeling van een ex-zwager van Taghi.  In het proces-verbaal van  juli 2021 wordt de aanleiding samengevat van het onderzoek onder de naam 26Mandel naar een criminele organisatie die door Ridouan Taghi zou worden geleid  terwijl hij vast zat.  Youssef is volgens dit document lid van die organisatie. Het stuk is de basis voor de toestemming van de onderzoeksrechter om de gesprekken tussen  Taghi en zijn neef en advocaat Youssef in de EBI af te luisteren. Een zeer uitzonderlijk en gevoelig onderzoek, omdat  contact tussen verdachte en advocaat vertrouwelijk is.  Maar er staan  nog meer gevoelige zaken in dit proces-verbaal. Een aantal familieleden van Ridouan Taghi is volgens het OM ook lid van die criminele organisatie net als Raffaele Imperiale, een prominente Italiaanse maffiabaas die al eerder  is gelinkt aan Taghi. Maar ze worden in deze zaak niet vervolgd. De berichten  over Weski  zijn vanaf begin 2020 verstuurd door familieleden van Taghi en gaan onder andere over de mogelijkheid om contact te leggen tussen Ridouan Taghi en Rafaelle Imperiale. Deze berichten zijn verstuurd met in het criminele milieu  populaire cryptotelefoons van het Canadese bedrijf Sky Ecc. De berichtendienst van Sky is in februari van 2021 gehackt,  zodat rechercheurs berichten live konden meelezen.  In maart 2021 wordt Sky ontmanteld na een onderzoek van zo’n  twee jaar. Daarna krijgt ook de Nederlandse politie toegang tot de berichten.   Daarin wordt door familieleden van Taghi gesproken over „de advo” die slecht zou communiceren omdat ze „panisch” is. Later wordt gesteld dat „ze” toch geaccepteerd heeft met een „USB stick” naar binnen te gaan. De politie lijkt uit die berichten te concluderen dat Weski op pad is gestuurd met een usb-stick. „Het kan niet anders dan dat dit via meester Weski is gebeurd”, luidt de conclusie in het  proces-verbaal.  Het OM volgt die conclusie niet. Volgens de officieren van justitie is de inhoud van de berichten „nagelopen” en is niet vastgesteld dat Weski daadwerkelijk zou hebben gedaan wat in de berichten wordt beweerd.  Wel is volgens het OM een „nieuwe advocaat” aangezocht. In een later bericht wordt gesteld dat die advocaat „familie” is. Het OM heeft op basis daarvan geconcludeerd dat het om Youssef moet gaan, hij is immers een neef, is advocaat en heeft sinds maart 2021 zeer frequent contact met Ridouan Taghi.   Gewapend met die informatie, verwerkt in het proces-verbaal van 23 juli 2021, stapt justitie naar een onderzoeksrechter met het verzoek om gesprekken tussen Ridouan Taghi en zijn neef Youssef in de EBI af te luisteren. Na toestemming wordt vanaf eind augustus afluisterappatuur geplaatst. Als de geluidsopnames geen uitsluitsel geven worden  ook camera’s geplaatst. Op  beelden is te zien hoe de neven met elkaar communiceren en waarover.  Het leidt tot de arrestatie van Youssef op 8 oktober, in het zicht van zijn neef in de EBI in Vught. Over Inez Weski is sindsdien met geen woord meer gesproken in dit verband, totdat de rechtbank de roze olifant in de kamer benoemt.  De rechtbank Amsterdam heeft de strafzaak naar de twee verdachten van de moord op Peter R. de Vries heropend. Directe aanleiding zijn verklaringen van een nieuwe, anonieme getuige over de man die wordt aangeduid als ‘NN4229’. Met hem hebben de twee verdachten rond de moordaanslag contact gehad via een telefoon die is gevonden in de vluchtauto.  Volgens justitie gaat achter NN4229 de Pool Krystian M. schuil. Hij is eerder deze week aangehouden. De rechtbank bespreekt maandag met het Openbaar Ministerie en de advocaten van de verdachten wat de gevolgen zijn van de nieuwe getuigenissen over M.  voor de lopende strafzaak. Het is nog onduidelijk of dat gevolgen heeft voor de uitspraak van de rechtbank die gepland staat op 14 juli. Tegen de verdachten is  levenslangse celstraf geëist.  ||https://www.nrc.nl//nieuws/2022/07/06/taghi-clan-wierf-neef-als-advocaat-a4135775
2022-07-06||Drie mannen niet langer vast vanwege incident in Heerenveen, blijven wel verdacht||De drie mannen die dinsdagavond zijn aangehouden bij een boerenprotestactie in Heerenveen zijn vandaag vrijgelaten. Ze werden eerder op de dag verdacht van poging tot doodslag, maar volgens justitie is er inmiddels „geen aanleiding meer” om ze op basis van die verdenking vast te houden. Het Openbaar Ministerie meldt woensdagavond dat „de huidige resultaten” van het opsporingsonderzoek „geen grondslag” geven het drietal langer vast te houden. De mannen van 46, 34 en 16 jaar blijven wel verdachte in de zaak. Er is door de officier van justitie nog geen besluit genomen over eventuele strafrechtelijke vervolging. Daarover komt meer duidelijkheid na de afronding van het onderzoek.  Dinsdagavond vond het incident plaats bij de oprit van de snelweg A32 bij Heerenveen. Agenten ter plekke schoten daarbij gericht richting een van de mannen. De politie oordeelde dat er een dreigende situatie was onstaan, omdat demonstranten zouden hebben geprobeerd in te rijden op de agenten en dienstauto’s. De Rijksrecherche doet onderzoek naar het vuurwapengebruik door de politie. ||https://www.nrc.nl//nieuws/2022/07/06/drie-mannen-niet-langer-vast-vanwege-incident-in-heerenveen-blijven-wel-verdacht-a4135774
2022-07-06||België effent weg voor deal met Iran over uitwisseling van gevangenen|| België levert mogelijk een veroordeelde terrorist aan Iran om een van spionage beschuldigde ngo-medewerker én een voormalig gastdocent aan de Vrije Universiteit van Brussel (VUB) uit een Iraanse dodencel te krijgen. Dat zou het resultaat kunnen zijn van een omstreden uitwisselingsverdrag dat de Belgische regering afgelopen maart in alle stilte sloot met Iran, en dat woensdagmiddag in Brussel na stemming groen licht kreeg van de Kamercommissie Buitenlandse Zaken. Als het federaal parlement en de Iraanse regering het verdrag ook goedkeuren, naar verwachting nog slechts een formaliteit, wordt het van kracht. Er werd de voorbije dagen hevig over het akkoord gedebatteerd aan de Brusselse Wetstraat. De stemming werd met een dag uitgesteld vanwege kritische vragen die met name vanuit oppositiepartij N-VA kwamen. De partij vreest voor een „uitholling van de rechtsstaat” en „koelbloedige chantage”, mocht de deal met Teheran beklonken worden. Ook werd er onderhandeld over de voorwaarden bij een eventuele gevangenenruil. Daar had regeringspartij Groen/Ecolo op aangedrongen. Niet instemmen met het verdrag zou de veiligheid van Belgen in Iran verder verslechteren, zei  minister van Justitie Vincent Van Quickenborne (Open VLD).  Iran pakt met enige regelmaat buitenlanders op, die het vervolgens – al dan niet na rechtszaken die niet aan internationale normen voldoen – gevangen zet. Vooral mensen met een buitenlandse nationaliteit die  van Iraanse afkomst zijn, lopen dit risico. Iran gebruikt hen vervolgens als pionnen in onderhandelingen met andere landen om concessies af te dwingen. Woensdagmiddag volgde het akkoord. België wordt zo  het eerste westerse land dat tot een dergelijke deal met Iran komt, na al soortgelijke uitwisselingsverdragen te hebben met landen als Marokko, Hongkong, China en Congo.  Het verdrag maakt het mogelijk dat Iraniërs die in België veroordeeld zijn hun straf in eigen land mogen uitzitten en andersom. Ook is er een clausule in opgenomen zodat  na uitwisseling gratie of strafvermindering kan worden verleend. Dat zou betekenen dat de Iraanse diplomaat Assadollah Assadi, die in mei in beroep tot 20 jaar gevangenisstraf werd veroordeeld voor zijn rol in een verijdelde aanslag in Parijs vier jaar geleden, eenmaal terug in Teheran op vrije voeten kan worden gesteld. Het Antwerps Hof van Beroep achtte het twee maanden geleden onomstotelijk bewezen dat Assadi met zijn diplomatieke paspoort een bom van Iran naar Luxemburg smokkelde. Deze moest tot ontploffing worden gebracht in de Parijse voorstad Villepinte, tijdens een massabijeenkomst van de Iraanse oppositie op 30 juni 2018, waarbij tienduizenden mensen werden verwacht. Twee handlangers, die op  30 juni in Brussel werden gearresteerd, werden eveneens tot hoge celstraffen veroordeeld. Oppositie waarschuwt voor een  ‘uitholling van de rechtsstaat’ door het verdrag Hoewel minister Van Quickenborne de afgelopen dagen met klem ontkende dat het verdrag gaat over concrete dossiers, zijn deskundigen ervan overtuigd dat Assadi onder de deal naar Iran kan worden gestuurd. Vorig jaar had Van Quickenborne nog gezegd dat „de principes van de rechtsstaat niet het voorwerp kunnen uitmaken van koehandel”. Premier Alexander De Croo zei vorige maand dat voor een gevangenenruil „geen juridische basis” is, terwijl hij in werkelijkheid al in maart tot de deal met Iran was gekomen.  Aan Belgische zijde, zo werd deze week bekend, zou de 41-jarige ngo-medewerker Olivier Vandecasteele dankzij dit verdrag vrij kunnen worden gelaten. Hij zit om onduidelijke redenen al vijf maanden in eenzame opsluiting in de beruchte Evin-gevangenis in Teheran.  Ook de naam van de Zweeds-Iraanse Ahmadreza Djalali (49) valt voortdurend. Djalali, gespecialiseerd in rampengeneeskunde, was gastdocent aan de VUB toen hij in 2017 in Iran ter dood werd veroordeeld wegens spionage voor Israël. Teheran houdt hem eveneens medeverantwoordelijk voor de dood van twee Iraanse kerngeleerden. Hoewel Djalali niet de Belgische nationaliteit heeft, wordt aangenomen dat dit verdrag de deur toch opent voor zijn vrijlating. België en Zweden trokken de afgelopen vijf jaar samen op in de onderhandelingen met Teheran. Het verdrag werd  deze week scherp veroordeeld door leden van het Amerikaanse Congres. De Democratische senator Bob Menendez schreef op Twitter dat België zich aan zijn internationale verplichtingen te houden heeft en dat de deal onder geen beding mag leiden tot gratie voor veroordeelde terroristen. Drie Republikeinse leden van het  Huis van Afgevaardigden vroegen België niet te zwichten voor „een cynische truc” van Iraanse diplomaten om terroristen te ruilen tegen Belgische gevangen. In een brief aan de Belgische Kamervoorzitter Eliane Tillieux vroegen negen prominente Amerikanen, onder wie voormalig FBI-directeur Louis  Freeh en oud-NAVO-commandant James  Jones, om van het verdrag af te zien. Ze waarschuwden voor „de onmiddellijke activering van de terroristische cel van 2018” als Assadi inderdaad aan Iran  wordt geleverd.  Dinsdag en woensdag hielden honderden leden van de Iraanse oppositie, opererend vanuit Frankrijk, protestacties in Brussel tegen het verdrag. Woordvoerder Shahin Gobadi liet namens de Nationale Raad van Verzet in Iran weten nu naar het Belgische Grondwettelijk Hof en het Europees Hof voor de Rechten van de Mens te stappen.  ||https://www.nrc.nl//nieuws/2022/07/06/belgie-effent-weg-voor-uitwisselingsdeal-met-iran-a4135773
2022-07-06||Chaos en claims op de Londense nikkelmarkt: hoe kon het daar zo misgaan?|| Het zijn taferelen die handelaren in de lange historie van de 145 jaar oude metalenbeurs in Londen niet vaak hebben meegemaakt. Vanwege een prijsexplosie van zo’n 250 procent werd in maart de handel in nikkel stilgelegd aan de London Metal Exchange (LME) – wat op zichzelf al een zeldzaamheid is. Directe aanleiding was Rusland, dat te maken kreeg met westerse sancties vanwege de invasie van Oekraïne. Dit zorgde voor onrust over leveringen vanuit Rusland, een groot nikkelexportland.  Echt ongewoon werd het toen vervolgens ook een groot aantal reeds afgeronde orders met terugwerkende kracht werd geannuleerd. Bij die beslissing van het management van de LME legt niet iedereen zich zomaar neer. Het Amerikaanse hedgefonds Elliott en handelshuis Jane Street eisen schadevergoedingen van respectievelijk 430 miljoen euro en ruim 14 miljoen euro aan misgelopen inkomsten vanwege het opschorten van de nikkelhandel en het terugdraaien van orders ter waarde van opgeteld circa 3,7 miljard euro. Hoe de LME tot zijn besluit kwam? Dat heeft alles te maken met de zogeheten short squeeze die door de uitzonderlijke koerssprong was ontstaan. Zo’n short squeeze ontstaat wanneer een speculant inzet op een koersdaling (‘short gaan’) maar dit  verkeerd uitpakt omdat plots veel vraag ontstaat. In het geval van de nikkelmarkt werden speculanten – onder wie topman Xiang Guangda van het Chinese staalbedrijf Tsingshan – gedwongen tot snel geld bijstorten om hun handelspositie te behouden (een margin call genoemd). Of ze kozen voor het sluiten van hun shortpositie, wat alleen kan door het opkopen van nikkel. Het gevolg: nóg meer vraag naar het metaal, en dus nog hogere prijzen. Waarop de LME op 8 maart rigoureus besloot tot een handelsstop, zodat partijen die short waren gegaan de tijd kregen hun posities af te dekken.  De handel werd een week later hervat tegen een kunstmatig verlaagde prijs. Dat was goed nieuws voor nikkelhandelaren zoals Guangda, slecht voor  Elliott en Jane Street. Vrijwel direct erna werd de handel weer opgeschort, omdat de maximumprijsverandering in een dag was bereikt. Daarbij ontstonden bovendien technische problemen in het handelssysteem die de handel belemmerden.    „Veel termijnmarkten hebben mechanismen die de handel opschorten wanneer prijzen te agressief omhoog of omlaag schieten”, zegt Nitesh Shah, grondstoffenanalist bij vermogensbeheerder WisdomTree in Londen. „De LME had zulke stroomonderbrekers voor 15 maart niet meegemaakt.” Volgens Shah zijn handelsonderbrekingen een zeldzaamheid op de metalenbeurs, laat staat een van deze omvang.  Vermogensbeheerder Elliott – in Nederland onder meer bekend als activistische aandeelhouder van verf- en chemiebedrijf AkzoNobel – meent dat de LME „onwettig heeft gehandeld door het annuleren van transacties”. Ze stelde tegenover de Britse pers dat de beurs „bevoegdheden heeft overschreden, ofwel deze onredelijk en irrationeel heeft uitgeoefend”. Ook zou de LME „irrelevante factoren” hebben meegewogen, waaronder de eigen financiële positie. Handelshuis Jane Street voegde hieraan toe dat de annuleringen „een gevaarlijk precedent scheppen”. De metalenbeurs, sinds 2012 onderdeel van de Hongkongse beurs HKEx, verdedigt haar beslissingen door te wijzen op de „wanorde” in de markt, met prijzen die de fysieke markt niet weerspiegelden. De LME noemde de aantijgingen ongegrond en zei deze „krachtig te zullen betwisten”.  „Dit is iets wat ik niet eerder heb gezien”, zegt  ING-analist Warren Patterson over het annuleren van de orders door LME en de daaropvolgende claims. „De LME bevond zich echter in een moeilijke situatie gezien de mate van volatiliteit en de noodzaak om wat orde op de markt terug te brengen. Nalatigheid zou voor sommige belangrijke marktdeelnemers ook weer tot ernstige liquiditeitsproblemen hebben geleid.” De keuzes van de LME hebben geleid tot verwoede discussies in de Londense City. Had dit fiasco voorkomen kunnen worden? Heeft moederbedrijf HKEx de besluitvorming uit eigenbelang beïnvloed? Zijn bepaalde speculanten er te gemakkelijk vanaf gekomen met het terugdraaien van transacties? En zijn deze boze ‘hedgers’ daardoor inderdaad onterecht miljoenen verloren? Antwoorden op al die vragen moeten naast de rechter ook komen van adviesbureau Oliver Wyman, dat door de LME is aangewezen om onafhankelijk onderzoek te doen.  Maar zelfs als Elliott en Jane Street hun claims verliezen, is de zaak vermoedelijk nog niet afgedaan. De LME staat door het nikkeldebacle vol in de schijnwerpers van toezichthouders. Zij willen weten of het huidige toezicht nog volstaat in de volgens critici schimmige onderlinge (over-the-counter) grondstoffenhandel, en of er wel sprake is van een gelijk speelveld voor handelaren. Bekend is dat in ieder geval de Britse beurstoezichthouder FCA en de Britse centrale bank met een externe beoordeling komen over de opschorting en hervatting van de nikkelhandel. Daarbij zal de LME – die al akkoord ging met het aanstellen van extra onafhankelijke bestuurders – moeten aantonen of hij transparant heeft gehandeld, en aangeven hoe handelsstops in de toekomst worden voorkomen. Dat is ook van belang gezien de grote vraag die er bestaat naar nikkel. Het metaal is een belangrijk ingrediënt in roestvrij staal, dat wordt gebruikt in alledaagse voorwerpen en apparaten. Daarnaast is nikkel nodig voor de energietransitie. „Het is een bijna onmisbaar element in de batterijtechniek”, legt duurzaamheidseconoom Casper Burgering van ABN Amro uit. „Er zijn verschillende typen batterijen met veel verschillende samenstellingen van metalen. Maar daarvan is nikkel er altijd één.” Er wordt dan ook verwacht dat een groter deel van de nikkelconsumptie (nu zo’n 7 procent) straks bestemd zal zijn voor de batterijsector. Ondertussen blijven ook geopolitieke kwesties een rol spelen in de nikkelmarkt. Rusland is een grote exporteur van nikkel en heeft  door de westerse sancties die zijn ingesteld vanwege de invasie in Oekraïne nu maar moeizaam toegang tot internationale markten. Burgering: „En met het bedrijf Nornikel  heeft Rusland de grootste producent van geraffineerd nikkel ter wereld. Dan heb je voldoende marktmacht om een schok in de nikkelmarkt te veroorzaken.” ||https://www.nrc.nl//nieuws/2022/07/06/chaos-en-claims-op-de-nikkelmarkt-a4135769
2022-07-06||Groenewaterstoffabriek van Shell is een ‘serieus begin’||Shell gaat als eerste in Nederland een  omvangrijke groenewaterstoffabriek bouwen. Het olie- en gasconcern investeert 1 miljard euro in de zogeheten elektrolyser die over drie jaar op de Tweede Maasvlakte in Rotterdam operationeel moet zijn. Met de woensdag bekendgemaakte beslissing wordt Shell de grootste fabrikant van duurzame waterstof in Europa. Om via elektrolyse waterstof te maken, is veel stroom nodig. Die komt van het windpark Hollandse Kust, waarvan Shell en Eneco eigenaar zijn. De groene waterstof wordt vervolgens gebruikt door de raffinaderij in Pernis, waardoor de productie van olieproducten deels wordt vergroend. Nu wordt nog waterstof gebruikt die met behulp van aardgas wordt geproduceerd, waarbij het broeikasgas CO2 wordt uitgestoten. Volgens president-directeur Marjan van Loon van Shell Nederland zorgt de fabriek Holland Hydrogen I ervoor dat Pernis 10 procent minder aardgas gaat gebruiken. De installatie krijgt een capaciteit van 200 megawatt. De ontwikkelingen gaan snel: vorig jaar nam Shell  een waterstoffabriek bij Keulen in gebruik die goed is voor 10 megawatt. Met nog een fabriek in China (20 megawatt) beschikt Shell momenteel  over een aandeel van 10 procent in de mondiale markt. De plannen in het Groningse Eemshaven zijn nog ambitieuzer. Shell is van plan om in een consortium met andere bedrijven daar een fabriek te bouwen van 4 gigawatt. Dat is weer twintig maal zoveel als de Rotterdamse installatie. Machiel Mulder, hoogleraar energie-economie in Groningen, noemt de investeringsbeslissing van Shell „een enorme stap”. „Gezien de capaciteit van 200 megawatt vormt dit een serieus begin van het verdringen van grijze waterstof. En door de hoge gasprijzen is dit voor Shell nu een extra aantrekkelijk moment om te investeren in groene waterstof.”  Grootste zorg is volgens Mulder dat er op dit moment nog onvoldoende groene stroom is, zoals uit wind en zon. „Je wil eigenlijk voorkomen dat  waterstofproductie andere  toepassingen van groene stroom in de weg gaat zitten.” Mede vanwege de verwachte productie van waterstof zet het kabinet  in op de bouw van extra windparken op zee. „Maar nu is het nog zo dat Nederland als geheel door deze fabriek niet groener wordt”, zegt Mulder. Als een van de voordelen van Holland Hydrogen 1 noemt de Groningse hoogleraar de grootschaligheid van de nieuwe fabriek. „In Nederland wordt op deze manier vanaf 2025 veel ervaring opgedaan met elektrolyse.”  Nederland heeft net als de Europese Commissie grote plannen op het gebied van duurzame waterstof. Het vorige kabinet ambieerde voor binnenlands gebruik in 2030 een capaciteit van 3 tot 4 gigawatt. Coalitiepartijen VVD en CDA pleitten dit voorjaar zelfs voor een verdubbeling van deze ambitie tot 8 gigawatt.   Een van de problemen is dat potentiële afnemers en producenten van waterstof op elkaar wachten met investeringen. Die kip-ei-situatie is voor minister Rob Jetten (Klimaat en Energie, D66) zelfs reden om bedrijven vanaf 2026 mogelijk te verplichten om groene waterstof af te nemen. De investering van Shell kan de waterstofontwikkeling in Nederland een impuls geven. Meer bedrijven hebben nu al plannen om in de Rotterdamse haven elektrolysers te gaan bouwen.  „Maar ik denk niet dat deze stap direct van grote invloed op andere bedrijven is”, zegt Mulder. „Er komt immers geen extra infrastructuur beschikbaar waar anderen gebruik van kunnen gaan maken.” Waterstof kan  als grondstof in bijvoorbeeld een raffinaderij of staalfabriek worden gebruikt, maar ook als energiedrager om zwaar transport te verduurzamen. Volgens Shell produceert de geplande fabriek in Rotterdam voldoende voor het dagelijks gebruik van 2.300 zware vrachtwagens. Bij het gebruik van waterstof komen geen broeikasgassen vrij. Groene waterstof wordt geproduceerd door water onder stroom te zetten (elektrolyse). Water wordt op die manier gesplitst in   waterstof en zuurstof. In dat proces neemt waterstof een deel van die energie op. Later, bij de verbranding, komt deze energie dan weer vrij. Met behulp van een brandstofcel wordt waterstof  in een auto of vrachtwagen omgezet in elektriciteit. Voordeel voor met name het  vrachttransport is dat met waterstof geen zware accu’s nodig zijn.  In de industrie wordt nu al volop waterstof gebruikt dat meestal geproduceerd wordt met behulp van aardgas (‘grijze’ waterstof). Met waterstof kunnen hoge temperaturen worden bereikt die met elektriciteit nauwelijks mogelijk zijn.  ||https://www.nrc.nl//nieuws/2022/07/06/groenewaterstoffabriek-van-shell-is-een-serieus-begin-a4135771
2022-07-06||Besmetting met apenpokken  kan zonder dat je iets merkt||Je kunt apenpokken hebben zonder dat de kenmerkende pokkenblaasjes op de huid verschijnen; een zogeheten asymptomatische infectie. Dat blijkt uit een onderzoek van Antwerpse infectiologen die achteraf vaststelden dat vier mannen besmet moeten zijn geweest met het apenpokkenvirus, zonder het zelf te weten. Het medisch tijdschrift The Lancet heeft de resultaten online gezet als preprint, wat betekent dat de publicatie nog door vakgenoten moet worden beoordeeld.  De Antwerpenaren onderzochten opnieuw de wattenstaafjes waarmee in de maand mei in een SOA-kliniek bij 224 mannen monsters waren afgenomen om hen te controleren op de geslachtsziekten gonorroe en chlamydia. Het ging om mannen die seksuele contacten hebben met andere mannen. De onderzoekers controleerden de anale wattenstaafmonsters opnieuw, ditmaal met een pcr-test (genetische test) op het apenpokkenvirus. Vier monsters afkomstig van vier  mannen bleken positief.   Inmiddels was die eerste monsterafname  al 21 tot 37 dagen geleden, en bij de tweede pcr-test bleek geen van hen meer positief. Hun eigen afweer had het virus kennelijk opgeruimd.  Bij een van de mannen is destijds waarschijnlijk de verkeerde diagnose gesteld. Hij had een pijnlijke uitslag met blaasjes rond zijn anus, maar dat werd aangezien voor een herpes simplex-infectie. Geen van de overige drie mannen kon zich echter heugen enige klachten te hebben gehad die passen bij een apenpokkeninfectie, en ook herinnerden zich ook geen intieme contacten met apenpokkenpatiënten. Zij hadden dus daadwerkelijk een asymptomatische infectie. „Onze bevindingen suggereren dat het identificeren en isoleren van mensen met symptomen van apenpokken niet voldoende is om de uitbraak te stoppen”, concluderen de Belgische onderzoekers. Dat risico is er inderdaad, maar toch bewijst dit nog niet dat de mannen die positief testten zonder klachten ook daadwerkelijk besmettelijk zijn geweest voor anderen.  Voorafgaand aan dit nieuwe onderzoek was er slechts immunologisch bewijs dat een apenpokkeninfectie asymptomatisch kon verlopen; in het bloed van mensen die geen klachten hadden gehad maar wel in contact hadden gestaan met patiënten werden in verschillende onderzoeken antistoffen aangetroffen.   Een infectie zonder duidelijke ziekteverschijnselen laat zich minder makkelijk opsporen, en kan zich bovendien ‘onder de radar’ verspreiden. Bij de huidige grote uitbraak van apenpokken in verschillende westerse landen is het lastig gebleken de infectieketens precies in kaart te brengen. Wel is duidelijk dat het virus opvallend vaak circuleert bij mannen die regelmatig seks hebben met verschillende andere mannen. Maar in principe zijn apenpokken besmettelijk voor iedereen die in nauw contact komt met een besmet persoon. Bekende hoogrisicocontacten van een apenpokkenpatiënt krijgen als voorzorg een vaccin aangeboden. Dat is een derdegeneratiepokkenvaccin waarvan Nederland zo’n 100.000 doses op voorraad heeft. Het vaccin beschermt niet volledig tegen infectie, het is 85 procent effectief.   Een team van deskundigen, bijeengeroepen door het RIVM, gaat minister Kuipers (Volksgezondheid, D66) adviseren de preventieve pokkenvaccinaties uit te breiden naar de groep mannen die het preventieve hiv-medicijn PrEP slikken. Deze groep heeft veelal wisselende en anonieme seksuele contacten, waardoor het risico op besmetting groter is. Mogelijk komen ook de mannen die op de wachtlijst staan voor PrEP in aanmerking voor de pokkenvaccinatie.   In Nederland heeft het RIVM tot nu toe 352 patiënten gemeld. In België zijn tot dusver 168 patiënten bekend.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/06/besmetting-met-apenpokken-kan-zonder-dat-je-iets-merkt-a4135770
2022-07-06||Column | Voorkom  nieuw Rusland en  maak Turkije EU-lid||Na openlijk tegenstribbelen in plaats van stille diplomatie is Turkije vorige week uiteindelijk toch akkoord gegaan met het NAVO-lidmaatschap van Zweden en Finland. Dat is maar goed ook want daarmee is de eenheid van de NAVO gewaarborgd, óók rond de Zwarte Zee. Als Turkije bondgenoot van Rusland zou worden, was bijna heel Oekraïne omsingeld door de Russen. Het Midden-Oosten zou nog instabieler worden.  Uri Rosenthal, voormalig minister van Buitenlandse Zaken (VVD), stelde  vorige week op BNR: „Turken hebben nu getoond dat ze weer een loyale bondgenoot in de NAVO willen zijn.” EU-landen zouden meer moeten samenwerken met Turkije, zei hij, zeker als Amerika een andere politieke koers gaat varen. Lidmaatschap van de Europese Unie moet volgens hem in de toekomst niet worden uitgesloten. Door Rusland is de vraag weer actueel geworden waar de grenzen van de EU liggen. Albanië zit in de wachtkamer van de EU. Toen ik in 2008 door dat land reisde zag ik hoe middeleeuws het nog oogde: grote gaten in vrijwel iedere weg, geen tunnels en armoedige sloppenwijken. Maar dat was geen reden om Albanië uit te sluiten. Zelfs Moldavië, nog armoediger dan Albanië, is sinds een paar weken kandidaat-lid van de EU. En ook  Oekraïne, dat worstelde met corruptie en nu verscheurd wordt door oorlog, heeft uitzicht op lidmaatschap. Lange tijd was ik ervan overtuigd dat een huwelijk tussen Turkije en de EU ondenkbaar was. Een afgesloten boek. De democratische rechtsstaat brokkelde af en de Nederlands-Turkse betrekkingen waren in 2017 na ruim vierhonderd jaar handelsbetrekkingen tot een dieptepunt gedaald. Dat een Turkse minister tegen de wens van de Nederlandse regering via een sluiproute Rotterdam bereikte viel niet uit te leggen. Maar wat we niet moeten vergeten is dat de Turkse progressieve voorhoede al een eeuw aansluiting zoekt bij West-Europa. Volgend jaar bestaat de republiek die Atatürk stichtte honderd jaar. Beschaafd worden en aansluiting zoeken bij het Westen was zijn adagium. Nog steeds is zijn gedachtegoed springlevend bij de grootste oppositiepartij CHP, zeg maar de Turkse PvdA. „Als we geen aansluiting vinden bij het Westen is Turkije verloren”, stelde Atatürk.  Turkije is al sinds 1999 kandidaat-lid van de EU. Griekenland gaf dat jaar zijn verzet op want de aanvraag voor (toen nog) aansluiting bij de Europese Gemeenschap dateerde al van 1987. In 1963 werd tussen de EG en Turkije al een associatieverdrag gesloten. Maar de hoop ooit daadwerkelijk toe te treden is de laatste jaren verloren gegaan.  Dat komt door groeiende weerstand vanuit West-Europa én door de conservatief-religieuze koers van de regering-Erdogan. De ruzie tussen Turkije en de NAVO is gesust. Maar ik vrees inmiddels dat het land verder en verder van Europa afdrijft, zeker als zicht op EU-lidmaatschap uitblijft. De redenering van Rosenthal over het gegroeide belang van Turks lidmaatschap sinds de oorlog in Oekraïne volg ik nu beter. Waar steeds verder afdrijven toe kan leiden, hebben we gezien met Rusland. Ooit werd in West-Europa gediscussieerd over de vraag of de EU zou moeten doorlopen tot aan Vladivostok. Die gewaagde afslag hebben Rusland en de EU nooit durven te nemen. Ik ben bang dat het voor Turkije dichtklappen van de deur op lange termijn tot vergelijkbare gevolgen kan leiden. Maar er zijn meer argumenten. Uitbreiding van de EU betekent meer interne handel, vrije markt, en arbeidsmobiliteit. Het vrije verkeer van ruim 80 miljoen Turken maakte Europa in het verleden angstig. Maar de situatie op onze arbeidsmarkt is nu sterk veranderd. Extra arbeidskrachten zijn hard nodig. Lidmaatschap van Turkije zou Europa ook rust en veiligheid brengen. We krijgen er een partner bij die de toon matigt richting het Westen in het algemeen en richting buurlanden als Griekenland in het bijzonder.  Andersom heeft Turkije de EU economisch hard nodig; het land heeft op dit moment een inflatie van bijna 80 procent. Turkije zou met lidmaatschap in zicht waarschijnlijk ook zijn westerse oriëntatie verder ontwikkelen. Voor een veiliger en toekomstgericht Europa moeten we ons daarom de vraag stellen, wanneer we Turkije weer aan boord halen. De vraag waar de principiële grens van Europa ligt, moeten we na een kwart eeuw hoognodig weer gaan stellen: als Armenië, Israël, of zelfs Azerbeidzjan  vrijheid, democratie en mensenrechten omarmen, waarom dan niet? Uitzicht op EU-lidmaatschap lijkt me het krachtigste tegengif voor anti-westers en anti-democratisch denken  om meer stabiliteit in Europa te krijgen. Aylin Bilic is headhunter en publicist.||https://www.nrc.nl//nieuws/2022/07/06/voorkom-nieuw-rusland-en-maak-turkije-eu-lid-a4135763
2022-07-06||Verenigde Naties: 10 procent wereldbevolking heeft onvoldoende voedsel||Het aantal mensen dat niet altijd toegang heeft tot voldoende voedsel is in 2021 gestegen naar 828 miljoen, ruim een tiende van de wereldbevolking. Dat staat in een woensdag gepubliceerd rapport dat de VN-Voedsel- en Landbouworganisatie (FAO) heeft opgesteld samen met vier andere VN-organisaties, waaronder Unicef en het Wereldvoedselprogramma (WFP). Het aantal hongerigen wereldwijd steeg daarmee vorig jaar met 46 miljoen ten opzichte van 2020 en ligt 150 miljoen hoger dan in 2019, het jaar voor de coronapandemie. Zo’n 2,3 miljard mensen kenden het afgelopen jaar in meer of mindere mate voedselonzekerheid, wat neerkomt op 28 procent van de wereldbevolking. Ook deze categorie steeg aanzienlijk, met 350 miljoen mensen in vergelijking met de periode voor de coronapandemie. Het aantal vrouwen dat met voedselonzekerheid kampte, lag net als andere jaren hoger dan mannen en ook deze ‘gender gap’ groeide. Het rapport wijst de bekende oorzaken van honger en voedselonzekerheid aan: gewapende conflicten, de steeds extremere gevolgen van klimaatverandering, maar ook economische effecten als inflatie in combinatie met toenemende ongelijkheid. Daarbovenop komen de gevolgen van de oorlog in Oekraïne, die de toch al onder druk staande netwerken voor voedseltoelevering verder verstoren. Rusland en Oekraïne zijn twee van ‘s werelds belangrijkste producenten en exporteurs van granen, oliezaden en kunstmest. De haperende export treft met name landen in het Midden-Oosten. Het rapport raadt regeringen aan geld vrij te maken voor het verlagen van de prijzen van voedzaam eten, waardoor gezonde voeding betaalbaarder en toegankelijker wordt. FAO-directeur generaal Qu Dongyu merkte op dat armere landen, waarvoor landbouw vaak een centrale rol speelt in de economie, vaak weinig publieke middelen beschikbaar kunnen maken. Voor zulke landen wil de FAO „alle actoren in voedselsystemen” ondersteunen. Het VN-ontwikkelingsdoel om honger de wereld uit te helpen vóór 2030, raakt met de nieuwe cijfers verder uit zicht. Volgens de modellen die in het rapport worden gebruikt zullen in 2030 nog altijd 670 miljoen mensen onvoldoende voedsel tot hun beschikking hebben. Die verwachting is gelijk aan de voorspelling van 2015, toen de VN zeventien Duurzame Ontwikkelingsdoelen lanceerde. ||https://www.nrc.nl//nieuws/2022/07/06/vn-10-procent-wereldbevolking-heeft-onvoldoende-voedsel-a4135741
2022-07-06||Staatscommissie onderzoekt gevolgen veranderde bevolking in 2050||Een staatscommissie gaat de gevolgen van de verandering van de bevolking tot 2050 onderzoeken. Dat heeft minister van Sociale Zaken en Werkgelegenheid Karien van Gennip (CDA) woensdag bekendgemaakt in een brief aan de Tweede Kamer. De Staatscommissie Demografische ontwikkelingen 2050 moet advies uitbrengen over de maatschappelijke gevolgen van onder meer de bevolkingsgroei, vergrijzing en migratie. De commissie moet toekomstscenario’s en gevolgen daarvan op de samenleving voorleggen, en advies uitbrengen over regeringsbeleid.  Zo’n commissie is volgens het kabinet nodig, omdat de maatschappij tot 2050 toenemend kan veranderen. De bevolking zal groeien - met naar verwachting tussen de 17 tot 22 miljoen mensen - en relatief meer ouderen en mensen met een migratieachtergrond tellen. Die veranderingen kunnen grote maatschappelijke gevolgen hebben: de woningmarkt kan veranderen doordat het aantal eenpersoonshuishoudens groeit, omdat ouderen langer zelfstandig blijven wonen wanneer hun partner overleden is.  Ook voor arbeid hebben de bevolkingsveranderingen gevolgen, aldus de minister. De huidige arbeidsmarktkrapte kan toenemen door vergrijzing. Niet alleen verlaten relatief veel mensen op ongeveer hetzelfde moment de arbeidsmarkt, maar ook zal de toename van het aantal ouderen de vraag naar zorg verder opdrijven - en uitgerekend deze sector kampt momenteel al met personeelstekorten.  Op deze gevolgen kunnen huidige en toekomstige regeringen inspelen, schrijft Van Gennip. Niet alleen door het beïnvloeden van demografische factoren, zoals het geboorte- en sterftecijfer of migratie, maar ook door ander beleid te maken. Bijvoorbeeld op het gebied van gedragsveranderingen, zoals het promoten van een gezonde leefstijl. Ook zou het een optie zijn om vrouwen en ouderen te stimuleren (langer of meer) te werken.  Van Gennip raadt de commissie af om te kijken naar maatregelen om de geboortecijfers te verhogen. Omdat het lang duurt voordat pasgeborenen op de arbeidsmarkt komen, lost dat op de korte termijn geen problemen op. De kans is klein dat deze maatregelen de arbeidsmarktproblemen tot 2050 veranderen, sterker nog: omdat deze kinderen onderwijs en kinderopvang nodig hebben, kunnen ze op de korte termijn juist krapte op de arbeidsmarkt vergroten.  Op het gebied van migratie is meer te bereiken, zegt de minister. „Een bewust, actief en selectief” beleid zou een reële optie zijn, maar wel moet daarbij worden gedacht aan „behoud en vertrek”. Zo moet nagedacht worden over de effecten van migratie op zorg, huisvesting, onderwijs, openbare veiligheid en draagvlak voor migranten in de samenleving.  De Tweede Kamer stemde in 2018 voor een motie die pleitte voor een dergelijke staatscommissie. Wie erin plaats zal nemen is nog niet bekend. De commissie gaat na de zomer aan de slag. ||https://www.nrc.nl//nieuws/2022/07/06/staatscommissie-onderzoekt-gevolgen-veranderde-bevolking-in-2050-a4135742
2022-07-06||De vele gezichten van jazzlegende Herbie Hancock||Herbie Hancock, ‘artist in residence’ van het 45ste North Sea Jazz Festival, is een van de origineelste en creatiefste geesten van de jazzgeneratie van de jaren zestig. 82 jaar is de Amerikaanse jazzpianist nu, maar hij is weer op zomertournee. En dat gaat hem, relaxed grijnzend vanachter zijn donkere bril, nog altijd goed af als we afgaan op de recente beelden van Glastonbury Festival.  Wat hij gaat laten horen op North Sea Jazz is nog niet bekend. Maar zeker is dat hij bij zijn concerten tijdens het driedaagse festival weer achter de vleugel zit, met een synthesizer rechts van hem. Of we zien hem solerend op het instrument dat alleen hém goed staat: de nogal campy witte keytar waarop hij al improviserend soms lekker fel uit zijn slof kan schieten. Een portret van Herbie Hancock in vijf delen. Het feit dat producers, dj’s en mixers zijn werk uit begin jaren zeventig gebruiken, zoals de elektronische danshit uit 1983 ‘Rockit’ van album Future Shock en het meer experimentele album Sextant (1973) , prikkelde hem zo dat hij er in 2001 een hele plaat Future 2 Future op baseerde. Toen was hij een dertiger, zo redeneerde hij, en nu was hij meer dan twee keer zo oud. Muziek maken met musici die geïnspireerd zijn door zijn oude muziek, vond hij een interessant gegeven. Want wat zou daar dan weer zíjn antwoord op zijn? ‘Future 2 Future’ dus: Herbie van nu geeft antwoord op Herbie toen. Dit is Herbie Hancock ten voeten uit. „Juist in jazz heb je de kans om onbekende gebieden te verkennen”, zei hij in 2005 tegen NRC. Als architect van de moderne jazz is hij zijn tijd altijd vooruit geweest. Zijn Blue Note-albums  Maiden Voyage en Empyrean Isles zetten de toon. Geschiedenis schreef hij als de grote man achter de experimentele, elektrische muziek van Miles Davis. En zijn band Headhunters zette de toon in het jazzrockgenre. In puristische jazzkringen zijn Hancocks verrichtingen met argusogen gevolgd. Vooral toen hij zich in de jaren 70 en 80 steeds weer opnieuw uitvond. Als hij even een muziektrend leek te volgen, sloeg hij plotseling weer af voor experimenten in ritmiek. „Wees niet bang om pionier te zijn, er zit méér in je dan je beseft”, raadt Hancock jazzstudenten nu in zijn masterclasses aan.  Een blijmoedig, zompig basloopje op een funky beat. Hup, meteen zit er beweging in de muziek. Dan gaan de handen van Hancock over zijn toetsenbord, terwijl de blazer de melodie speelt. Hij zoekt en vindt, maar nooit  hetzelfde.  Een  standard is ‘Chameleon’ geworden, net als ‘Watermelon Man’ van zijn eerste plaat Takin’ Off uit 1962. En wie kent niet het funky jazzloopje afkomstig uit het stuk ‘Cantaloupe Island’ uit 1964?   Bij zijn concerten valt op dat Hancock een gemeleerd publiek van alle leeftijden Hancock trekt. Er zijn er die instapten bij de jazzrock van de Headhunters, die zich gek dansten in de club op ‘Rockit’ of eerder al voor hem vielen toen hij in de band van Miles Davis speelde. Of juist later, toen hij flirtte met pop (in 1996 verjazzte hij muziek van Prince, Peter Gabriel en Nirvana op The New Standard), intense jazzduetten speelde met saxofoonbuddy Wayne Shorter of met een kamerorkest en gastzangers muziek van Gershwin uitvoerde. Herbie Hancock met zijn keytar in de Saturday Night Live Show in 1984 Foto Alan Singer/NBCU PhotoBank
 Maar niet alles wat hij in al zijn creatieve rusteloosheid maakte was spannend. Hij kon, vanaf 2000, een beetje doorslaan: van technojazz via strijkersjazz tot Possibilities, samenwerkingen met sterren als John Mayer en Christina Aguilera waarin de jazz ondergeschikt was aan pop. „Dit album mag dan misschien niet enkel jazznoten bevatten”, zei in 2005 hij tegen NRC, „maar de ziel is jazz.”  Een later eerbetoon aan Joni Mitchell, River: The Joni Letters, pakte hij iets evenwichtiger en eleganter aan. „Ik wil publiek aantrekken van alle leeftijden” , zei hij onlangs tegen The Guardian. Voor zijn nieuwste album werkt hij met Thundercat, Robert Glasper, Kamasi Washington en Kendrick Lamar. „Muzikanten van deze eeuw”, noemt hij hen. Hij is zelf immers „van de vorige eeuw”. Hancock experimenteerde met een arsenaal aan synthesizers en elektronica en dat leverde stoere funkjazz op. Maar ik heb ook wel eens bij een concert gezeten waar geen touw aan vast te knopen viel. Toen smeerde Hancock met een grote grijns zijn jazzfusion dicht met kitscherige vogelgeluiden, onweersbuien en vervormde stemmetjes. Hancock heeft een grote belangstelling in gadgets en volgt, opgeleid tot technicus en ingenieur, de studiotechnologie op de voet. In 2011 liet hij voor muziekproject Future 2 Future in concertzalen overal geluidsboxen hangen, als een mega dolby-surroundsysteem. Voor zijn tegen acidjazz aanleunende plaat Dis is Da Drum (1993) had hij het plan de muziek via vijf kanalen op te nemen. The music all over you, hoopte hij. Daar had zijn label geen oren naar. In 2019 kwam zijn wens toch uit: de heruitgave van Sextant  was in surround sound.  Of het nu masterclasses zijn of musici die hij onder zijn hoede neemt, Hancock geeft graag easy going zijn kennis door. Bij concerten vertelt hij graag anekdotes. In 2014 gaf hij, benoemd tot ‘Professor of Poetry’ aan de Harvard Universiteit, de vermaarde ‘Norton lectures’, zes colleges over onder meer jazz, ethiek, boeddhisme en innovatie. Op zijn Herbie Hancock Institute, een non-profit muziekopleiding die tot 2019 bekend stond als het Thelonious Monk Institute of Jazz, krijgen jonge muziekstudenten les van bekende jazzdocenten. Ook de prestigieuze aan het instituut gelieerde jazzcompetitie draagt nu zijn naam. In zijn boek Possibilities vertelt Hancock dat de bassist Buster Williams hem na een briljant gespeelde uitvoering van het nummer ‘Toys’ op het spoor bracht van meditaties. Hij hoorde van hem over het Nichiren-boeddhisme en het zingen van mantra’s. Sindsdien mediteert Hancock twee keer per dag. Dit geeft hem levenskracht en voedt zijn creativiteit. Het boeddhisme hielp hem ook door de covid-tijd, vertelde hij The Guardian. „Ik had me verschrikkelijk kunnen gaan voelen door wat ik allemaal misliep. Maar, voor het eerst in vijftig jaar at ik elke avond met mijn vrouw, sliep ik naast haar in mijn eigen bed. Het was een zegen. Ik maak muziek, maar ik ben meer dan een muzikant.”   „Ik weet nog dat ik op 15-jarige leeftijd het album The New Standard van de bibliotheek had geleend, toen ik net interesse begon te krijgen in jazz.  Voor mij was jazz vooral muziek om te studeren en te analyseren, niet om op een emotioneel level te beluisteren. De eerste keer dat ik werd geraakt door een jazzstuk was op dit album, vooral ‘Manhattan (Island of Lights and Love)’, een solostuk van Herbie, stond een jaar lang op repeat. Het maakte voor mij duidelijk dat jazz je direct in het hart kan raken. In ‘Manhattan’ kwam voor mij heel veel samen: simpele, bijna pop-melodieën, verrijkt met complexe harmonieën, super dynamisch gespeeld.  Een perfect samenspel van hoofd en hart. Het klinkt alsof hij door zijn piano ‘zingt’. Alsof de piano onder zijn vingers veranderd wordt in een stem. „Herbies veelzijdigheid en open houding tegenover alle mogelijk muziekgenres is tot op heden een inspiratie voor mij. Ik zou er direct voor tekenen zo’n hippe jazzdude te zijn op mijn 82ste!” Maarten Hogenhuis speelt 8/7 met Nationaal Jeugd Jazz Orkest en 10/7 met zijn band BRUUT! op North Sea Jazz. „Als kind kreeg ik de jazzplaat Cornbread van Lee Morgan in een Sinterklaas-surprise. Dat mijn vader de draak stak met mijn verslaving aan chocopasta vond ik minder leuk maar die plaat draaide ik grijs. In het stuk ‘Ceora’ speelde Herbie Hancock, toen 25 jaar, een waanzinnig intro. Met veel rust en muzikaliteit bepaalde hij de kleur van dat stuk, het is me altijd bijgebleven. Heel bijzonder vind ik ook hoe dienstbaar hij op deze plaat is. Hij had zelf al albums gemaakt waarop hij al veel progressiever was qua sound, zoals Inventions and Dimensions. Maar bij Morgan dróég hij en luisterde hij naar wat er nodig was. Dan ben je een grote. Zeker als wonderkind dat alles kan spelen. „Net als Miles Davis is Herbie Hancock een artiest die een paar keer de muziekwereld heeft veranderd. Hij is niet blijven hangen in succes maar blijft constant vernieuwen. Ik ben door hem vroeger ook gaan klooien met synthesizers en zelfs de keytar. Nu luister ik nog naar zijn werk ter inspiratie voordat ik ga componeren. Wat deed hij met het ritme. Welke akkoorden pakt hij. Het is een muziekrelatie die altijd doorgaat.”  Tijn Wybenga & AM.OK speelt 10/7 op North Sea Jazz „Herbies tijd met Miles Davis is voor mij de meest magische periode uit zijn carrière. Met zijn beste vriend Wayne Shorter nam hij voor Adam’s Apple (1967) het beroemde stuk ‘Footprints’ voor het eerst op. Later nam Herbie dat stuk ook op met Miles Davis. Nooit had ik ervan kunnen dromen om dít stuk met Herbie zelf te spelen tijdens de uitreiking van de Kennedy Honors Awards (2018) voor Wayne Shorter in Washington DC. Herbie speelde weer zo weergaloos op dit stuk; de hippe en altijd originele klankkleuren en melodieën in combinatie met zijn onnavolgbare timing gaven me kippenvel. Het was extra indrukwekkend dat ik een halve meter van hem af stond. Wat ik naast zijn spel ook indrukwekkend vind, is zijn positieve, energieke en bescheiden levenshouding. Als je met hem speelt, voel je zijn liefde en dankbaarheid voor de muziek en het leven. Je vergeet dan even dat je aan het spelen bent met een van de allerberoemdste levende jazzmusici. Hij accepteert je volledig waardoor je je zo op je gemak voelt en dus nog geïnspireerder en beter gaat spelen. Hij is een geweldige inspiratie en perfect voorbeeld van hoe ik wil zijn als mens en musicus.” Tineke Postma Freya Group speelt 9/7 op North Sea Jazz. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/kameleon-hancock-a4135740
2022-07-06||Boerenkunst: wat te lezen, bekijken of beluisteren? Enkele tips van de cultuurredactie||Toen in 1888 Vincent van Gogh een van zijn beroemdste zaaiers schilderde, liet hij hem zijn werk verrichten tegen de achtergrond van een laag boven een korenveld hangende, zomerse zon die de boer in een hemels licht plaatst. Dat verdient de zaaier op de kale akker op de voorgrond ook, als brenger van groei, bloei en oogst. Alleen: midden in de zomer is niet het geschikte moment om granen te zaaien. Zo lijkt De zaaier een van de eerste werken waarin we worden gewaarschuwd voor klimaatverandering, terwijl de boer onverstoorbaar zijn omgeving negeert. Die onverstoorbaarheid is geen nieuwe observatie. Pieter Bruegel de Oude toonde in ‘De val van Icarus’ (1590) de onverstoorbaarheid van de doorwerkende boer terwijl er naast hem een drama plaatsvindt. In zijn ‘Ballade van den boer’ (1935) haakte de dichter J.W.F. Werumeus Buning in op dat idee  en schreef:   Er stonden drie kruisen op Golgotha,
Maar de boer hij ploegde voort.  Het hele gedicht somt van alles op met als boodschap dat de boer altijd doorgaat, wat er ook gebeurt:  Men heeft den boer zijn hof verbrand,
Zijn vrouw en os vermoord;
Dan spande de boer zichzelf voor den ploeg,
Maar de boer hij ploegde voort’.  Dat is bijna negentig jaar later niet anders: ‘Men heeft politiewagens voor de boer gezet / de kinderen van de stikstofminister liggen te bed. / Maar de boer hij beukte voort’.  Die volhardende boeren zijn inspirerend gebleken voor de kunsten. J.S. Bach schreef een cantate over ze, Franz von Suppé zette ze neer in de operette Dichter und Bauer en Igor Stravinsky bracht met zijn boerenbruiloft Les Noces tractormuziek, het tegenovergestelde van boerenromantiek.  Malevitsj beeldt kubistische boeren in het veld af en  Jan Steen had er plezier in de boeren in een kroeg te portretteren. Er is een heel genre vernoemd naar het platteland en we hebben boerenbont. De band Normaal bezingt de boer vanuit de eigen kracht, John Denver is blij dat hij een ‘country boy is’ terwijl in dustbowlballads uit de jaren dertig de milieuramp centraal staat die is ontstaan  doordat boeren het land hebben uitgeput.  De boeren hebben de kunsten kortom van alles gegeven en daarom verzamelden we hier boeren die leuk of interessant zijn om naar te kijken, te beluisteren of te bewonderen.  Er is vanuit de cultuursector tegelijkertijd met belangstelling gekeken naar de demonstrerende boeren die wel de aandacht in Den Haag wisten te trekken. Wat kon er van de boeren geleerd worden oftewel: wat is het culturele equivalent van de tractor?   Andersom kun je vaststellen dat de demonstrerende boeren ook iets kunnen leren, al was het maar op het gebied van de poëzie. De gedichten waar de boeren nu mee aankomen in Den Haag, Schiphol en Stroe zijn namelijk niet allemaal even sterk. Neem het gedicht voor op een tractor met de volgende regels:  Stelletje idioten
maken NL
naar de klote Dat is halfrijm: ‘idioten’ rijmt namelijk net niet op ‘klote’, en dat zit de boodschap in de weg. In teksten als ‘Gebruik je verstand / Behoud Boeren in ons land’ en ‘Ze geven geen moer / om de boer’ is het rijm op orde, maar daar is het ritme weer minder. Een ander gedicht op een tractor luidt:  Kabinet Rutte
Je loopt te kutten  Ook hier weer halfrijm. Daarnaast is dit een typisch geval van een gemiste kans. Het ritme klopt weliswaar, maar met deze twee regels is met weinig moeite een haiku te maken: twee keer vijf lettergrepen hebben we al, dus er zijn er nog zeven nodig en krijg je:  Kabinet Rutte
De boer ploegt altijd voort, maar
jij loopt te kutte Daden en woorden, ze inspireren de boer en de cultuur. Daarom een voorstel voor dit gedicht (twee haiku’s als één geheel) dat op de tractor past:  Stel idioten
zit toch niet zo te kloten
Geef de Boer zijn land  Gebruik je verstand
En de boer hij ploegde voort
Schone lucht gesmoord  In de beeldende kunst zijn wel boeren afgebeeld, maar eerder uit het perspectief van koningin Marie Antoinette, die vlak voor de Franse revolutie in de Tuinen van Versailles een dorpje liet aanleggen om boerin in te kunnen spelen, dan vanuit het perspectief van de boer zelf. En dan vertekent de tijd ook nog eens; de ooit fel realistische schilderijen van boerenzoon François Millet uit het midden van de 19de eeuw, zoals De Zaaier en De arenleesters, toen maatschappijkritisch geïnterpreteerd, ogen nu vooral pittoresk. Het mooist en het pittoreskst, het meest toeristisch, is het boerenleven vanuit het Marie Antoinette-perspectief tentoongesteld in het zeer rijke getijdenboek van de hertog van Berry. Zo’n boek met gebeden bevat meestal een kalender, en daar penseelden de gebroeders Van Limburg (Herman, Paul en Johan, zonen van een schilder uit Nijmegen) omstreeks 1410 boeren aan het werk, pal voor een van de kastelen van hun heer. In maart wordt er geploegd, in juni wordt er gehooid, in juli gemaaid, et cetera. Luxe, calme et volupté vanuit het raam van een kasteel.  Bianca Stigter ‘De val van Icarus’ van Pieter Bruegel de Oude Ploegen, zaaien, sproeien, mesten, snoeien, oogsten; landbouw, akkers of veeteelt, in Nederlandse liedjes komen de thema’s niet vaak voor. Anders dan in Noord-Amerika waar het platteland zijn eigen genre kreeg, hebben wij geen Johnny Cash die de waterstanden bijhoudt (‘Five Feet High And Rising’) of Kelsey Fitch die terugdenkt aan familie-uitjes op de prairie, bij het licht van de oogstmachine (‘Lights Of A Combine’). En dat terwijl groei, snoei en bloei zulke bruikbare metaforen zijn, voor liefde, leven of dood. Land, boer en vee krijgen in Nederland vooral een metaforische rol in het humoristische genre. In ‘Guus Kom Naar Huus’ (1975) staat de boerderij voor onschuld en de stad voor verderf (‘de duvel in de steden het [heeft] daar flink wat overwerk’). Quasi-boers zong Alexander Curly: ’Guus kom naar huus want de koeien staan op spring’n/ De varkes mutt’n vret’n en ’t hooi moet van ’t land’.
  Afgezien van bijdragen van hitgroep Normaal (‘Dun Op D’n Mest’) en boerderij-supporter Roosbeef (‘De Boerderij’, deel I en II), kent de Nederlandse popmuziek één landelijk hoogtepunt, in aangenaam ambigue stijl. In 1986 maakte de Groningse band De Boegies het nummer ‘Mèh’. De groep zong eerder al liedjes over het buitenleven, zoals ‘Stampot Boer’nstront’ en ‘Zwijnen Bij Candlelight’, maar in ‘Mèh’ balden ze, op swingende punkklanken, de geuren, klanken en sfeer van het landleven samen in één woordje schapentaal. Dat was genoeg: ‘Meh. Meh. Meh. Meeeehmehmehmehmeeeh. Meh. Meh. Meh!’ Hester Carvalho Het rauwe realisme van dampende mest en stikstof- en fosfaatwetgeving zoek je in de canon van de klassieke muziek vergeefs. Maar wie dorst naar boerennostalgie en naar de innerlijke melodie van de ‘gouden vruchten’ van rijpe akkers  wordt ruim bediend. Bij Bach en Haydn geen bio-industrie en krappe winstmarges, maar een goede oogst als beloning voor menselijke vlijt en, vooruit, wat schalks gestoei in het hooi nadat de ploeg fluitend over de akker trok. Haydns oratorium Die Jahreszeiten volgt de seizoenen in een frisse line up aan koren en aria’s op de voet. De boer speelt als degene die middenin het landleven staat een centrale rol. Verkwikkend hoogtepunt: Froh eilet schon der Ackersmann.  ‘De oogst’ van Kazimir Malevitsj Ook J.S. Bach wijdde een wereldlijke cantate aan de geneugten van het landleven. Zijn Boerencantate BWV 212.  wordt hier zelden uitgevoerd, maar sopraan Klaartje van Veldhoven bracht recent een puike scenische uitvoering in boerenschuren. Bucolisch pikant („Mieke zwaait al met haar rokje, die kleine losbol!”) is hier de tekst van Picander. „Als een paartje het gezellig met elkaar heeft, dan borrelt het in je buik, alsof vlooien en luizen en een dwaas wespenlegertje allemaal samen aan het ruziën zijn”.  De verwijzingen  naar de financiële beslommeringen  van het boerenbestaan zijn actueel.  In de 19de eeuw componeerde ook de Britse componist Ralph Vaughan Williams veel muziek waarin je de liefde voor het platteland terughoort, bijvoorbeeld in zijn volksliederen. Beluister bijvoorbeeld ‘A Farmers son so sweet’ . Of de ballade The Lincolnshere Farmer, waarin een knecht een koe door listen en lagen (in veel coupletten) weet te verruilen voor een waardevol paard.  Is de actualiteit te navrant voor nostalgisch escapisme, dan rest slechts het hupse dwangmajeur („lalalalalalalala!”) van de Bauern Polka van Johan Strauss II  of – lyrischer - de Ouvertüre Dichter und Bauer  van Suppé met zijn lieflijke cellosolo.  Mischa Spel  Voor theater over het boerenleven, beland je snel bij Festival Karavaan, hofleverancier van het betere boerendrama. In die stukken staat vaak de botsing tussen stadsleven en platteland centraal, en identificeren we ons met boeren die vechten voor lijfbehoud. Van bepaald andere orde was Stallerhof (van Franz Xaver Kroetz), in 2019 tijdens Karavaan te zien in een stinkende stal. Afslag Eindhoven bracht een gitzwart en zeer beklemmend boerendrama: een naargeestig portret van een stugge, stuurse boerenfamilie, bij wie verstokte desillusie alle liefde voor het werk en elkaar heeft verdrongen. Anne-Chris Schulting bood onweerstaanbaar tegenwicht als boerendochter: onstuimig, betoverend en vastbesloten hoopvol. Sander Janssens ‘Ik heb vader naar boven gedaan’ en ‘Ik bid nie veur brune bonen’: deze zinnen uit romans van respectievelijk Gerbrand Bakker en Anne de Vries zijn slechts twee literaire zinnen over boeren die blijven hangen, en in het geval van Anne de Vries zelfs zijn opgenomen in de  Canon van Nederland. Nederland is niet uniek in ‘boerenromans’.  Bij boeren en romans denk je algauw aan Franse, Russische of Vlaamse klassiekers. Minder bekend, maar bepaald niet in kwaliteit onderdoend, is de Zuid-Afrikaanse plaasroman. Deze romans – plaas is Afrikaans voor boerderij – zijn zelden geruststellend. Aanvankelijk waren ze bedoeld als mythologie van de zuivere, witte boer die het land onder de duim kreeg, een fictionele rechtvaardiging  van grootgrondbezit. Al snel krijgt de tegenstelling een ideologische lading en wordt de idylle van het platteland omgezet in de ontmaskering van de Afrikaner mythe van puurheid.  Pionier Olive Schreiner, Booker Prize winnaar Damon Galgut, Nobelprijswinnaar J.M. Coetzee, Etienne van Heerden: ze schreven  schitterende varianten op de  plaasromans. De mooiste is Agaat van Marlene van Niekerk. Hierin kan een witte, eenzame boerin met een kwalijk verleden alleen nog communiceren met haar bediende van kleur door te knipperen met haar oogleden: de Afrikaner boer in doodstrijd.   Toef Jaeger||https://www.nrc.nl//nieuws/2022/07/06/poezie-en-haiku-op-de-tractor-a4135736
2022-07-06||Opinie | Ambtenaren moeten ook onwelgevallige adviezen kunnen geven||Twee jaar geleden, ook op deze laatste dag voor het Kamerreces, startte de Parlementaire Ondervragingscommissie Kinderopvangtoeslag (POK) haar werkzaamheden. Sindsdien is er veel gebeurd, maar lijkt het vertrouwen tussen overheid en burger er niet op vooruit te zijn gegaan. Ter gelegenheid van de Binnenhoflezing kon ik het niet laten een balans op te maken. Ik vraag aandacht voor drie thema’s die het verschil kunnen maken.  Chris van Dam is oud-Tweede Kamerlid namens het CDA en was voorzitter van de parlementaire ondervragingscommissie kinderopvangtoeslag. Dit artikel is een bewerking van zijn woensdag uitgesproken Binnenhoflezing. Ten eerste: wat is de basishouding van de overheid richting burgers. Zien we categorieën (‘slachtoffers kinderopvangtoeslag’, ‘Groningers’, ‘boeren’), of zien we mensen? Veel burgers wantrouwen de overheid en ik kan dat inmiddels goed begrijpen. Willen die allemaal het onderste uit de kan? Zijn ze niet meer voor rede vatbaar? Nee. Ze willen als mens gezien en behandeld worden. Zoals een van de moeders (nee, geen ‘slachtoffer’) uit Almere zegt: „De enige manier om vertrouwen in de overheid terug te krijgen is wanneer die laat zien dat wij als individuen het vertrouwen krijgen van de overheid om samen aan het roer te gaan staan […], om ons gelijkwaardig te voelen met degenen die de middelen en macht hebben om beslissingen te nemen die onze levens aangaan en bepalen.” Burgers – zeker ook boeren – willen net zoals iedere minister of topambtenaar regie houden over het eigen leven en  behandeld worden als gelijkwaardige personen. Die gelijkwaardigheid moet ook worden verwezenlijkt in het bestuursrecht. We zijn zeer dringend toe aan een revisie daarvan. Het bestuursrecht is nu een verdedigingsinstrument in handen van de overheid, maar zou – veel meer – een instrument van rechtsbescherming voor burgers moeten worden. Als u zich nu als burger meldt bij de bestuursrechter, staat u bij binnenkomst al 1-0 achter. De overheid wordt gezien als de goede partij, in contrast wordt de burger gewantrouwd. De overheid stelt de rechtsverhouding met de burger vast en mag de feiten presenteren. Als burger moet je hemel en aarde bewegen om daar jouw feiten tegenover te zetten. De rechter heeft zich met de inhoud van beleid niet te bemoeien, dat is aan het bestuur, de politiek. Waar het civiele recht en het strafrecht stootkussens van beschermende beginselen en redelijkheid en billijkheid kennen, zijn deze in het bestuursrecht op essentiële punten buiten het bereik van de rechter geplaatst. Als POK hebben we gezien waar dat toe kan leiden. Maar er is meer. Vorige week publiceerde I&O Research het onderzoeksrapport ‘Morele vragen van rijksambtenaren’. Het rapport beschrijft hoe rijksambtenaren worstelen met – ietwat kort door de bocht geformuleerd – de waarheid. Die worsteling heeft te maken met de houding aan de top van departementen. Hoe dichter je bij de minister komt, hoe meer er een systeem van moduleren, gladstrijken en ‘concensueren’ ontstaat. Antwoorden op Kamervragen, Kamerbrieven en beleidsnotities worden geplooid naar wat politiek wenselijk wordt geacht. Ambtenaren bij uitvoeringsorganisaties, maar ook maatschappelijke organisaties en burgers, worden er gek van. Dat geldt ook voor Kamerleden, die van de minister antwoorden krijgen die niet lijken op de werkelijkheid die zij – bijvoorbeeld van burgers – te horen krijgen. Deze werkwijze is vernietigend voor het vertrouwen dat burgers – inclusief Kamerleden – hebben in de werking van onze overheid en politiek, en drijft op de ambtelijke gedachte dat het weg-regelen van conflicten en gedoe de minister of staatssecretaris helpt in het politieke functioneren.  Toegegeven, de situatie verschilt per ministerie en bewindspersoon. Er zijn zeker goede voorbeelden waar men het dilemma of het presenteren van de mislukking niet schuwt. Maar de minister die – aldus het rapport van I&O – een ambtenaar vraagt een document te vernietigen deugt – zeker anno 2022 –  niet voor zijn of haar vak. Onlangs was ik in de gemeente Nieuwkoop. Daar schrijven ambtenaren adviezen voor een wethouder of voor het college waar geen letter aan wordt gewijzigd als de bestuurder vervolgens een ander besluit neemt. Dit is de praktijk in heel veel Nederlandse gemeenten. Wanneer het ambtelijk apparaat adviseert linksaf te gaan, maar de wethouder besluit rechtsaf te slaan, dan kunnen burger, gemeenteraad en pers dat allemaal in de stukken nalezen. Daar hoef je in ambtelijk Den Haag niet om te komen. Om de geloofwaardigheid van de Haagse politiek te vergroten is het dringend noodzakelijk dat men zich in de Haagse torens bekeert tot het model-Nieuwkoop: met een ambtelijke dienst die uit professionaliteit staat voor z’n mening. Ambtenaren moeten trouw zijn aan de minister als het gaat om de uitvoering van beleid, maar ook vanuit kennis, ervaring en professie het onwelgevallige willen rapporteren en de ruimte krijgen om tegendraads advies te geven. Zoals Tjeenk Willink ooit zei: trouw aan het ámbt van de minister, niet aan de persoon van de minister. En daarbij hoort eigen manoeuvreerruimte van ambtenaren richting het parlement. Leve de ambtenaar die zélf een Kamerlid opbelt met het aanbod om – bij de zoveelste set Kamervragen – persoonlijk uit te leggen wat er qua feiten speelt. Een burger die een verzoek op basis van de Wet open overheid indient wordt nota bene de volgende dag al gebeld door zo’n ambtenaar.||https://www.nrc.nl//nieuws/2022/07/06/ambtenaren-moeten-ook-onwelgevallige-adviezen-kunnen-geven-a4135739
2022-07-06||&#8216;In Australië heb ik de vrijheid gevonden&#8217;||Het North Sea Jazz Festival geeft  elk jaar een vrije compositieopdracht aan een veelbelovende jazzmuzikant. Jazzsaxofonist, componist en arrangeur Marike van Dijk  kreeg de uitnodiging al in december 2019. Maar  door corona is het festival twee jaar niet doorgegaan. Bovendien zat Van Dijk zelf door de reisbeperkingen vast in Australië, het land waar ze aan haar promotieonderzoek werkte.  „Eindelijk mag ik nu mijn compositieopdracht laten horen”,  zegt Marike van Dijk (39). In een schrijfhuis in het Gelderse Renkum legt ze de laatste hand aan de composities op het snijvlak van jazz en hedendaagse gecomponeerde muziek waarmee haar negenkoppig ensemble komend weekend het festival zal openen. Na een aantal hectische weken is de rust hier prettig. Ze had zich teruggetrokken op een stil schrijfplekje in Portugal, totdat haar vader ernstig ziek werd en ze naar haar ouders in Friesland terugkeerde. „Gelukkig is hij goed aan het herstellen”, zegt ze. „Terug naar Portugal zag ik niet meer zitten, omdat corona er zo weer opspeelt. Het laatste wat ik wil is ziek worden nu North Sea Jazz in aantocht is.”  Het rondtrekken  is Van Dijk niet vreemd. Ze is nog maar enkele maanden terug in Nederland na een verblijf van tweeënhalf jaar in Brisbane, Australië. Daar deed ze een PhD in compositie en mocht wegens coronamaatregelen het land niet verlaten. „Een eh,.. interessante gewaarwording”, zegt ze. Daarom noemde ze haar programma voor North Sea Jazz: Stranded. Van Dijk: „Laten we zeggen: herinneringen aan een intense periode.” Marike van Dijk Foto Andreas Terlaak
 Ze vertelt dat haar ouders in december 2019 nog op bezoek zijn geweest en dat de bosbranden rondom Sydney toen  grote indruk maakten. Begin 2020 gaf ze een optreden met singer-songwriter Jeff Taylor in New York en heeft toen volgens haar al ‘de originele Covid’ gekregen. Terug in Australië, in maart, sloten de grenzen.  „De universiteit was er duidelijk over. Je kon weg, naar huis, maar dan met onbetaald verlof en niemand wist wanneer je dan weer Australië in kon.”  Waardeloos, vond ze het, en zwaar: „Ik had heimwee, zeker tijdens  de lockdowns. Ik kreeg paniekaanvallen en kon het soms allemaal niet goed meer overzien. Alles was zo buitenproportioneel en door alle reisrestricties verdween alle menselijkheid.”  Marike van Dijk, geboren in het Friese Wikel, studeerde jazz aan de conservatoria van Rotterdam en Amsterdam. Met de toen nog bestaande Huygensbeurs meldde ze zich in 2011 voor de master saxofoon en compositie aan de New York University. Lessen volgde ze bij de beroemde arrangeur en componist Gil Goldstein, die ze bijna wekelijks in Brooklyn bezocht.  Levend van optredens, filmmuziek en vooral bijbaantjes bleef ze  vier jaar in New York. Evenals de daar toen ook verblijvende saxofonist Ben van Gelder, drummer Mark Schilders en bassist Ruben Samama kreeg ze een ‘enorme klik’ met de nieuwe New Yorkse scene. Dit was onder meer te horen op The Stereography Project, een album met muziek vol intelligente wendingen en fraaie klankbeelden van vijf blazers, een strijkkwartet, ritmesectie en zang. Terug in Nederland in 2015 hoopte ze met dit ensemble ook vaak te kunnen optreden. Maar dat viel tegen: „Het was vooral veel geregel voor zoveel mensen en er zijn maar weinig plekken waar je met zo’n ensemble kunt spelen.” Haar verlangen weer te vertrekken groeide bovendien. „Het begon weer te kriebelen.  Ik heb altijd plannen gehad voor een promotieonderzoek en ik  vond een PhD met een stipendium, een basisinkomen voor muziek en onderzoek tegelijk.” Dat haar keuze op het verre Australië viel, is opvallend.  Dit land staat niet  bepaald bekend  om zijn jazz.  „De combinatie van artistiek én praktijkgericht onderzoek in Australië trok me aan. Bovendien zou ik na een jaar een groot deel van het veldwerk, zoals een duik in  muziekarchieven, mogen doen in New York en Nederland.”  Het ging haar eigenlijk niet per se om de jazz aan de andere kant van de wereld, geeft ze toe. Ze had behoefte aan meer „lucht en licht” in haar leven, ze wilde een „speelse ommezwaai”. „Ik was nogal een workaholic. Ik zag een jaar voor me waarin ik rustig mijn PhD opzette en er ook wat meer vrije tijd en gezelligheid in mijn leven kwam. Muziek, yoga, dans, een poging tot surfen en lekker weer. Daarom verkoos ik Brisbane boven het drukke Melbourne.” Van Dijks onderzoek, met de werktitel: ‘Bigband of the future?’, is een verdieping van haar componeren. Al lange tijd  is ze geïntrigeerd door het werk van de  experimentele New York School, componisten als John Cage, Morton Feldman, Earle Brown en Christian Wolff. Hun zoektocht in de jaren vijftig en zestig om door  ‘indeterminacy’ meer eigen inbreng van de musici toe te laten in hun composities, bracht ze in kaart door muziekarchieven door te spitten. „Want van alleen  bladmuziek krijg je niet genoeg info over het compositieproces.”  Haar interesse voor ‘indeterminacy’ werd gewekt door de essays van Feldman, waarin hij muziek in verband brengt met beeldende kunst en humor. „Deze avant-gardistische benadering is bijna het tegenovergestelde van mijn manier van componeren. Hoe zou het zijn, dacht ik, om zulke superabstracte technieken toe te passen op een groot jazzensemble?” Ergens, zegt ze, gaat haar PhD-onderzoek over haar eigen „strijd tussen controle en loslaten”: „In hoeverre bepaal je als componist wat er gespeeld wordt en in hoeverre laat je het iets van de uitvoerende musicus worden?  En vooral voor mij: wanneer laat ik het los?”  In hoeverre laat je je compositie iets van de uitvoerende musicus worden? Marike van Dijk  Als voorbeeld van haar nieuwe speelsheid geeft ze haar compositie waarin ze John Cage’ Cheap Imitation gebruikt. „Cage’ compositie voor strijkkwartet leunt op Socrate, een werk van Satie”, legt ze uit. „Door toonhoogten te veranderen omzeilde hij een rechtenkwestie. Op mijn beurt heb ik van Cheap Imitation de toonhoogten veranderd en er wat dingen in geschreven. Een koekje van eigen deeg, zou je kunnen zeggen.” Dit leidde tot een losheid die ze zichzelf niet eerder in haar muziek permitteerde – vroegere composities kwamen soms wat al te serieus over. De vrijheid die ze nu voelt komt niet alleen door haar promotie-onderzoek, dat ze volgend jaar wil afronden, maar zeker ook door haar verblijf in Australië. „Afgesneden van je roots kun je een nieuw iemand worden. Het is een soort reset. En dat hoor je hopelijk terug in mijn muziek.” North Sea Jazz compositieopdracht
		7/7 Bimhuis, Amsterdam. North Sea Jazz 8/7, Ahoy Rotterdam.
		Meer informatie: northseajazz.com 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/in-australie-heb-ik-de-vrijheid-gevonden-a4135726
2022-07-06||Bijna helft van regionale politici ervaart agressie of geweld||Bijna de helft van de Nederlandse regionale politici heeft te maken gehad met agressie of geweld. Dat concludeert onderzoeksbureau I&O Research, dat op verzoek van het ministerie van Binnenlandse Zaken een peiling hield onder ruim drieduizend regionale politici. De toename sinds 2014 is fors: toen stelde iets minder dan een kwart van de regionale politici te maken te hebben met agressie of geweld. Deze ‘Monitor Integriteit en Veiligheid’ wordt iedere twee jaar uitgebracht.  De decentrale bestuurders – zoals burgemeesters, wethouders, raadsleden, commissarissen van de Koning of dijkgraven – hebben het vaakst te maken met verbale agressie (45 procent), zoals schelden of discriminerende opmerkingen. Dat kan zowel in het echt zijn als online. Daarnaast ervaart een deel van de politici bedreigingen en intimidatie (ongeveer 25 procent) of fysiek geweld (3 procent).  Vooral de afgelopen twee jaar zou de toename van dit soort gedrag tegen regionale politici fors zijn geweest; zo had in 2016 nog iets meer dan een kwart van de bestuurders te maken met verbale agressie. Mogelijk spelen hier de coronapandemie en de maatregelen daartegen, die onder sommigen veel weerstand opriepen, een rol. Politici stelden het vaakst geïntimideerd, bedreigd of onheus bejegend zijn vanwege „ongenoegen over een bepaalde situatie of organisatie” of vanwege het hoog oplopen van emoties bij de vermeende daders.  Tegelijkertijd is het aangiftepercentage van geweld en agressie onder regionale politici gedaald. In 2014 lag dit nog op 13 procent, in 2022 op 7 procent. Een kwart van de bestuurders die te maken had met zulk gedrag zegt wel het eigen gedrag op sociale media aan te hebben gepast. Zo delen ze minder berichten op socialemediaplatformen of kijken ze er überhaupt minder op.  Voorbeelden van geweld of agressie tegen politici geeft het rapport niet, maar de afgelopen jaren hebben verschillende lokale en regionale incidenten de media gehaald. Zo werden de burgemeesters van Rotterdam en Amsterdam, Ahmed Aboutaleb (PvdA) en Femke Halsema (GroenLinks) bedreigd door hooligans van respectievelijk Feyenoord en Ajax. Halsema deed aangifte, in Rotterdam opende de politie een onderzoek.  Ook in kleinere gemeenten kunnen politici te maken hebben met agressie en bedreigingen. Zo waarschuwde Breunis van de Weerd (SGP), oud-burgemeester van de Gelderse plaats Nunspeet, in NRC voor de gevolgen van de ondermijnende criminaliteit op de lokale politiek, nadat zijn eigen brievenbus werd opgeblazen. Van de Weerd: „Alle criminaliteit die in Amsterdam voorkomt, hebben wij hier ook. Misschien minder vaak, misschien minder heftig, misschien minder zichtbaar. Maar het is er wel.”||https://www.nrc.nl//nieuws/2022/07/06/bijna-helft-van-regionale-politici-ervaart-agressie-of-geweld-a4135732
2022-07-06||Zes schandalen die de positie van  premier Boris Johnson verzwakten||Het laatste schandaal op het conto van Boris Johnson is dat rond Chris Pincher. Het vooraanstaande parlementslid van de Britse Conservatieve Partij stapte begin juli op als plaatsvervangend chief whip na meldingen van grensoverschrijdend gedrag. De chief whips hebben de taak om in het Lagerhuis de fractiediscipline te bewaken. Dat ongewenste gedrag zou zich enkele dagen eerder hebben afgespeeld in de Carlton Club, een besloten vereniging in Londen van de Tories. Bronnen die aanwezig waren, zeggen tegen de BBC dat Pincher „extreem dronken was”. De Britse krant The Sun  beweerde dat Pincher  twee mannelijke gasten had betast.  Het was niet de eerste keer dat er meldingen waren gedaan van  grensoverschrijdend gedrag door Pincher. En Johnson was hiervan op de hoogte, gaf de premier dinsdag toe, zelfs voordat hij hem benoemde in zijn kabinet. Het was in tegenspraak met Johnsons eerdere communicatie dat hij er niet van had geweten.    Johnson overleefde in zijn bijna drie jaar als premier  vele schandalen, die meestal vooral door onhandig optreden van zijn kant  verder uit de hand liepen. Een selectie.   In de zomer van 2019, in aanloop naar de deadline voor de Brexit-onderhandelingen die dan nog volop gaande zijn, kondigt Johnson aan dat hij het parlement voor vijf weken wil schorsen. Het is een zeer controversieel besluit dat andere politieke partijen bij de rechter aanvechten en ze krijgen gelijk.  Hij zegt het niet hardop, maar de schorsing is bedoeld om het parlement minder kans te geven met kritiek of alternatieve voorstellen te komen. Johnson misleidt daarbij   koningin Elizabeth, die   goedkeuring voor zulke schorsingen moet geven. Schotse rechters, die zich ook over de zaak buigen, noemen het advies dat Johnson de koningin daarover had gegeven „onwettig” en een „flagrante schending van de normen voor overheidsinstanties”.   Het idee om het parlement buitenspel te zetten komt  in veel analyses terug als typisch Johnson,  kenmerkend voor  zijn pragmatische en weinig integere aard.   Maar kort na zijn aantreden hebben dit soort slimmigheden nog weinig gevolgen in de peilingen. En bij de Tories ligt de grote verkiezingswinst nog vers in het geheugen.  Officieel verlaat  het Verenigd Koninkrijk op 31 januari 2020 de Europese Unie. Pas later, op kerstavond dat jaar, komen de Britse regering en de EU-lidstaten tot een akkoord over hoe dat vertrek eruit gaat zien. Johnson is gelukt wat oud-premier Theresa May in de jaren ervoor niet voor elkaar kreeg. Hierom hadden zoveel Britten op Johnson gestemd in 2019. He got Brexit done.  Voorstanders van Johnson wijzen hier graag  op, als Johnson weer eens onder vuur ligt. Johnson heeft „de belangrijke onderwerpen” goed aangepakt, zeggen zij. De Brexit, en de vaccinatiecampagne in de coronacrisis. Plus zijn optreden met betrekking tot de oorlog in Oekraïne, zijn nauwe band met president Zelensky en de snelle sancties voor Rusland.  Bondgenoten van Johnson suggereren zelfs  dat  zijn opvolgers zullen   proberen om de Brexit terug te draaien. Dat is onwaarschijnlijk, maar duidelijk is wel dat de Brexit nog niet done is. Dit vanwege een cruciale toezegging die Johnson wel deed en zijn voorganger Theresa May weigerde. Hij stemde in met grenscontroles in zee tussen Noord-Ierland en Groot-Brittannië, om zo een buitengrens met de republiek Ierland (EU-lid) te waarborgen zonder de vrede op het Ierse eiland in gevaar te brengen.  Brexit-minister David Frost kondigt aan dat het VK opnieuw wil onderhandelen met de EU over de controles tussen Groot-Brittannië en Noord-Ierland. Het papierwerk en de fysieke grenscontroles, al worden die laatste in de praktijk nog amper uitgevoerd, werken ontregelend voor het goederenverkeer tussen het ‘vasteland’ van het VK en Noord-Ierland. Het protocol, zoals de afspraken in jargon heten, moet wat het VK betreft anders, met de grenscontroles liefst geheel afgeschaft.  Relevant is vooral dat een paar maanden later naar buiten komt dat  Johnson altijd al van plan zou zijn geweest om het protocol aan de kant te schuiven zodra de uittreding een feit was. Ex-adviseur Dominic Cummings zegt dat Johnson „geen scoobydoo” begreep van de afspraken die hij had ondertekend en niet wist wat het verlaten van een douane-unie in de praktijk zou inhouden. Later bevestigen Noord-Ierse politici dat Johnson ook tegen hen had gezegd later op de afspraken terug te willen komen. Het bevestigt, zeker ook in Brussel, het beeld van Johnson als onbetrouwbaar figuur.  Als gevolg zit Noord-Ierland inmiddels al maanden zonder landsbestuur, omdat de pro-Britse unionisten het lokale parlement boycotten tot de regering-Johnson de grens in zee heeft wegonderhandeld. Maar Londen en Brussel zitten in een impasse en komen er onderling niet uit.  Premier Johnson probeert degenen te beschermen die hem steunen en dat pakt in het geval van Lagerhuislid Owen Paterson verkeerd uit. Paterson wordt geschorst nadat een parlementaire commissie vaststelt dat hij zijn positie heeft misbruikt bij advieswerk voor bedrijven. Johnson wil de regels verruimen om tegen zulke schorsingen in beroep te gaan, zodat Paterson de kans krijgt zijn gelijk te halen. De premier dwingt zijn fractiegenoten om voor die aanpassingen te stemmen, maar ze weigeren en zoeken de publiciteit. Eerst ontkent Johnson nog dat zijn plannen met Paterson te maken hebben – pas na een week maakt hij een U-bocht en vervalt het voorstel. Paterson is dan al opgestapt.  De kwestie-Paterson valt bij het electoraat niet in goede aarde en  wordt in de media als sleaze, corruptie, beschreven. Lagerhuisleden die niet voor Johnsons voorstel zouden stemmen, krijgen te horen dat subsidies voor hun kiesdistrict zullen worden ingetrokken.  In de peilingen staat Johnson er inmiddels slecht voor. Voor het eerst in maanden scoort oppositiepartij Labour beter dan de Conservatieve Partij.  De renovatie van Johnsons ambtswoning aan Downing Street kostte meer dan de gemiddelde Brit ooit zou kunnen betalen, blijkt al in maart vorig jaar. Er komen verhalen naar buiten over behang van 840 pond (980 euro) per rol, een tafel van 3.000 pond (3.500 euro) en een leunstoel van 5.900 pond (6.900 euro). Johnson en vooral zijn vrouw Carrie zouden een afkeer hebben van het „nachtmerrie-interieur” van voorganger Theresa May.  Het beeld van Johnson als luxedier  is al niet prettig voor hem. Labour zegt steeds dat van de 200.000 pond renovatiekosten een gemiddeld Brits gezin een heel nieuw huis kan kopen. Problematischer wordt het als Johnson het ook hier niet zo nauw neemt met de waarheid.  Eerst blijft onduidelijk wie de extra kosten heeft betaald, daarna zegt Johnson dat hij niet meer weet van wie het kwam. Na  onderzoek komen appjes naar buiten waarbij Johnson de donateur in kwestie (hij gaf bijna 60.000 pond) in een chatgesprek persoonlijk bedankt voor zijn gulle giften. In dezelfde conversatie biedt Johnson aan contact voor hem te leggen met een van zijn ministers.  Vanaf december vorig jaar komen verhalen naar buiten over vrijdagmiddagborrels, kerstquizzen en afscheidsfeestjes tijdens de lockdowns in 10 Downing Street, zowel ambtswoning als kantoor van de premier. Johnson houdt lang vol dat bij zijn weten geen regels zijn geschonden, maar hoe meer nieuws er naar buiten komt, hoe idioter dat verweer lijkt. Er lekken foto’s  van Johnson en zijn medewerkers met kerstslingers. Op andere foto’s zitten ze in de tuin aan de wijn.  Een hoge ambtenaar, Sue Gray, doet onderzoek naar de borrels en het schenden van de regels. Ze moet een pauze inlassen doordat de politie eind januari besluit toch onderzoek te doen naar de borrels, naar aanleiding van het materiaal dat zij had verzameld. Johnson krijgt  een boete opgelegd voor één van de bijeenkomsten en gaat de geschiedenis in als de eerste premier in functie die de wet overtreedt.  Johnson biedt meermaals excuses aan, maar dat heeft weinig zin meer. Zelfs een meerderheid van de Conservatieve stemmers denkt inmiddels dat Johnson onbetrouwbaar is. Ruim een kwart vindt dat hij moet opstappen. Tijdens het jubileumfeest  voor koningin Elizabeth,  zeventig jaar op de troon, jouwt het publiek in Londen Johnson uit. Onder duidelijk boegeroep lopen hij en zijn vrouw de kerk binnen voor een speciale dienst voor de koningin.  Op de vertrouwensstemming die begin juni in het Lagerhuis volgt, keert  41 procent van de Conservatieve fractie  zich tegen Johnson. Bij daaropvolgende tussentijdse verkiezingen verliest de partij van Johnson beide herkiesbare zetels.  ||https://www.nrc.nl//nieuws/2022/07/06/zes-schandalen-die-de-positie-van-premier-boris-johnson-verzwakten-a4135734
2022-07-06||Onderzoekers: wie leert met stress om te gaan, presteert beter||Stress hebben is juist goed – en wat je nog niet kunt, valt te leren. Na een korte online training waarin ze zich die twee inzichten eigen maken, kunnen scholieren en studenten veel beter omgaan met druk en stress. Ze zien daarna een moeilijke opdracht minder als een te vermijden probleem, maar als een waardevolle kans om zichzelf te verbeteren. De gevoelens van stress en angst verminderen, net als de reactie van hun lijf op stress, terwijl hun welbevinden en leerprestaties verbeteren. Dat schrijven de Amerikaanse psycholoog David Yeager en zijn collega’s in een omvangrijke studie die woensdag in Nature verscheen. Meer dan ooit ervaren jongeren stress, angst en depressieve gevoelens, wijzen recente studies uit – en die vormen een opmaat voor psychische problemen. De eisen voor banen en studies worden steeds hoger, de wereld staat voor gigantische problemen, de toekomst voelt onzeker. De auteurs zochten een brede en toegankelijke manier om jongeren weerbaarder te maken tegen dagelijkse stress. Een gangbare opvatting is dat stress slecht is en vermeden moet worden. Maar die gaat voorbij aan de werkelijkheid, waarin een beetje druk normaal is, en vaak ook wenselijk tijdens de adolescentie, schrijft Yeager. Nieuwe, soms ingewikkelde vaardigheden leren kan stress geven, maar het is essentieel om een succesvolle volwassene te worden. De onderzoekers maakten een training die zich richtte op twee positieve opvatting over stress. De ‘growth mindset’ gaat uit van de gedachte dat eigenschappen en talenten niet vaststaan, maar kunnen worden ontwikkeld met de juiste inzet, aanpak en hulp van anderen. De ‘stress kan je helpen’-zienswijze gaat ervan uit dat lichamelijke uitingen van stress, zoals zweethanden, angstgevoelens, sneller ademen en een hoge hartslag, juist helpen om beter te presteren omdat het brein daardoor meer energie en zuurstof krijgt. In zes verschillende studies onderzochten ze het effect van de online training van dertig minuten, die de jongeren zelfstandig konden doen. Ze leerden bijvoorbeeld dat zenuwverbindingen in het brein sterker worden als je een uitdaging aangaat en hem overwint, net zoals spieren groeien als je die traint, ze hoorden succesverhalen van oudere studenten en schreven stukjes over hun eigen reactie op stressvolle situaties. In totaal deden bijna 4.300 middelbare scholieren en bachelorstudenten mee – steeds kreeg de helft de training, en de andere helft een online activiteit die basisinformatie gaf over het brein en het stress-systeem. De jongeren vulden ook vragen in om hun bestaande opvattingen over stress vast te stellen. De onderzoekers keken naar het effect van een training waarin deze twee aspecten aan bod kwamen op stressgerelateerde gedachten, het welbevinden en de leerprestaties, en ook op angstgevoelens en op de reactie van de hartslag en de bloeddruk en het dagelijkse niveau van het stresshormoon cortisol. De training verbeterde ál deze aspecten, en dat kwam doordat die gericht was op zowel de ‘groei’- als de ‘stress-is-goed’-mindsets, schrijven de auteurs. Bij jongeren die om te beginnen negatief dachten over stress of over de maakbaarheid van talent waren de effecten het grootst. De laatste van de zes studies viel samen met de eerste coronalockdown in april 2020. Ook toen hadden studenten die de training hadden gedaan, minder gevoelens van angst dan de controlegroep – een aanwijzing dat de stressverlaging in verschillende situaties optreedt. Nienke van Atteveldt, hoogleraar neurowetenschap en maatschappij aan de Vrije Universiteit Amsterdam, is onder de indruk van de grote en goed opgezette studie. „Het is mooi dat ze op al die niveaus naar het effect van de interventie hebben gekeken.” Ook in Nederland laten veel rapporten zien dat de prestatiedruk onder jongeren hoog is en sterk is toegenomen. Zorgelijk, vindt Van Atteveldt. Maar voordat de training op grote schaal wordt uitgerold, moet er meer onderzoek komen naar de effecten op langere termijn. „Je wilt blijvende verandering, ook na één of twee jaar. En je wilt weten of er geen nadelige effecten zijn van de training op langere termijn. De boodschap van de groei-mindset, dat je overal beter in kunt worden als je maar je best doet, kan ook de druk vergroten. Het geeft het idee dat je zelf verantwoordelijk bent, en dat het je eigen schuld is als je faalt. Als je zo’n training aanbiedt moet je er wel voor zorgen dat jongeren een realistische verwachting houden van zichzelf, en dat ze beseffen dat niet alles binnen hun eigen controle ligt. Het is belangrijk dat een interventie zich niet alleen erop richt om studenten zo hoog mogelijk te laten presteren, maar vooral ook op hen weerbaarder maken.”||https://www.nrc.nl//nieuws/2022/07/06/stress-is-goed-en-helpt-om-beter-te-presteren-a4135733
2022-07-06||#197: Het weer: moeten rechtse partijen hopen op regen?||In 2000 vond een bloedstollende eindsprint plaats in de Amerikaanse presidentsverkiezingen, waarbij Bush nipt won van de Democratische kandidaat Al Gore. Als het die dag niet had geregend, had Al Gore dan gewonnen? Heeft het weer invloed op de uitslag van verkiezingen?||https://www.nrc.nl//nieuws/2022/07/06/197-het-weer-moeten-rechtse-partijen-hopen-op-regen-a4135735
2022-07-06||Opinie | Uitlevering  Assange is een dreigement  aan alle journalisten||Recent keurde de Britse minister van Binnenlandse Zaken Priti Patel een verzoek van de Verenigde Staten goed om WikiLeaks-oprichter Julian Assange uit te leveren. De verdediging van Assange zegt bij het Hooggerechtshof in beroep te gaan. Temidden van alle spectaculaire wendingen in Assanges leven – toevlucht op de Ecuadoriaanse ambassade, dreigende uitlevering aan Zweden – is het belangrijk om scherp in beeld te houden dat deze uitlevering een gevaarlijk precedent zou scheppen voor hoe de persvrijheid wereldwijd ondermijnd kan worden. Ook die van Nederlandse journalisten. Chris Onrust is onderzoeker aan de universiteit van Uppsala.  De VS klaagt Assange aan voor samenzwering tot het plegen van computerfraude en -misbruik en voor zeventien overtredingen van de Spionagewet. Alle vermeende daden betreffen Assanges journalistieke werk: het publiceren van informatie die onder meer oorlogsmisdaden in Afghanistan en Irak blootlegde. (Herinnert u zich het hoongelach van de Apache-piloten die, in een uitgelekte video, in Bagdad lukraak twaalf burgers doodschoten, waaronder twee journalisten van Reuters?) Volgens de aanklacht zou Assange voor WikiLeaks om geclassificeerd (dus: vertrouwelijk) materiaal hebben gevraagd en zulk materiaal hebben gepubliceerd. Maar dit is precies de journalistieke taak van Assange. Zoals Alexandra Ellerbeck en Avi Asher-Shapiro van het Comité ter Bescherming van Journalisten opmerkten, behoort het vragen om en publiceren van vertrouwelijk materiaal tot de kern van het journalistenvak.  Dat het daadwerkelijk journalistiek was is duidelijk. WikiLeaks publiceerde één van haar meest grootschalige verzamelingen gelekt materiaal (een collectie van ongeveer 250.000 diplomatieke telegrammen) samen met gevestigde kranten, waaronder The New York Times, The Guardian, El País, Le Monde en Der Spiegel. In Nederland kreeg NRC  de documenten. Het vervolgen van mensen die gevoelig materiaal lekten, kwam onder de toenmalige Amerikaanse president Donald Trump in een stroomversnelling (de trend begon al onder president Obama). Maar met Assange gaan de VS nu een stap verder. Hier gaat het namelijk niet om een klokkenluider, maar om een journalist en nieuwsuitgever die gelekt materiaal durfde te publiceren. Onder Obama zag men hier (terecht) van af, omdat dit hoogstwaarschijnlijk de Eerste Amendement-rechten van burgers met betrekking tot persvrijheid zou schenden. Ook zou vervolging van WikiLeaks wel eens de sluizen kunnen opengooien voor de vervolging van alle journalisten en kranten die over geclassificeerd materiaal verslag doen, waaronder ook deze krant.  Straks kan dit iedere andere journalist of uitgever raken die vergelijkbaar materiaal openbaar maakt Een goede verdediging lijkt op voorhand uitgesloten, want Assange wordt aangeklaagd voor spionage. De Spionagewet in de VS laat namelijk geen verdediging op grond van algemeen belang toe. En laat het dienen van het algemeen belang nu juist de kerntaak van serieuze journalistiek zijn. Een journalist of nieuwsuitgever rapporteert over zaken van algemeen belang, waardoor burgers goed geïnformeerd kunnen oordelen. Een noodzaak in een democratische samenleving. Maar wanneer de VS een journalist voor spionage aanklagen, kan deze zich dus niet verdedigen op grond van het dienen van het algemeen belang. Nu raakt dit Assange. Straks kan dit iedere andere journalist of uitgever raken die vergelijkbaar materiaal openbaar maakt. Dit geldt ook voor de journalistiek in Nederland. Assange is geen inwoner van de VS. Assange is Australisch staatsburger en woont al meer dan tien jaar in Europa. Het uitleveringsverzoek maakt bovendien duidelijk dat de VS Assange aanklaagt voor handelingen die plaatsvonden buiten de VS. Kortom: de VS vervolgen een buitenlandse journalist voor vermeende vergrijpen die niet eens op hun eigen grondgebied plaatsvonden.  De VS staan slechts op plaats 42 van de Wereldpersvrijheidsindex van Verslaggevers Zonder Grenzen. Wat komt hierna? Dat Myanmar (176ste plaats) of Noord-Korea (laatste plaats, op 180) gaan vragen om de uitlevering van buitenlandse journalisten die rapporteerden over zaken die ze liever niet openbaar hadden gezien? Al meer dan tien jaar wordt Assange vastgehouden in verschillende vormen van opsluiting. Nilz Melzer, speciaal rapporteur op het gebied van marteling voor de Verenigde Naties, concludeerde dat hier mensenrechten ernstig zijn geschonden. Recente rapporten onthullen dat, tijdens Assanges toevlucht in de Ecuadoriaanse ambassade, inlichtingendiensten in de VS plannen ontwikkelden om Assange te vergiftigen, te ontvoeren of te vermoorden. Er wordt gezegd dat de dag dat Assange zou worden uitgeleverd aan de VS een zwarte  dag zou zijn voor de journalistiek wereldwijd. Dat zie ik toch anders. De gevolgen liggen niet ergens ver weg in de toekomst. Ze zijn  al hier. Elke dag dat Assange langer gevangen wordt gehouden voor diens uitgeverswerk, is een zwarte dag voor de journalistiek. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/06/uitlevering-assange-is-een-dreigement-aan-alle-journalisten-a4135731
2022-07-06||Na hoeveel opgestapte ministers is het voor Johnson einde verhaal?|| Gaat het nu echt gebeuren? Het al zo vaak voorspelde einde van premier Boris Johnson lijkt  dichtbij te komen.   Want hoeveel vertrekkende ministers zijn nodig om een premier te laten inzien dat het voor hem persoonlijk einde verhaal is? Dinsdag stapten twee biggies uit Johnsons regering op,  minister van Financiën Rishi Sunak en minister van Volksgezondheid Sajid Javid. Op hun bekendmakingen volgden dinsdagavond laat en woensdag een hele serie minder bekende ministers en hun ondersteunende secretarissen.  Woensdagmiddag was die lijst vertrekkers tot 27 gegroeid en leek het waarschijnlijk dat dit aantal nog verder zou stijgen. En elke nieuwe ontslagbrief – de regering is omvangrijk en telt ruim 120 bewindslieden – vergroot de druk op premier Johnson om zelf op te stappen. Zeker als die brieven net zo pijnlijk zijn als bijvoorbeeld die van Rishi Sunak: „De bevolking verwacht terecht een overheid die behoorlijk, serieus en competent wordt geleid. Deze waarden zijn het waard om voor te vechten en daarom neem ik ontslag.” Aanleiding voor de lading opzeggingen was een schandaal rond het Conservatieve Lagerhuislid Chris Pincher – meermaals beschuldigd van handtastelijkheden – en vooral het gedrag van premier Johnson in de kwestie. Aanvankelijk zei Johnson niets geweten te hebben van het seksueel overschrijdende gedrag van Pincher, later moest hij toegeven dat hij daar wel degelijk over op de hoogte was gesteld. Johnson wist ervan en was zelfs gewaarschuwd voordat hij Pincher in zijn regering benoemde als plaatsvervangend chief whip, die moet helpen de discipline binnen de fractie te bewaren. Dit past precies in het gedragspatroon van Johnson dat Conservatieve Lagerhuisleden in toenemende mate beu zijn. Ze zitten met een partijleider die altijd eerst zijn fouten ontkent om vervolgens met tegenzin terug te moeten komen op eerdere verklaringen. En hij vraagt van zijn ministers om het voor hem op te blijven nemen. Dus Johnsons excuses over deze fout, dinsdagmiddag, waren voor Sunak en Javid weinig meer waard. Sajid Javid zei in zijn afscheidstoespraak in het Lagerhuis: „Ik bleef hem verdedigen en hem het voordeel van de twijfel geven. Maar het was de afgelopen maanden onmogelijk om de balans tussen loyaliteit en integriteit te bewaren.”   Ondanks alles lijkt Johnson voorlopig te willen aanblijven. Na het vertrek van Sunak en Javid kwam hij binnen een paar uur niet met een aankondiging van zijn vertrek, maar met de namen van hun plaatsvervangers. „Juist in moeilijke tijden verwachten Britten van hun regering dat ze doorzet”, zei de premier woensdag in het Lagerhuis.  Het was de afgelopen maanden onmogelijk om de balans tussen loyaliteit en integriteit te bewaren Sajid Javid oud-minister van Volksgezondheid En een groepje belangrijke ministers steunt hem –  voorlopig – nog, onder wie Ben Wallace (Defensie), Dominic Raab (Justitie) en Priti Patel (Binnenlandse Zaken). Minister van Onderwijs Nadhim Zahawi is nu de nieuwe minister van Financiën en stafchef Steve Barclay is minister van Volksgezondheid geworden. Het is voor Johnson lastig om nieuwe ministers te vinden buiten het kringetje dat hem nog steunt.  Lagerhuislid Tobias Ellwood is één van de eerste Tories die zich publiekelijk uitsprak tegen Johnson en hij zegt dat de premier zijn ministers altijd heeft gekozen „op basis van hun loyaliteit aan hem en niet op basis van hun vaardigheden”. Ze zien de Conservatieve Partij als familie waar je trouw aan blijft: „Sommige van hen zullen degenen die nu vertrekken als verraders zien. Maar mijn loyaliteit ligt eerder bij het land dan bij de partij.” Ellwood verwacht ook niet dat de premier uit zichzelf vertrekt.  En dus zijn binnen de Conservatieve Partij de critici nu op zoek naar een manier om van Johnson af te komen. Begin vorige maand won Johnson nog een vertrouwensstemming van de fractie, al zegde toen een flinke minderheid (41 procent) het vertrouwen in hem op. De ongeschreven regel is dat zo’n stemming pas na een jaar opnieuw kan worden gehouden.  Maar de commissie die toeziet op dit soort regels wordt volgende week opnieuw samengesteld. Tegenstanders van Johnson zouden zich nu verkiesbaar stellen om zo sneller een nieuwe vertrouwensstemming te kunnen organiseren. Woensdag speculeerden Britse media  dat die regels nog veel sneller aangepast zouden kunnen worden, vanwege de toenemende druk op de premier en het kabinet dat onder zijn ogen verkruimelt. De commissie zou woensdagmiddag ook bij elkaar komen.  Een andere mogelijkheid zou zijn dat iemand van zijn intimi binnen het kabinet Johnson probeert duidelijk te maken dat hij toch echt beter kan opstappen. Volgens een verslaggever van The Daily Mail  zou minister van Huisvesting Michael Gove die ondankbare taak woensdag op zich hebben genomen – maar de vraag is of Johnson ernaar luistert.      
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/06/na-hoeveel-opgestapte-ministers-is-het-voor-johnson-einde-verhaal-a4135730
2022-07-06||Boeren betogen bij cellencomplex Leeuwarden, OM verdenkt drietal van poging tot doodslag||Tientallen boeren en belangstellenden hebben woensdag gedemonstreerd voor een cellencomplex in Leeuwarden, waar een 16-jarige actievoerder vast zou zitten na een schietincident dinsdagavond. Dat is te zien op beelden die journalisten van onder meer de Leeuwarder Courant delen. Politiebusjes en -agenten blokkeerden de straat naar de ingang van het complex. Aan het eind van de middag vertrokken de tractoren weer voor het politiebureau. Dinsdagavond vond een incident plaats bij de oprit van de snelweg A32 bij Heerenveen. De politie heeft daarbij gericht geschoten, omdat er een dreigende situatie zou zijn ontstaan toen demonstranten probeerden in te rijden op agenten en dienstauto’s. Daarbij werden drie mensen aangehouden. Het OM meldt dat het naast de 16-jarige man gaat om een 34-jarige man en een 46-jarige man. Zij zijn aangehouden op verdenking van een poging tot doodslag. Op sociale media gaan beelden rond van het incident, waarbij een politiekogel de tractor van de 16-jarige verdachte geraakt zou hebben. De Rijksrecherche doet, zoals altijd bij vuurwapengebruik van de politie, onderzoek naar het incident.  De politie Fryslân roept op om te stoppen met het online delen van persoonsgegevens van agenten, wat na het incident gebeurde. Eerder vandaag had de voorman van Farmers Defence Force, Mark van den Oever, in een video op Youtube „boeren en strijders” opgeroepen „een nette demonstratie te houden in Leeuwarden” tegen de aanhouding van de minderjarige actievoerder. „Dit kan echt helemaal niet door de beugel”, aldus Van den Oever over de arrestatie. Hij sprak van „een opdracht van bovenaf om te escaleren”. Ook voor het provinciehuis in Leeuwarden hebben zich boeren verzameld. Tientallen tractoren trokken door het centrum van de Friese hoofdstad, waar boerenwoordvoerder Mark de Jong aan de Leeuwarder Courant liet weten niet voor het provinciehuis weg te gaan voordat hij in gesprek kan met Provinciale Statenleden. De Jong werd medegedeeld dat de Statenleden niet naar het provinciehuis komen, wat hij op zijn beurt „een gebrek aan verantwoordelijkheid nemen” noemde.||https://www.nrc.nl//nieuws/2022/07/06/boeren-betogen-bij-cellencomplex-leeuwarden-om-aanhouding-rond-schietincident-politie-a4135722
2022-07-06||Beethoven met een vette knipoog van The Erlkings||Klassiek The Erlkings Beethovenliederen 

●●●●●
 Een speelse reggae-vertolking van Schuberts Die Forelle of Bob Dylan als inspiratiebron voor diens ballade Der König in Thule: de Weense band The Erlkings brengt de klassieke liedkunst een ode met een vette knipoog. Na de twee Schubert-albums, Schumanns Dichterliebe en Liederkreis, is het nu de beurt aan Beethoven.  De stijl van The Erlkings doet denken aan de mash-ups van de Amerikaanse coverband Big Daddy, die een verhaal verzon rondom een in de Korea-oorlog vermiste popgroep. Na twee decennia duiken de muzikanten weer op en gieten jarentachtighits in het idioom van de jaren vijftig. In het geval van The Erlkings zakt Beethoven met zijn liederen af naar Italië en krijgt alles een mediterraan tintje: de mandoline maakt het beroemde liefdeslied ‘Adelaide’ tot serenade onder Napolitaans maanlicht. De Engelse vertalingen van gitarist en klassiek geschoolde zanger Bryan Brenner zijn weer hoogstandjes. Een intelligente cross-over met zelfspot, die nieuw publiek voor de oude liedkunst kan winnen.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/beethoven-met-een-vette-knipoog-van-the-erlkings-a4135729
2022-07-06||Meer rock dan soul bij Paolo Nutini||Pop Paolo Nutini Last Night in the Bittersweet 

●●●●●
 In het refrein van ‘Through The Echoes’ zingt Paolo Nutini drie keer de titel. De tweede keer geslaagd, dankzij de juiste dosering twijfel en verlangen, maar de eerste frase klinkt onvast en de derde gemelijk. Vaker ontbreekt emotionele lading, op dit vierde album: Nutini klinkt lauw of juist grotesk, zoals in ‘Shine A Light’.  De Schot werd beroemd door de mooie rasp in zijn zangstem, rond 2006, met ‘New Shoes’. Zijn nieuwe nummers klinken energiek maar minder diepgaand dan op Caustic Love (2014). Meer dan naar soul neigt Nutini nu naar rock. Nummers als ‘Petrified In Love’ en ‘Acid Eyes’ lijken op ouderwetse pubrock, om bij te drinken en dansen. In ‘Everywhere’ leunt hij richting Otis Redding, en in ‘Lose It’ naar Lou Reed, om vervolgens weer op rockgitaar te fonkelen. Zonder veel verrassing. ‘Shine A Light’ heeft een platgetreden titel en een bekend deuntje. Nutini danst nu op rocklaarzen, maar die soulbroek stond hem beter.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/meer-rock-dan-soul-bij-paolo-nutini-a4135728
2022-07-06||Rechtbank Amsterdam heropent zaak over moord op Peter R. de Vries||De rechtbank van Amsterdam heropent komende maandag de zaak over de moord op Peter R. de Vries. Dat meldt de rechtbank woensdag. Het Openbaar Ministerie heeft begin juli een aantal nieuwe stukken aan de advocaten van de verdachten en de rechters toegestuurd, waardoor laatstgenoemden zich genoodzaakt zien de zaak opnieuw te openen. Maandag kunnen het OM en de verdediging van de verdachten verzoeken doen of opmerkingen maken over het verdere verloop van de zaak. De rechtbank gaat er vooralsnog vanuit dat er op 14 juli een zitting zal plaatsvinden. Of er dan een uitspraak volgt, zoals gepland, is nog onduidelijk. Justitie eiste begin juni levenslang tegen Delano G. en de Poolse Kamil E., de verdachten van de moord op De Vries. De misdaadverslaggever werd een jaar geleden in het centrum van Amsterdam neergeschoten toen hij na een uitzending van RTL Boulevard, waar hij te gast was, naar de parkeergarage liep. Hij overleed later in het ziekenhuis.  Deze week werden nog drie personen aangehouden in de moordzaak van De Vries. Maandag bevestigde het OM dat een 27-jarige Poolse man is aangehouden in Nederland. Justitie verdenkt hem ervan instructies te hebben gegeven aan de personen die de moord pleegden. Dinsdag werden twee mannen aangehouden die filmpjes zouden hebben gemaakt van de aanslag op De Vries en deze online hebben verspreid. Zij zijn nog in Spanje en Curaçao, maar worden naar verwachting binnenkort overgebracht naar Nederland.  De Vries was onder meer vertrouwenspersoon van Nabil B., de kroongetuige in het Marengoproces tegen Ridouan Taghi. Eerder werden de broer van Nabil B. en zijn advocaat Derk Wiersum vermoord. Volgens het OM past de moord op De Vries in hetzelfde rijtje slachtoffers uit de kring van Nabil B., al ontbreekt het bewijs daarvoor nog.||https://www.nrc.nl//nieuws/2022/07/06/rechtbank-amsterdam-heropent-zaak-over-moord-op-peter-r-de-vries-a4135721
2022-07-06||Wilde sjamaan Nick Cave declameert nu psalmen||Voordracht Nick Cave Seven Psalms 

●●●●●
 Nick Cave schrikt niet terug voor transformatie. Dat de wilde sjamaan van weleer een psalmen declamerend idool met een liefde voor keramieken zou worden, zagen de fans niet aankomen. Zijn nieuwste album Seven Psalms ontstond tijdens de opnamen van het recente Carnage, als meditatieve tegenhanger. Zonder melodie, zonder drums, zonder zangpartij. Met slechts de nevelige klanken van rechterhand Warren Ellis als begeleiding, spreekt Cave zeven zelfgeschreven psalmen uit. De teksten zijn schuldbewust, vertwijfeld, hunkerend. Ieder gebed is een poging om ‘God’ te naderen. Zijn godsbeeld legde Cave ooit uit in zijn Red Hand Files: ‘God is love, which is why I have difficulty relating to the atheist position.’   In 23 minuten dat het album duurt, wordt zijn volhardende toon steeds indringender. ‘Such Things Should Never Happen (But They Do)’ over een moedermus die haar kind uit het nest ziet vallen, is observerend en schrijnend. Soms doemt een simpele muzikale frase op, zoals in ‘Splendour, Glorious Splendour’. Met groots effect.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/wilde-sjamaan-nick-cave-declameert-nu-psalmen-a4135727
2022-07-06||Ideale mix van spanning en ontspanning||Klassiek Les Arts Florissants – Paul Agnew Vivaldi: The Great Venetian Mass 

●●●●●
 Het Gloria (RV 589)  van Vivaldi is overbekend – uit de concertzaal. Maar in Vivaldi’s tijd zal het geklonken hebben in de liturgische context die Paul Agnew en Les Arts Florissants nu weer glorieus en inventief herstellen op The Great Venetian Mass.  De opzet maakt het album de moeite waard, de uitstekende uitvoerenden geven de doorslag. Het twintigkoppig koor van Les Arts Florissants zingt kraakhelder en zorgt onder Paul Agnew voor een vrijwel ideale mix van spanning en ontspanning: van een slepende, strompelende kruisgang (‘Crucifixus’) tot een flitsende schets van de wederopstanding (‘Et resurrexit’): met opspattende aardkluiten (violen) en véél goede zin (koor).  Mezzo Lucille Richardot met haar moeilijk op gender vast te pinnen timbre (ze klinkt zelfs eerder als een countertenor dan als een alt) maakt een ingekeerd pareltje van het ‘Benedictus’: opsmuksloos, onijdel en eens te meer ontroerend. Sopraan Sophie Karthäuser zorgt voor vocaal vuurwerk in het motet Ostro picta, armata spina. Maar het zijn vooral de helderheid en de  energie van Agnews benadering (snelle, lenige tempi eisen nergens een tol in precisie) die maken dat je vinger steeds zijn weg vindt naar de repeat-knop.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/ideale-mix-van-spanning-en-ontspanning-a4135725
2022-07-06||Kunstenbond: ‘Staat moet zzp’ers 1,6 miljard betalen voor coronaschade’||De Kunstenbond heeft, samen met negen zzp’ers, de staat formeel aansprakelijk gesteld voor de schade die zzp’ers in de kunst- en cultuursector hebben geleden in de coronaperiode. Door juist deze sector langdurig en frequent te sluiten – terwijl onduidelijk was hoeveel dat bijdroeg aan de coronabestrijding – én de zzp’ers daar onvoldoende voor te compenseren, heeft de staat onrechtmatig gehandeld jegens deze zzp’ers. Dat stellen hun advocaten in de sommatiebrief van 33 pagina’s die donderdag werd verstuurd naar de staat en verschillende ministeries.  De schade van de negen zzp’ers  is volgens de advocaten in totaal 321.892 euro, en de staat moet die schade nu binnen vier weken vergoeden, stellen zij in de sommatie. Maar de Kunstenbond schat dat er in totaal tienduizenden gedupeerde zzp’ers zijn in de kunst- en cultuursector, en dat hun totale schade 1,6 miljard is. Daarom moet de staat volgens de Kunstenbond en de negen zzp’ers ook een algemene compensatieregeling opzetten voor deze getroffen zzp’ers. Doet de staat daar niet tijdig een serieus voorstel voor, dan zeggen de briefschrijvers naar de rechter te stappen.  „De staat heeft onrechtmatig gehandeld omdat door een stapeling van factoren zzp’ers in deze sector onevenredig hard zijn getroffen. Dat wist de staat, en daar heeft ze onvoldoende rekening mee gehouden”, zegt Peter van den Bunder van de Kunstenbond. De Kunstenbond roept zzp’ers op zich met hun schades te melden onder de noemer ‘de kunst klaagt aan’.   „Zo worden de rechtszaak en de roep om politieke actie kracht bijgezet.” Het is niet zo dat ze automatisch onderdeel gaan uitmaken van de eventuele rechtszaak als ze zich melden.  Eerder dit jaar al stelde De Werkvereniging, een belangenbehartiger voor ‘moderne werkers’, de staat aansprakelijk voor benadeling van alle flexwerkers in de corona-steunpakketten. Eerdaags zal de Werkvereniging daadwerkelijk een rechtszaak hierover aanhangig maken.  In de cultuursector werken meer flexwerkers dan in enige andere sector. Afhankelijk van wat je tot de sector rekent is 40 tot 60 procent van de werkenden zzp’er. Over heel Nederland is dat gemiddeld 12 procent.  Daarmee is niet vol te houden dat dit een zogeheten flexibele schil is, die meebeweegt met de economische omstandigheden. In veel gevallen gaat het om schijnzelfstandigheid.  Het aanpakken van de arbeidsmarkt in de kunsten staat al jarenlang op de politieke agenda, en staatssecretaris Gunay Uslu (Cultuur en Media, D66) heeft aangekondigd daar samen met de minister van Sociale Zaken dit najaar een voorstel voor te doen op Prinsjesdag. Dan wordt ook duidelijk hoeveel geld ze daarvoor wil uittrekken – gebrek aan extra fondsen was eerder altijd een belemmering voor serieuze hervorming.  Gevraagd naar hoe kansrijk deze aansprakelijkstelling is, wetende dat de rechter aan de staat meestal een ruime beleidsvrijheid toekent, zegt Van den Bunder: „We winnen altijd. De rechter moet beslissen of de staat genoeg heeft gedaan voor deze zzp’ers – wij vinden uiteraard van niet. Maar de zaak laat ook zien dat we de arbeidsmarktproblematiek in deze sector serieus nemen. Het is nu, na Corona, tijd om fair practice echt in de praktijk te brengen. Staatssecretaris Uslu zegt dat ze de arbeidsmarktpositie van zzp’ers serieus neemt. Dat kan ze laten zien als ze op Prinsjesdag  de besteding van de 170 miljoen extra cultuurgeld bekendmaakt. Ze kan dan budget vrijmaken voor beter loon, betaalde overuren en inflatiecompensatie. Wij schatten in dat daarvoor 20 procent van de huidige BIS-bestedingen nodig is, zo’n 90 miljoen.”  ||https://www.nrc.nl//nieuws/2022/07/06/staat-moet-zzpers-16-miljard-betalen-voor-coronaschade-a4135724
2022-07-06||Paracetamøl maakt een punkplaat als  protestmars||Punk Paracetamøl itch itch itch. De sfeer is grimmig op het tweede album van Paracetamøl, en dat is precies de bedoeling. Zoals het Amerikaanse noisepioniers van Sunn O))) de fysieke aanslag van alles-omver-blazende decibellen weergeven met een cirkel en drie haakjes in hun bandnaam, zo verbeelden de Arnhemse (post-)punkers alle koppijn die ze door Het Leven Zelve hebben opgelopen met een doorgestreepte o – zeg maar een anti-smiley. Op itch itch itch. duwt de band in een halfuur tien tabletten door onze strot, die er stuk voor stuk behoorlijk hard inhakken. Het is een plaat die klinkt als een protestmars. Over loeiende gitaren en een strak galmend marcheerritme scandeert Joey Pechler zijn monotone refreinen met zo min mogelijk melodie. En terwijl hij met zijn boze en wanhopige slogans („I’m Dróóówning!”) vooral vertwijfeling zaait, begint de onontkoombare conclusie toch te dagen: die hoofdpijn zal voorlopig niet overgaan.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/paracetamol-maakt-een-punkplaat-als-protestmars-a4135723
2022-07-06||&#8216;Tientallen&#8217; Extinction Rebellion-activisten aangehouden voor blokkeren snelweg||Tientallen demonstranten van de klimaatactiegroep Extinction Rebellion zijn woensdag aangehouden voor het blokkeren van een snelweg in Den Haag. Dat melden persbureau ANP en Omroep West. Een woordvoerder van de politie bevestigt dat er activisten zijn aangehouden, maar kan niet zeggen hoeveel.  De demonstranten blokkeerden de A12 ter hoogte van het Malieveld in Den Haag, de zogeheten Utrechtsebaan, vanaf ongeveer 12.00 uur. Om 12.30 uur begonnen de aanhoudingen en inmiddels zou de weg weer vrijgegeven zijn. Extinction Rebellion wilde met de actie aandacht vragen voor klimaatverandering en verzet zich tegen subsidies op olie, kolen en gas. Daarvoor kozen zij de Utrechtsebaan, omdat deze tussen het tijdelijke Tweede Kamergebouw en het ministerie van Economische Zaken en Klimaat ligt.  Burgemeester Jan van Zanen (VVD) had eerder een noodverordening afgekondigd voor de wegblokkade, omdat deze tot gevaarlijke situaties kon leiden. De politie kon met die verordening overgaan op arrestaties, aldus een politiewoordvoerder. De aanhoudingen bij Extinction Rebellion staan in contrast met demonstraties van boeren de afgelopen weken: ook zij blokkeerden door heel het land meermaals verschillende wegen, maar dit leidde vaak niet of nauwelijks tot arrestaties.  Bij de boerenblokkades probeert de politie vaak de-escalerend te werk te gaan, zei Jan Struijs, voorzitter van de Nederlandse Politiebond, eerder in NRC. Dat boeren vaak met tractoren komen, speelt daarbij een rol. „Je kunt wel alle boeren op een rijksweg arresteren, maar dan staan hun tractoren er nog en ben je vijf uur bezig die voertuigen weg te halen.”  De woordvoerder van de politie zegt niet in te willen gaan op een vergelijking tussen Extinction Rebellion in Den Haag en de boerenprotesten. De verantwoordelijkheid voor het overgaan op een noodverordening, en dus ook het arresteren van activisten, ligt volgens haar bij het gemeentelijk bestuur. ||https://www.nrc.nl//nieuws/2022/07/06/tientallen-extinction-rebellion-activisten-aangehouden-voor-blokkeren-snelweg-a4135717
2022-07-06||Hoe het komt dat er een officieuze NRC-berg is op Spitsbergen||‘Jonge Nederlanders in de voetsporen van Willem Barentsz’. Zo kondigde NRC Handelsblad op vrijdag 26 mei 1972 de poolexpeditie aan van Fred van Olphen (toen 27), Hein ‘Spijker’ Doeksen (21) en de tweeling Hein en Loek Rijven (28). Met z’n vieren trokken ze die zomer, voor het eerst in de geschiedenis, te voet het eiland over van oost naar west, elk met zo’n 40 kilo bagage. Onderweg bestudeerden ze de flora en fauna van het eiland. NRC was sponsor van de expeditie: in ruil hielden de expeditieleden een dagboek bij, dat voorafgaand aan, tijdens  en na afloop van hun tocht in de krant werd afgedrukt (en dat nu in het digitale archief is terug te lezen). De berichten vanaf Spitsbergen werden waar mogelijk per pakketboot-post verstuurd. Artikelen die tussen 1970 en nu in NRC, NRC Handelsblad en nrc.next zijn verschenen, zijn  te vinden in het online archief.  Kranten zijn te doorzoeken op datum, maar ook op thema. En ze zijn door te bladeren. Handig om over een bepaald onderwerp te zien hoe erover werd én wordt geschreven.  Het archief is te vinden op www.nrc.nl/archief  „Wij zijn gids, sherpa en sledehond tegelijk. Tegen de felle noordenwind in komen we slechts langzaam vooruit”, stond op 26 augustus 1972 in de krant. En op 2 september van dat jaar: „Voor het eerst zien wij geen uitweg meer. Terugkeren en een andere weg zoeken betekent onherroepelijk verhongeren. Zo dicht bij het doel zijn wij ingesloten door een mijnenveld van spleten.” Na onder andere naakt een ijsrivier te hebben getrotseerd en gletsjerspleten en sneeuwbruggen te hebben bedwongen, bereikten de jongens met bevriezingsverschijnselen aan de voeten hun einddoel – precies één dag voor de boot vanaf Spitsbergen terug naar Noorwegen vertrok. Twee van de expeditieleden zijn nu nog in leven: expeditieleider Fred van Olphen en Hein ‘Spijker’ Doeksen. Een paar jaar na hun terugkeer, in 1975, besloot Van Olphen de opgedane expertise te gebruiken om een bergsportwinkel op te zetten: Bever Zwerfsport (tegenwoordig de winkelketen Bever), vernoemd naar het lievelingsdier van zijn in dat jaar overleden mede-expeditielid Hein Rijven.  „Toen wij met zijn vieren vijftig jaar geleden in ruim twee maanden Spitsbergen van oost naar west te voet doorstaken hadden wij geen wapens tegen ijsberen bij ons – alleen een paar vuurpijlen”,  schrijft Doeksen, per mail. „De Noorse Süsselman (consul) gaf ons daarvoor geen toestemming. Dit zou vandaag de dag ondenkbaar zijn! Er lopen nu zomer en winter overal uitgehongerde, dus zeer agressieve, ijsberen rond, doordat de hoeveelheid pakijs in de zomer is afgenomen als gevolg van klimaatverandering.” In die twee maanden was er ook geen radiocontact, en hulpmiddelen zoals gps-bestonden nog niet. „Wij navigeerden op een gebrekkige kaart met grote witte vlekken op een schaal van 1 op half miljoen!! Gelukkig was het 24 uur per dag licht en kon je heel ver kijken.”  Tijdens de tocht voorzagen  de expeditieleden naamloze toppen  van namen. Dat leidde zelfs tot een officieuze NRC-berg: „Een berg, niet groot in meteraantal, maar met een goede kijk op de wereld rond ons, wordt toepasselijk NRC-top gedoopt.” Wie op bedevaart zou willen naar die berg staat voor een uitdaging: de precieze coördinaten staan er niet bij vermeld en op officiële kaarten van Spitsbergen ontbreekt de naam. Doeksen: „We hebben hem indertijd aan het Norsk Polar Institutt in Oslo doorgegeven, waar men deze naam niet accepteerde bij gebrek aan bewijs en daarmee verbonden gedetailleerde coördinaten.   Dat was een flauw excuus, omdat men het helemaal niet leuk vond dat het Hollanders waren geweest die de eerste oost-west doorsteek te voet hadden.”||https://www.nrc.nl//nieuws/2022/07/06/hoe-het-komt-dat-er-een-officieuze-nrc-berg-is-op-spitsbergen-a4135720
2022-07-06||Nova Twins schieten  met confettikanon||Rock/pop Nova Twins Supernova 

●●●●●
 Het is 1999. Guano Apes, Korn, The Prodigy en alle Spice Girls zijn opgesloten in een opnameruimte, en ze besluiten samen een plaat op te nemen. De sfeer slaat om als The Prodigy bijtende beats onder de  powerpop van de Spice Girls plakt. Korn doorsnijdt het met simpele maar doeltreffende gitaarriffs, waarover zanglijnen ritmisch worden ingeschreeuwd door Guano Apes. Zo klinkt Supernova, het tweede album van het Britse duo Nova Twins. Hun energieke mix van  nu-metal,  EDM en springerige pop is een beetje overgeproduceerd, maar afgevuurd met een confettikanon. Amy Love en Georgia South, naar eigen zeggen „two mixed race girls who shout through distorted mics and play gnarly bass riffs”, oogsten er in eigen land succes mee; hun grootste fan is Elton John. De formule werkt goed in ‘Choose your Fighter’, het Korn-y én horny ‘Puzzles’ („Don’t want you to love me, you just need to make me moan”) en afsluiter ‘Sleep Paralysis’. Je mist nog net de hitpotentie van hun voorbeelden, maar bravoure genoeg. ||https://www.nrc.nl//nieuws/2022/07/06/nova-twins-schieten-met-confettikanon-2-a4135719
2022-07-06||Mensdier moet veel leren||Hoe kijken dieren naar de mens? Vooral met verbazing, soms boosheid. Mens en dier staan op gespannen voet met elkaar. Kijk eens naar de bruine rat, die  de mens ‘vies’ vindt. Of de potvis: bejaagd door de eeuwen heen, met „honderdduizenden geharpoeneerd”.  De mens is zelf een dier, dat leert ons de expositie Het beest in ons in het Natuurhistorisch Museum Rotterdam waarin het dierenrijk naar de mensenwereld kijkt. Bij monde van 25 auteurs geven dieren ons oplossingen voor onze mensenproblemen, zoals overbevolking, waterschaarste, migratie, ouderdom, racisme en dierenleed. Actuele thema’s waar de dieren antwoord op hebben.   En dat is hoognodig in deze moeilijke tijden. Dieren blijken verrassend slim en  praktisch. Neem de raad van de das ter harte over de woningnood, bij monde van dichter Babs Gons: „Wij dassen weten allang hoe je woningnood oplost, ook wij hebben een tekort aan geschikte woonruimte. (–) Maar wij zien een oplossing in delen. Zo lastig is dat niet. Wij delen onze holletjes met vossen, boommarters en stekelvarkens.” Een geniaal plan. „Mijn huis is jouw huis”, is het levensmotto van de das. Kom daar maar eens om bij de mens.  Tommy Wieringa laat de Aziatische olifant spreken over het „olifantengeheugen (–) als drager van vrijwel alle lijden” dat de mens het dier aandoet. Burgemeester Ahmed Aboutaleb van Rotterdam stelt ons de facetogen van het tweestippelig lieveheersbeestje ten voorbeeld: die oogjes zien slechts ultraviolet en groen licht. Dus voor dit insect met zijn rode dekschild en stippels is eigenlijk iedereen gelijk. Als de mens kijkt met facetogen dan zien zij „niet meer welke huidskleur iemand heeft”. En dan zou racisme niet meer bestaan, wordt niemand gediscrimineerd. En kunnen we, zoals Aboutaleb schrijft, de „kleuren binnen de mensenpopulatie omarmen”. Het bijbehorende, gelijknamige  boek drukt al deze dierenmonologen af.  Het Natuurhistorisch Museum plaatst opgezette dieren uit de collectie voor uitvergrote foto’s van het ANP, die de thema’s representeren. Paulien Cornelisse kiest de peper- en zoutvlinder uit als symbool van aanpassing: de van oorsprong witte mot met zwarte spikkels neemt de kleur aan van de omgeving. Opnieuw: briljant idee, dat zou de mens ook moeten doen, aldus Cornelisse. Misschien moet de mens de wereld niet willen veranderen maar zélf veranderen, „zodat jullie beter in de wereld passen”. Het is duidelijk: dieren hebben de wijsheid in pacht, de mens niet.||https://www.nrc.nl//nieuws/2022/07/06/mensdier-moet-veel-leren-a4135718
2022-07-06||Gerard Reve had ondanks eerdere  afspraken ‘toegegeven aan de herenliefde’||Volksschrijver Gerard Reve had het nog zo beloofd: in zijn Boekenweekgeschenk, door hemzelf eerbiedig het Geschenk genoemd, is geen sprake van herenliefde. Er komt geen herrie van zijn „degelijke en opbouwende volksvertelling”. Toch wees de Stichting Collectieve Propaganda van het Nederlandse Boek (CPNB) zijn manuscript van De vierde man af. Waarom?  In 1980 vraagt de CPNB Reve, die zojuist Moeder en zoon  voltooide, het Boekenweekgeschenk voor 1981 te schrijven. De synopsis die hij instuurde was een geruststelling: geen expliciete homoseksuele passages. Voor de zekerheid polste Reve bij zijn uitgever Wim Hazeu wat „de 400.000 onvrijwillige ‘kopers’” qua liefde aankonden: „Het is gewoon een ouderwetse, burgerlijke geschiedenis, zoals men die tegenwoordig zelden meer leest, door de welvaart. Een man en een vrouw doen het gewoon met elkaar, zonder dat ze daarvoor eerst naar de groepstherapie of het publiekstheater hoeven.” Als extra krijgt de lezer „wat algemene beschouwingen erbij, van de auteur, waar de lezer iets van kan opsteken”, zoals Nop Maas in het derde deel van zijn biografie Kroniek van een schuldig leven (2012) Reve citeert. De deadline is juli 1980. Het verhaal begint met de liefde tussen kapster Christine uit Vlissingen en schrijver Gerard uit „de grote stad A.” Maar het verhaal waaiert uit. De ontmoeting met „een lijzig sprekende jongen” die in de operette zingt, leidt tot de door de commissie gewraakte homoseksuele passages. Er was ondanks eerdere mondelinge afspraken „toegegeven aan de herenliefde” en  „het aantal controversiële passages (is) te groot”. Ter vervanging koos de CPNB het verzetsverhaal De ronde van ’43 van Henri Knap, dat vernietigend werd ontvangen.   Still uit de film De vierde man uit 1983, geregisseerd door Paul Verhoeven Hoe scabreus is De vierde man echt? De operettezanger gaat „op zijn buik liggen”, „hij kwam wellustig met zijn holletje heel even omhoog” en dan is er deze  fantasie, waarin Herman de echtgenoot is van Christine en Laurens de opgepikte jongen: „Ja, Herman zoude Laurens wel, met diens broekje naar beneden gestroopt, voorover gebukt over zijn schoot trekken, dat wel, maar zoude hij hem niet gewoon met een brandende Laurenssigaret van zijn eigen familiezaak in zijn vossehol schroeien, terwijl ik zijn mooie billetje wijd open gesperd zoude houden?” Er volgde een rel, waarbij de commissie in de pers „achterlijk” werd bevonden. Elsevier-redacteur Hazeu gaf het boek onverwijld uit en Reve reageerde in een brief: „Verandert er dan in dertig jaar niets in Nederland? (-) Ik vind het een afzichtelijk land (-) zonder stijl, zonder idee, zonder ideaal.”  Misschien kwam het door het aureool een versmaad, scandaleus boek te zijn dat de verfilming in 1983 een culthit werd. Regisseur Paul Verhoeven maakt van een vrijscène tussen Christine (Renée Soutendijk) en Gerard (Jeroen Krabbé) een horreur met schaar, ontmanning en bloed. Het emaille schild van hotelkamer 4 (niet voor niets!) verandert in een bloedend oog. Christus hangt naakt en bloedend aan het kruis. Aan het slot verwoest een ijzeren balk het oog én het gezicht van Christines vierde slachtoffer. Volgens  Reve was het „een bom van een film”.  Het boek werd destijds verkeerd beoordeeld. Neem deze zin over Christine, de moordzuchtige femme fatale in Gerards angstvisioenen. „Ik kon het mij verbeelden, maar ik meende nu in de gespannenheid van haar fraaie meisjesleest iets van terughoudendheid of zelfs wantrouwen te gevoelen. (-) Vroeg of laat moest ze het in de gaten krijgen wie ik was…” Juist, dáár gaat De Vierde Man over: over de worsteling van de ik met zijn identiteit.||https://www.nrc.nl//nieuws/2022/07/06/gerard-reve-had-ondanks-eerdere-afspraken-toegegeven-aan-de-herenliefde-a4135716
2022-07-06||Welk effect zal de stijgende hypotheekrente hebben op de huizenmarkt? Starters zijn dubbel de klos||Huizen die voor een ‘vaste prijs’ worden aangeboden op Funda. Makelaars die bezichtigers bellen: of ze niet toch een bod willen doen? Huizen die worden verlaagd in prijs, „vanwege de gestegen hypotheekrente”.  Al die signalen wijzen erop dat de huizenmarkt niet meer is wat ze vorig jaar was. Maar hoe het er precies voor staat, wordt pas deze donderdag duidelijk. Dan presenteert de Nederlandse Vereniging van Makelaars (NVM) haar kwartaalcijfers – de club met het gedetailleerdste inzicht in de markt.  Het wordt de spannendste presentatie in jaren. Heeft de lichte prijsdaling (-2,1 procent  ten opzichte van het vorige kwartaal) van een koopwoning zich doorgezet in het tweede kwartaal? Is het „briesje op de oververhitte markt”, zoals de NVM de vorige cijfers duidde, een frisse wind geworden? Voor het eerst zullen de gevolgen van de rap gestegen hypotheekrentes erin te zien zijn. Die rentes stegen al begin dit jaar, maar schoten pas echt omhoog nadat Rusland Oekraïne binnenviel eind februari. De rentestijging is historisch gezien ongekend:  de op drie na hoogste sinds 1965, berekende De Hypotheekshop op basis van een rente die vijf jaar is vastgezet. De gemiddelde hypotheekrente (alle rentevaste perioden bij elkaar) was eind juni bijna 4 procent. Ter vergelijking: op het laagste punt, september vorig jaar, was dit 1,42 procent.  Het effect daarvan op de maandlasten is groot. Volgens berekeningen van Calcasa, gespecialiseerd in online taxatie van woningen, zijn de brutomaandlasten van een gemiddelde koopwoning met aflossingsvrije hypotheek (die zo’n drie miljoen huishoudens in Nederland hebben) in een halfjaar tijd verdubbeld. Begin dit jaar lagen ze net iets boven de 600 euro, begin juni al op 1.250 euro.   Lange tijd was sprake van een tegengestelde beweging van huizenprijzen en hypotheekrente. Tussen 2013 en 2021 zijn de huizenprijzen meer dan verdubbeld, terwijl de hypotheekrente fors daalde. Eind 2008 was de rente meer dan 5 procent, vorig jaar minder dan 2. Dat zorgde voor brutomaandlasten die ongeveer gelijk bleven (bij een annuïtaire hypotheek) of zelfs daalden (bij een aflossingsvrije hypotheek): de lage hypotheekrente hief de hogere huizenprijzen als het ware op.  In 2017 was het gedaan met dat effect, toen de huizenprijzen sterker begonnen te stijgen dan de hypotheekrente daalde. Vanaf toen stegen de brutomaandlasten weer. Eind 2017 lagen ze, bij een gemiddelde woning en een annuïteitenhypotheek, net onder de 1.100 euro; in 2021 was het al 1.500 euro. „De recente forse rentestijging heeft dit in een stroomversnelling gebracht”, aldus onderzoeksbureau Calcasa. Begin juni kwamen de brutomaandlasten al op bijna 2.000 euro. Als je vorig jaar aan honderd economen gevraagd had wat de hypotheekrente zou gaan doen, had geen van die honderd dit voorzien „Als je vorig jaar aan honderd economen gevraagd had wat de hypotheekrente zou gaan doen, had geen van die honderd dit voorzien”, zegt Oscar Noorlag, hypotheekexpert bij  Van Bruggen Adviesgroep. „Er komt tot nu toe wekelijks een tiende procent bij. Dat heb ik in mijn hele werkzame leven van 25 jaar nog nooit meegemaakt. Sinds de jaren negentig is het niet meer zo extreem geweest.” Dat is duidelijk te zien aan het aantal oversluitingen. Deden in het eerste kwartaal nog 119.301 mensen hiervoor een aanvraag, zodat ze konden profiteren van de lage rente, in het tweede kwartaal was dat geslonken naar 71.012, zo maakte het Hypotheken Data Netwerk dinsdag bekend. Niet alleen nemen met een hogere rente de maandlasten toe, huizenkopers kunnen ook nog eens minder lenen. Hergen Dutrieux, mede-oprichter van Viisi Hypotheken, rekent voor: „Met twee keer modaal kun je nu vier ton lenen in plaats van 430.000 euro begin dit jaar. En je brutomaandlasten zijn 350 euro hoger: toen 1.500 euro, nu 1.850.” Voor dezelfde hypotheeklasten, zegt hij, zouden de huizenprijzen bij de huidige hypotheekrente ruim 20 procent moeten dalen. Starters zijn dubbel de klos. Zij zitten én met torenhoge huizenprijzen én met een hogere rente. Met een annuïteitenhypotheek kunnen ze dus ook nog eens minder aflossen. Niet-starters kunnen juist vaak met winst hun huis verkopen en hun lage rente meenemen naar een volgende hypotheek. „Zij hebben er dus niet zo’n last van”, zegt Dutrieux. „De afstand tussen de haves en de have-nots wordt groter.” Dat de brutomaandlasten harder stijgen dan het hypotheekbedrag daalt, is eigenlijk „een beetje vreemd”, zegt Noorlag van Van Bruggen Adviesgroep. „Het zou logisch zijn als de leencapaciteit dusdanig daalt dat de maandlasten ongeveer hetzelfde blijven”, zegt hij. Want nu groeit het risico van de koper. „Het is ook een zorg van de Autoriteit Financiële Markten: hogere hypotheeklasten, gestegen energieprijzen, duurdere boodschappen – het wordt zo allemaal wel erg duur.” Welke effecten dit heeft op het gedrag van kopers, zal donderdag uit de cijfers blijken. Het aantal bezichtigingen neemt in elk geval af, constateerden makelaars vorig kwartaal al. Overbieden gebeurt minder, woningen staan langer te koop. Sommige woningen worden uit de verkoop gehaald en later teruggezet op Funda  voor een lagere prijs.  „De markt zit in een wat rustigere fase”, zegt Martin Hagedoorn van De Hypotheekshop. „Adviseurs worden  iets voorzichtiger met overbruggingskredieten, omdat het niet meer zo zeker is dat een woning met flinke overwaarde wordt verkocht. Ook makelaars temperen de verwachtingen: sommige verkopers zitten nog op een roze wolk.  Bij banken zie ik die voorzichtigheid nog niet.” Kant-en-klare huizen, zegt hij, gaan nog steeds „heel hard”. „Maar kluswoningen, dat is lastiger geworden. Verbouwingen zijn duurder en het is lastiger een aannemer te krijgen.” Waar het heen zal gaan met de woningmarkt? „Ik doe geen voorspellingen meer”, zegt Noorlag. „Het is een verschrikkelijk moeilijke markt. Hoeveel woningen verkocht worden en tegen welke prijs, is van veel variabelen afhankelijk. En die wijzen niet allemaal dezelfde kant op.”  Ja, de inflatie neemt toe, het consumentenvertrouwen af. En zolang de inflatie hoog is en de marktrentes stijgen, volgen de hypotheekrentes, zo is de verwachting. Maar, tegelijkertijd: de werkloosheid is laag en de krapte op de woningmarkt groot. Ook aan het begin van de coronacrisis werd een daling van de huizenprijzen verwacht –  en die kwam niet. „Je kunt veel rationele argumenten geven en naar feiten kijken”, zegt  Hagedoorn. „Maar de woningmarkt is voor een groot deel psychologie. Het draait om vertrouwen.  Dat maakt het heel lastig te voorspellen wat er gaat gebeuren.” ABN Amro verlaagde zijn verwachting voor het aantal transacties op de koopmarkt woensdag, omdat de economische situatie verslechtert. De inflatie neemt toe, een recessie dreigt. De bank denkt dat dit jaar 17,5 procent minder huizen zullen worden verkocht. Een voorbode van minder hard stijgende prijzen, verwacht ze: dit jaar nog 15 procent, volgend jaar een ‘schamele’ 2,5 procent. Ook voor de jaren daarna verwacht ABN een „gematigde prijsontwikkeling”. Het Expertisecentrum Woningwaarde van de TU Delft schreef vorig kwartaal dat een hypotheekrentestijging tot 4 à 5 procent zou leiden tot „veel geringere prijsstijgingen en misschien zelfs wel lichte prijsdalingen”. Dat punt, die 4 procent,  is nu al bijna bereikt.  „Op een bepaald moment haken consumenten af”, zegt Noorlag, die hiermee toch een beetje een voorspelling doet. „Ze kunnen het dan niet meer betalen – of wíllen het niet meer betalen.” Correctie (6 juli 2022): In een eerdere versie van dit stuk waren in de grafiek de gemiddelde woningprijs en de gemiddelde hypotheekrente met elkaar verwisseld. ||https://www.nrc.nl//nieuws/2022/07/06/hogere-hypotheekrente-dupeert-starters-dubbel-a4135715
2022-07-06||Serval, stokstaartje en andere exotische dieren vanaf 2024 verboden als huisdier||De serval, het stokstaartje en de luiaard mogen in de toekomst niet meer als huisdier worden gehouden. De diersoorten zijn niet opgenomen in de woensdag gepubliceerde huis- en hobbydierenlijst van minister Henk Staghouwer (Landbouw, Natuur en Voedselkwaliteit, ChristenUnie). Op de lijst staan dertig zoogdieren die wél als huisdier mogen worden gehouden. Het kabinet komt met de lijst om het welzijn van dieren en de veiligheid van de mens beter te beschermen. De afgelopen jaren heeft een speciaal adviescollege in opdracht van het kabinet ruim 300 zoogdiersoorten beoordeeld op onder meer het gevaar voor letsel bij de mens, het risico op overdraagbare ziektes van dier tot mens en het ruimtegebruik en sociaal gedrag van het dier. Onder de toegestane dertig diersoorten behoren onder meer veelvoorkomende huisdieren als cavia’s, honden en huiskatten, maar ook de bunzing, de Chinese waterree en de waterbuffel. Het is de bedoeling dat de lijst per 1 januari 2024 ingaat. Wie nu al eigenaar is van een dier dat niet op de lijst staat, mag het dier ook na die datum houden tot het overlijdt. Dat geldt ook voor de jongen waarvan een dier drachtig is op het moment dat de lijst in werking treedt. Deze dieren mogen ook nog verhandeld worden. Nieuwe dieren uit het buitenland zijn vanaf het ingaan van de lijst niet meer welkom als huisdier.||https://www.nrc.nl//nieuws/2022/07/06/serval-stokstaartje-en-andere-exotische-dieren-vanaf-2024-verboden-als-huisdier-a4135706
2022-07-06||Voetballer Beugelsdijk drie wedstrijden geschorst voor online gokken||Voetballer Tom Beugelsdijk heeft voor online gokken een schorsing gekregen van vijf wedstrijden, waarvan twee voorwaardelijk. Dat meldt de KNVB woensdag. De momenteel clubloze Beugelsdijk (31) gokte op Eredivisie- en KNVB-bekerwedstrijden van Sparta Rotterdam en ADO Den Haag, waarvan hij er in een aantal zelf speelde. Hij krijgt ook een proeftijd van twee jaar. In het onderzoek van de integriteitscommissie, waarin Beugelsdijk is gehoord, werd duidelijk dat de voetballer in de seizoenen 2013/14 tot en met 2020/21 via een gokwebsite geld heeft ingezet op duels van zijn oude clubs ADO Den Haag en Sparta. De KNVB geeft alleen de wedstrijd FC Groningen – ADO Den Haag als voorbeeld. Daarin speelde Beugelsdijk zelf niet mee. De sanctie volgt op onderzoek door de commissie integriteit van de KNVB naar betrokkenheid van Beugelsdijk bij de illegale gokwebsite Edobet. Het AD meldde begin april dat meerdere Eredivisiespelers betrokken waren bij Edobet, die inmiddels offline is. Volgens het AD kocht Beugelsdijk ook aandelen van de illegale gokwebsite, net als zijn voormalige ploeggenoot Aaron Meijers. Onder anderen AZ-speler Jordy Clasie zou duizenden euro’s hebben overgemaakt op de rekening van het bedrijf. Het onderzoek door de commissie toont dit niet aan.||https://www.nrc.nl//nieuws/2022/07/06/voetballer-beugelsdijk-drie-wedstrijden-geschorst-voor-online-gokken-a4135713
2022-07-06||Een record: 10 nominaties voor cabaretprijs Poelifinario||Maar liefst tien voorstellingen, verdeeld over de categorieën engagement, entertainment en kleinkunst, zijn dit jaar genomineerd voor een Poelifinario.  Niet eerder maakten er zoveel theatermakers kans op de jaarlijkse prijs voor beste cabaretvoorstelling van het voorbije seizoen. Met zes kanshebbers vielen bovendien veruit de meeste nominaties in de categorie engagement.  Uit het hoge aantal nominaties valt op te maken dat het cabaretveld, ondanks een theaterseizoen dat alweer geteisterd werd door allerlei coronamaatregelen (waaronder een volledige theatersluiting van ruim een maand afgelopen winter) nog uiterst vitaal is.  De vele nominaties in de categorie engagement lijken te duiden op relatief veel maatschappelijk betrokken theatermakers, al lijkt de onderverdeling in de categorieën soms ook enigszins arbitrair. Zo is Alex Klaasen, die vorig jaar de prijs in de categorie engagement in ontvangst nam voor de voorstelling Showponies 2, ditmaal voor de vervolgvoorstelling Snowponies genomineerd in de categorie entertainment. Wat verder opvalt is dat Sanne Wallis de Vries (die als een van de initiators van de protestactie Kapsalon Theater dit seizoen regelmatig het nieuws haalde) als enige vrouw tussen negen mannen in de lijst met nominaties staat. De cabaretprijzen wordt uitgereikt door de Vereniging van Schouwburg- en Concertgebouwdirecties. De zevenkoppige jury, die bestaat uit theaterdirecteuren, een recensent en een theatermaker, nomineerde in de categorie engagement: Peter Pannekoek met zijn oudejaarsconference Nieuw bloed, Tim Fransen met De mens en ik, André Manuel met Sneu, Wim Helsen met Niet mijn apen, niet mijn circus, Pieter Derks met Uit het niets en Sanne Wallis de Vries met Kom. In de categorie entertainment gaat het tussen Alex Klaasen en Richard Groenendijks Voor iedereen beter.  Genomineerd voor de categorie kleinkunst zijn Alex Roeka met Nieuwe dromen en Joost Spijkers (winnaar in die categorie in 2018) metHotel Spijkers. Voor het lied ‘Welkom thuis’ uit datzelfde programma, won Spijkers in maart ook al de Annie M.G. Schmidtprijs voor beste theaterlied uit seizoen 2021-2022. Ook zijn de nominaties van de Neerlands Hoop bekendgemaakt, de prijs voor veelbelovende cabaretiers die volgens de jury het meeste toekomstperspectief hebben. Ook daarvoor kwam de jury uit op twee kanshebbers: Kirsten van Teijn werd genomineerd met haar voorstelling (S)EXPERIMENT en Alex Ploeg met Ego. De prijzen worden 10 oktober uitgereikt in cabaretpodium Diligentia in Den Haag. Aan de Poelifinario en de Neerlands Hoop zit geen geldbedrag verbonden. Door Corb!no (Maarten Corbijn) gemaakte portretten van de winnaars komen te hangen in de foyer van Diligentia.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/een-record-10-nominaties-voor-cabaretprijs-poelifinario-a4135714
2022-07-06||OM eist in hoger beroep ruim zes jaar cel voor plegers aanslag Panorama||Het Openbaar Ministerie (OM) heeft in hoger beroep ruim zes jaar celstraf geëist tegen de drie mannen die in 2018 met een raketwerper op het gebouw van weekblad Panorama schoten. De aanklager sprak in het gerechtshof van Amsterdam opnieuw van een „aanval op de vrije pers” die de democratie ondermijnt, meldt persbureau ANP. In 2019 werd organisator Richard Z. (45) nog veroordeeld tot vier jaar cel. Vermoedelijk schutter John P. (49) en chauffeur Mike van den B. (29) kregen drie jaar. De straffen vielen in 2019 lager uit dan de eis van het OM, dat respectievelijk tot zeven en zes jaar gevangenisstraf eiste. De rechtbank ging daar toen niet in mee. Het was immers niet met zekerheid te zeggen dat de aanslag was gericht op de redactie van Panorama, luidde het oordeel. In het hoger beroep legde de aanklager van het OM een rechtstreekse link met een publicatie van Panorama, in de week van de aanslag, over de georganiseerde misdaad. Het kantoorpand in Amsterdam-West waar Panorama is gevestigd werd op 21 juni 2018 rond 23.00 uur onder vuur genomen met een raketwerper. Niemand raakte daarbij gewond. Wel raakte het gebouw fors beschadigd. Hoofdredacteur Peter van de Kraats achtte het tegenover het Amsterdamse AT5 aannemelijk dat zijn weekblad het doelwit was, omdat Panorama „het enige tijdschrift is dat serieus over misdaad schrijft”. Een week later reed een auto in op de pui van De Telegraaf.||https://www.nrc.nl//nieuws/2022/07/06/om-eist-in-hoger-beroep-ruim-zes-jaar-cel-voor-plegers-aanslag-panorama-a4135707
2022-07-06||Gouden munt moet Zimbabwanen verlossen van waardeloze bankbiljetten||Zimbabwe brengt later deze maand gouden munten in omloop als alternatief voor zijn snel aan waarde inboetende papiergeld. Het land heeft momenteel te kampen met een inflatie van bijna 200 procent per jaar en bij veel Zimbabwanen komen herinneringen naar boven aan de hyperinflatie in het land van ruim een decennium geleden. Toen circuleerden er enige tijd bankbiljetten van 100 miljard (Zimbabwaanse) dollar.  De nieuwe munten zullen een ‘troy ounce’ goud bevatten, een uit de Middeleeuwen stammende maat die overeenkomt met 31,1 gram. Ook overweegt de centrale bank om de Amerikaanse dollar weer als geldig betaalmiddel in te zetten. Dat gebeurde ook al in 2009  ten tijde van de hyperinflatie. Pas een decennium later werd de eigen munt weer het voornaamste betaalmiddel. Maar de toekomst daarvan staat nu opnieuw zwaar onder druk. Zimbabwanen en de markten hebben weinig vertrouwen in de Zimbabwaanse dollar. Dat houdt ook verband met de slechte staat van de economie in het algemeen. Het land kent een afbrokkelende industrie, diep gewortelde corruptie, geringe buitenlandse investeringen en beperkte uitvoer. De hogere voedselprijzen maken het voor veel Zimbabwanen steeds moeilijker om te overleven en velen moeten het inmiddels stellen met één maaltijd per dag. De prijs van de nieuwe gouden munt zal zijn gekoppeld aan de wereldgoudprijs van dat moment. Een troy ounce goud was woensdag iets meer dan 1.728 euro waard. De munt is ‘Mosi oa Tunya’ (De rook die dondert, een verwijzing naar de Victoria watervallen) gedoopt. ||https://www.nrc.nl//nieuws/2022/07/06/gouden-munt-moet-zimbabwanen-verlossen-van-waardeloze-bankbiljetten-a4135712
2022-07-06||Drie controversiële nummers van Michael Jackson offline gehaald|| Sony Music heeft drie nummers van Michael Jackson van de grote streamingdiensten verwijderd. Het gaat om nummers die op het postuum verschenen verzamelalbum Michael staan, en waarvan sinds de release in 2010 wordt gesuggereerd dat Jackson ze niet zelf zou hebben ingezongen. Het gaat om ‘Breaking News’, ‘Keep Your Head Up’ en ‘Monster’, een nummer met rapper 50 Cent. Volgens het label heeft Jackson de nummers in 2007 opgenomen, maar zelfs familieleden hebben twijfels geuit over de echtheid ervan. Zijn moeder en vader, zijn zus La Toya, neef Taryll en kinderen Paris en Prince hebben allemaal verklaard dat het niet de stem van Michael Jackson zelf kan zijn.  De muziek werd opgenomen in 2007, toen Michael Jackson bij vrienden verbleef, de familie Cascio in New Jersey. Edward Cascio staat te boek als mede-producent van de nummers. Volgens de Jacksons hebben de Cascio’s   vocalen  aan de muziek toegevoegd en het zo onder valse voorwendselen aan Sony overgedragen.  Sony Music zegt in een verklaring aan fansite Behind The Mask dat de verwijdering niets te maken heeft met twijfels over de authenticiteit, maar ze hinten tegelijkertijd wel op de controverse. „De erfgenamen en Sony Music zijn van mening dat de conversatie rond deze nummers de fan community afleidt van waar het om gaat – de legendarische en diepgaande muzikale catalogus van Michael.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/drie-controversiele-nummers-van-michael-jackson-offline-gehaald-a4135711
2022-07-06||Zangeres Silvana Estrada: ‘De leegte in muziek geeft me kracht’||Silvana Estrada is eigenlijk nooit muzikant geworden, ze wás het gewoon. De Mexicaanse singer-songwriter, die dit jaar naar een internationaal publiek doorbrak met haar solodebuut Marchita, groeide op tussen de muzieknoten, met een moeder die violen maakte en een vader die cello’s en contrabassen vervaardigde. „Ik werd omringd door muziek, het was deel van mijn leven. Het was daarom heel natuurlijk dat ik ging zingen en  ging componeren, maar toch voel ik me nooit een échte muzikant. Ik maak gewoon muziek, voor mezelf en voor de mensen om me heen.” Niet zonder succes. Marchita raakt aan kamerpop, jazz en folk, is ingetogen, melancholiek, heeft een bepaalde tijdloosheid en is zeker een van de mooiste folkalbums van het jaar. De expressieve, soms plechtstatige en dan weer emotierijke stem van Estrada (25) en haar bescheiden cuatro – een kleine, Zuid-Amerikaanse viersnarige gitaar – staan centraal, met niet meer versiering dan wat lichte percussie,  vingerknippen, een orgeltje en af en toe wat strijkers, waarmee ze de geluiden uit haar jeugd terughaalt. Het leverde haar terecht een plekje op tussen de beste albums van het jaar tot nu toe volgens  NPR, Billboard, Spin en The Guardian, plus een groot interview in The New York Times én een Europese tour. Zaterdag 9 juli speelt ze in de Tolhuistuin in Amsterdam en op 16 juli in de Grote Zaal van TivoliVredenburg in Utrecht, als support van Andrew Bird.  Silvana Estrada.Foto Jackie Russo
 Estrada werkte al samen met het neusje van de zalm van de alternatieve latin pop: Mon Laferte, Jorge Drexler, Julieta Venegas en Natalia Lafourcade, streekgenoot van Estrada. Het is een warme golfstroom van muzikanten met een moderne kijk op hun eigen muzikale roots, die het aan beide kusten van de Atlantische Oceaan erg goed doen. Estrada, nu woonachtig in Mexico-Stad, zegt het ook te merken: media omarmen de muziek en streamingdiensten, waar populaire Latin-artiesten (lees: reggaeton) sinds enkele jaren de luistercijfers  domineren, maken het voor een globaal publiek toegankelijk. „Er zijn vele factoren, maar uiteindelijk heeft het toch vooral te maken met wat Latijns-Amerikaanse artiesten zelf doen: wij omarmen graag onze roots, en dat raakt mensen dieper.  Wij zijn oprecht op een manier die iedereen begrijpt.” En toch had het weinig gescheeld of ze had de muziek de rug toegekeerd en was fulltime gaan volleyballen. „Ja, dat is echt waar!” Estrada lacht en klapt in haar handen van plezier vanachter haar Zoom-scherm in Portugal, waar ze haar Europese tour begint. „Mijn ouders wilden graag dat ik de klassieke muziek in ging. Ze maakten me elke dag om vijf uur wakker om viool te studeren, nog voor school, om meteen na school weer te moeten oefenen. Ik dacht, wat is dit voor nachtmerrie? Ik wilde veel liever volleyballen! Ik ben les gaan nemen en heb het een jaar volgehouden, maar ben toch terug bij de muziek gekomen.   „Ze begrepen in eerste instantie nog steeds niet dat ik singer-songwriter wilde worden. Ik zei: ik ga liedjes schrijven. Gewoon, liedjes.  Onzin, vonden ze.” Maar het kwam goed: haar vader speelde onlangs zichtbaar vol liefde met haar mee in een video gemaakt voor NPR’s Tiny Desk, vanuit het ouderlijk huis in Coatepec. Estrada: „Ik heb mijn instinct gevolgd, en als je daarbij hard werkt en je doet alles wat je doet met liefde, dan gaan mensen het wel begrijpen.” Estrada groeide op het platteland op, een half uur met de bus vanuit het stadje Coatepec in de Mexicaanse deelstaat Veracruz, in het zuiden van het land. Prachtig tussen de bergen, rivieren en koffieplantages, maar zonder buren of kinderen om mee te spelen in de buurt. Ze was daarom blij als ze naar school mocht. „Ik heb er een heel mooie jeugd gehad, maar het was wel een beetje geïsoleerd. Ook muzikaal, want we hadden geen radio of tv thuis, alleen de platen en cd’s van mijn ouders en wat zij en andere muzikanten bij ons thuis speelden. Als ik nu op feestje ben waar mensen van mijn leeftijd vol nostalgie meezingen met populaire liedjes uit hun jeugd, dan heb ik geen idee. Nooit gehoord.” ‘Ik heb mijn instinct gevolgd, en als je daarbij hard werkt en je doet alles wat je doet met liefde, dan gaan mensen het wel begrijpen’ Dit zorgt er nu voor dat ze klinkt zoals ze klinkt: als zichzelf, zonder op iemand te willen lijken. Latin-klassiekers als Soledad Bravo, Violeta Parra en Mercedes Sosa, die ze van vroeger kent, waren van grote invloed. Net als jazz-zangeressen Sarah Vaughan, Ella Fitzgerald en Billie Holiday, die haar ertoe brachten jazz te gaan studeren in het wat grotere Xalapa. Ze leerde daar alles over instrumentatie en compositie, maar niet welke kant ze op wilde. „Ik wilde moderne muziek maken, simpel en vrolijk, maar ook traditionele muziek. Ik heb veel geprobeerd, ik deed mee aan álle projecten. Maar ik miste iets. Op piano had ik moeite simpele harmonieën te schrijven. De gitaar is te breed voor mijn kleine handen, de jarana [een kleine gitaarachtige, typisch voor Veracruz, red.] paste niet bij wat ik voelde. Maar toen ontdekte ik de cuatro venezolano.” Er verschijnen glinsterende hartjes op de plekken waar net nog haar pupillen zaten. Zodra Estrada begint over dat instrument verandert ze in een verliefd meisje. De kleine gitaar, vier nylon snaren, populair vooral in Venezuela, was haar redding. „Ik vond hem in de studio van mijn vader, het was een hete zomer en ik had niks te doen en die cuatro hing daar. Ik had er nog nooit op gespeeld, maar ik ontdekte meteen een werkelijk prachtig nieuw akkoord! Natuurlijk kwam ik er later achter dat het gewoon, weet ik veel, een G of een B of zo was, haha. Maar het klonk zo modern en toch ook heel erg oud, en het paste perfect bij mijn stem. Ik schreef diezelfde dag nog het eerste liedje waar ik zelf echt tevreden over was. De cuatro heeft me de weg gewezen.” Lachend: „Ik at niet meer, ik sliep niet meer, ik was verliefd.” Op haar eerste ep, Primeras Canciones, bracht ze haar muziek nog in behoorlijk volle arrangementen. Koren, synthesizers, strijkers, drums, van alles. Enkele van die nummers zijn opnieuw op Marchita gekomen, maar veel kaler, intiemer, kleiner en puurder. „Ik vond mijn nummers altijd te leeg, dus ik vulde ze nogal willekeurig  op met van alles.  Na die ep ben ik gaan touren, alleen ik met m’n cuatro, en toen ontdekte ik dat die leegte eigenlijk kwetsbaarheid is die mij en mijn muziek juist kracht geeft.” Marchita, dat verdord betekent, gaat over liefdesverdriet en, meer nog, het verliezen van dat eerste, naïeve idee van wat liefde is. Ze ziet het als een therapeutisch album om te begrijpen wat dat nou is, die pijn, dat verdriet en verlies. „Wie mij dat heeft aangedaan?” Ze lacht. „Ach ik was achttien, en op die leeftijd is het ’t allerergste wat er kan gebeuren, alsof je doodgaat, het komt nooit meer goed. Het idee dat je dat kan overkomen, dat zulke liefde overgaat, die pijn, daar gaat het over.” Marchita kwam uit in januari, maar Estrada denkt alweer aan een nieuw album, ze hoopt voor volgend jaar. „Ik heb tijdens de pandemie wel duizend nummers geschreven! Ik kan eigenlijk niet wachten tot deze tour erop zit en ik verder kan werken aan die muziek. Maar eerst komt er eind augustus een speciale ep uit, met alle vrolijke nummers die niet op Marchita pasten, omdat ze té vrolijk waren.” Silvana Estrada is op 15 april 1997 geboren in Coatepec, Mexico. Haar ouders zijn beiden luthiers, instrumentenmakers. Toen Estrada zestien was, ging ze jazz studeren aan de Universidad Veracruzana in Xalapa.  In 2017 maakte ze met de Amerikaanse gitarist Charlie Hunter het album Lo Sagrado, opgenomen bij haar ouders in Coatepec. Een jaar later maakte ze met Hunter en drummer Carter McLean een album, geschreven door haar. Het werd uitgebracht in eigen beheer door Hunter. Datzelfde jaar bracht Estrada haar ep Primeras Canciones (eerste liedjes) uit met twee nummers die later op Marchita kwamen, en een nummer dat ze schreef met de groep Daniel, Me Estás Matando.  In 2020 tekende ze als eerste Latijns-Amerikaanse artiest bij Glassnote Records, dat werkt met o.a. Mumford & Sons, Phoenix en Luwten. Hier bracht ze in januari 2022 Marchita uit, geproduceerd door Gustavo Guerrero. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/06/zangeres-silvana-estrada-de-leegte-in-muziek-geeft-me-kracht-a4135710
2022-07-06||Deze opera in Paradiso was een gok met groot succes||Twee opera-talentopleidingen presenteerden kort achter elkaar hun eindejaarsproductie. De Studio van De Nationale Opera deed dat met een semi-geënsceneerde barokopera Dido and Aeneas (Henry Purcell) op een opvallende locatie: Paradiso in Amsterdam. Een gok met groot succes: de poptempel zat afgeladen vol met jonge mensen, waarvan een enkeling zelfs een kaartje had bemachtigd via kaartdoorverkoopplatform TicketSwap – tamelijk uniek in de klassieke muziek. Applausjes tussendoor werden steeds harder, zeker vanaf de tweede akte met de in de laagte angstaanjagende gebroken stem van de tovenares, mezzosopraan Maya Gour. Nekken werden verrekt om niks te missen van het geweldig zingende Nationaal Vrouwen Jeugdkoor, dat rechts boven het podium op het eerste balkon stond. Na een iets overdreven hardrockopening (wat de klank van een akoestisch instrument zelden ten goede komt) speelde het Nederlands Kamerorkest fijn. Dat het geheel niet of nauwelijks versterkt werd; klassiek echt akoestisch klassiek en op die manier indrukwekkend mocht zijn, verdient een hele trits bonuspunten. Jammerlijk gemiste kans: er ontbrak boventiteling, en Purcells oude Engels is nauwelijks te verstaan. Het programmaboekje gaf een QR-code om tekst mee te lezen op je telefoon, maar een onprettigere manier van tekst meelezen is er niet. Nieuw publiek heeft het dus alleen met de klank moeten doen. Je zal ‘When I’m laid in earth’ voor het eerst horen, maar de hartverscheurende tekst niet kennen. Of de sardonische laag missen in het verrukkelijkste heksentussenkoortje ‘Destruction’s our delight’ (/ Delight our greatest sorrow!). De Dutch National Opera Academy (niet gelieerd aan De Nationale Opera, maar een samenwerking tussen de conservatoria van Amsterdam en Den Haag, en volgens henzelf een ‘elite master’ klassiek zang) sluit het jaar iets minder indrukwekkend af met een Die Zauberflöte (Mozart). De zangers zijn gemiddeld een jaar jonger dan de zangers van de Studio van DNO, en corona moet de studie niet makkelijk hebben gemaakt, maar al met al is het niveau bij de Acadamy opvallend lager.  Om de grote niveauverschillen te overbruggen, lijkt de opleiding fabrieksmatiger gericht op zingen volgens een stijlboek. Allemaal krijgen ze een grote slok van een vibratotoverdrank, waar ze een snelle vibratomotor van krijgen die ze in elke zin zo snel als de stem toelaat aanzwengelen om strak door te tuffen tot het einde van de zin. De jonge studenten hebben nog kans om te groeien, maar gaandeweg blijken ook sommige  studenten die elders op de wereld al een master afrondden echt zwakke schakels. Eigenlijk is het sneu en verwijtbaar dat de opleiding die zangers toch een solocarrière voorspiegelt die er, hoe warm je het ze ook gunt, waarschijnlijk niet in zit. Twee van de jongere academisten zijn gelukkig hoopgevende uitzonderingen: bas-bariton Michal Karski (1996) steekt als Papageno met kop, schouders, tepels en navel boven de rest uit, zowel met zijn warme dragende stem als met zijn inlevingsvermogen en acteerprestatie. Interessant wordt de ontwikkeling van colloratuursopraan Sharon Tadmor (1998), die een doddige koningin van de nacht speelt, maar nu al wel opvalt met haar wendbare, liefdevolle stem. Het is charmant dat de cast verder wordt aangevuld met ‘gewone’ studenten klassieke zang van verschillende conservatoria, die, herkenbaar aan spaarzaam vibrato, soms juist verrassend leuk klinken.  Voor de begeleiding krijgen de veertien afgevaardigde musici van het Residentie Orkest geen bonuspunten. Zij, professionals, hadden de kwetsbare studenten op moeten tillen, maar ze waren een groot deel van de tijd druk met hun eigen muzikale worsteling. Dido and Aeneas (Purcell) – De Nationale Opera Studio. Gezien: 2/7, Paradiso Amsterdam. Geen herhaling.  
●●●●● Die Zauberflöte (Mozart) – Dutch National Opera Academy. Gezien: 5/7, Amare Den Haag. Herhaling met wisselende cast: 6, 8 en 9/7. Info: opera-academy.nl  
●●●●●||https://www.nrc.nl//nieuws/2022/07/06/deze-opera-in-paradiso-was-een-gok-met-groot-succes-a4135709
2022-07-06||Brussels voorstel om groen label te geven voor gas en kernenergie gaat definitief door||Een omstreden Europees plan om investeringen in bepaalde vormen van gas- en kernenergie als ‘duurzaam’ te kwalificeren, gaat definitief door. Woensdag slaagden kritische Europarlementariërs er niet in het voorstel voor de zogeheten ‘groene taxonomie’ weg te stemmen. Daarmee is een discussie die de afgelopen maanden hoog opliep beslecht. Critici vrezen dat de schade aan het ‘groene’ imago van Europa groot is. GroenLinks-Europarlementariër Bas Eickhout, hoofdonderhandelaar op het thema, spreekt van „een rampzalig signaal naar investeerders en de rest van de wereld”. De stemming kwam bovendien op een pikant moment: Europa probeert de afhankelijkheid van Russisch gas juist snel af te bouwen en volgens critici is het ook daarom onhandig gas nog een prominente rol te geven in de energietransitie. Begin februari presenteerde de Europese Commissie haar voorstel om gas en kernenergie een plek te geven in een nieuwe Europese groene beleggingsgids. Naar die ‘gids’ wordt wereldwijd uitgekeken: het moet investeerders duidelijkheid geven over waar ze met hun geld heen moeten als ze het duurzaam willen beleggen. Steeds meer grote investeerders, bijvoorbeeld pensioenfondsen, willen dat immers. Niet alleen uit ideologische overwegingen, maar ook omdat het financieel verstandig is je geld te steken in projecten die passen bij de klimaatneutrale toekomst die Europa voor zichzelf heeft vastgelegd. De Europese ‘taxonomie’ moest, op basis van wetenschappelijke gronden, een eind maken aan de bestaande wirwar aan groene labeltjes voor investeringsproducten. Maar in aanloop naar de presentatie raakte de discussie – zoals wel vaker in Europa – zwaar gepolitiseerd. Lidstaten lobbyden hard om de energievorm waarvan zij de komende jaren nog gebruik willen maken een duurzaam plakkertje te geven. Vooral Frankrijk, dat leunt op kernenergie, en Duitsland, zwaar afhankelijk van gas, speelden een cruciale rol. Gevolg was dat de Commissie voor beide energievormen, onder voorwaarden, een plekje reserveerde in de taxonomie.  Dit tot grote verontwaardiging van groene politici. Maar kritiek kwam ook uit minder voor de hand liggende hoek: de financiële wereld, die de standaard juist moet gaan omarmen. De toevoeging van gas en kernenergie vertroebelt volgens grote investeerders de groene ‘goudstandaard’ die de taxonomie zou moeten zijn. Opvallend kritisch was ook   de Europese Investeringsbank (EIB). „Het idee van de taxonomie […] is om beleggers te verzekeren dat ze krijgen wat het label zegt”, aldus EIB-baas Werner Hoyer. „Als we het vertrouwen van de investeerders verliezen door iets als groen project te verkopen wat het tegenovergestelde blijkt te zijn, dan snijden we onszelf in de vingers.”  Bij die kritiek voegde zich de afgelopen maanden een flinke dosis geopolitiek ongemak. Waar gas tot voor kort een belangrijke Europese pijler was op weg naar de klimaatneutrale toekomst, probeert de EU zich sinds de oorlog in Oekraïne juist in sneltreinvaart te ontdoen van die brandstof. „Dit hele voorstel is geschreven met het narratief van gas als transitiebrandstof”, aldus Eickhout. „Dat narratief is nu ongelooflijk aan het schuiven en de oorlog toont onze kwetsbaarheid als we erop blijven leunen.” Ook vanuit Oekraïne werd de afgelopen tijd gelobbyd tégen het plan. „De taxonomie die is ontwikkeld houdt geen rekening met de nieuwe geopolitieke realiteit en is gebouwd op de veronderstelling van de toegang tot goedkoop Russisch gas”, aldus de Oekraïense parlementariër Inna Sovsun in een oproep aan Europarlementariërs deze week. Het kon niet verhinderen dat een bezwaar deze woensdag uiteindelijk onvoldoende Europarlementariërs achter zich kreeg. Het argument van voorstanders dat  de EU in de klimaattransitie de komende tijd nog investeringen in gas- en kerninfrastructuur nodig heeft, vond uiteindelijk ook in het EP veel weerklank. Helemaal afgesloten is de discussie hiermee overigens nog niet: Luxemburg en Oostenrijk hebben al aangekondigd het voorstel aan te vechten bij het Europees Hof van Justitie. ||https://www.nrc.nl//nieuws/2022/07/06/europarlement-behoudt-groen-label-voor-gas-en-kernenergie-a4135708
2022-07-06||Europol arresteert 39 verdachten van mensensmokkel over het Kanaal||Europol heeft 39 mensen gearresteerd op verdenking van mensensmokkel over het Kanaal, onder wie zes in Nederland. Hiermee heeft de Europese politiedienst „een van de meest actieve criminele netwerken die migranten in kleine boten over het Engelse Kanaal smokkelen” opgerold, zo stelde Europol dinsdag in een persconferentie. Drie arrestanten zijn in beeld als hoofdverdachten.  De arrestaties vonden, naast in Nederland, ook plaats in Duitsland (achttien aanhoudingen), Frankrijk (negen) en het Verenigd Koninkrijk (zes). Daarbij werden ook 1.200 reddingsvesten in beslag genomen, samen met 150 rubberboten, bijna 50 motoren, 40.000 euro in contanten, vuurwapens, auto’s en drugs. De smokkelaars zouden iedere migrant zo’n 2.500 tot 3.000 euro hebben laten betalen in ruil voor de overtocht vanuit Frankrijk naar het VK.  Het zou gaan om een „goed gestructureerd” crimineel netwerk dat migranten uit met name het Midden-Oosten en Oost-Afrika naar het Verenigd Koninkrijk smokkelde en zeker sinds oktober 2020 actief was. Vanuit Nederland en Duitsland hebben de verdachten met name de logistieke en organisatorische onderdelen van de smokkeloperaties voorbereid, stelt Europol. De verdachten in het VK zouden zich bezig hebben gehouden met de financiële organisatie van het netwerk.   Migratie over het Kanaal, veelal met kleine rubberen bootjes, nam de afgelopen jaren toe. In heel 2020 kwamen volgens Britse autoriteiten 8.469 mensen aan op de Engelse kust, tegenover alleen al 25.700 tussen januari en november 2021. De overtochten zijn vaak gevaarlijk. Zo kwamen eind vorig jaar zeker 27 migranten om het leven door een schipbreuk - mogelijk werd hun rubberboot door een vrachtschip aangevaren.  Los van het gevaar dat de smokkeloperaties voor migranten zelf vormden, leidde de concurrentie binnen het criminele smokkelnetwerk volgens Europol ook tot geweld. Zo zou er onderlinge strijd zijn om de vertrekplaatsen van de smokkelboten en de algehele macht over de „lucratieve migrantensmokkel”. Dit leidt volgens de Europese politiedienst tot „ernstige gewelddaden binnen het criminele netwerk”, waaronder twee pogingen tot moord in Frankrijk en Duitsland. ||https://www.nrc.nl//nieuws/2022/07/06/europol-arresteert-39-verdachten-van-mensensmokkel-over-het-kanaal-a4135705
2022-07-06||Berichten over rol advocaat Inez Weski waren aanleiding voor arrestatie van neef van Ridouan Taghi||Bij de start van het onderzoek naar voortgezet crimineel handelen door Ridouan Taghi vanuit de Extra Beveiligde Inrichting (EBI) in Vught is een serie berichten gevonden tussen vertrouwelingen van Ridouan Taghi, waarin wordt gesproken over Taghi’s advocaat Inez Weski. Uit die berichten heeft de politie afgeleid dat Weski mogelijk heimelijk informatie de EBI in en uit heeft vervoerd met een USB-stick. Voor dat vermoeden is geen bevestiging gevonden. De informatie over Weski is terechtgekomen in een proces-verbaal uit juli 2021 dat recent aan het dossier is toegevoegd in de strafzaak tegen Youssef, de neef en voormalig advocaat van Ridouan Taghi. Op basis van dat proces-verbaal heeft de onderzoeksrechter in de zomer van vorig jaar toestemming gegeven om vertrouwelijke gesprekken tussen Ridouan Taghi en zijn neef en advocaat Youssef in de EBI af te luisteren. Dat leidde uiteindelijk tot de arrestatie van Youssef en de verdenking dat hij meewerkte aan poging om Ridouan te bevrijden. In de gevonden   berichten tussen vertrouwelingen van Ridouan Taghi   wordt gesproken over een USB-stick en  „ze” en „advo”. De politie concludeerde hieruit dat dit om Taghi’s advocaat Inez Weski ging. Uit die berichten heeft de politie afgeleid dat Weski mogelijk informatie de EBI in en uit heeft vervoerd.  Die informatie is terechtgekomen in een proces-verbaal dat recent aan het dossier is toegevoegd in de strafzaak tegen Youssef, de neef en voormalig advocaat van Ridouan Taghi.  Tijdens die zitting noemde de rechtbank het opvallend dat het Openbaar Ministerie de roze olifant in dat proces-verbaal niet heeft benoemd: de naam en rol van Inez Weski die in dat verbaal staat beschreven. Het OM stelt dat de informatie in het berichtenverkeer is nagelopen. „Er is geen bevestiging gevonden voor de informatie uit die berichten”, aldus de officier. „Het OM heeft hier te maken met een geheimhouder waardoor de mogelijkheden tot onderzoek beperkt zijn.” De officier suggereerde vervolgens dat het daarmee een gegeven is dat niet meer relevant is voor het onderzoek naar Ridouan Taghi en zijn neef Youssef. Hij benadrukte dat Weski nooit als verdachte is aangemerkt. Weski stelt zelf dat ze nooit een USB-stick de Ebi heeft ingevoerd en dat dat ook niet kan.  De verdenking tegen Youssef is inmiddels uitgebreid. Hij wordt beschuldigd van het lidmaatschap van een criminele organisatie die zich bezig hield met een uitbraakpoging van Ridouan Taghi en drugshandel. Volgens justitie is Ridouan Taghi de leider van die criminele organisatie en zijn ook een aantal andere familieleden lid van die organisatie, onder wie neef Youssef. Een woordvoerder van het OM stelt dat andere familieleden van Taghi niet in dit onderzoek worden vervolgd. Een andere prominente figuur die als lid wordt gezien van de criminele organisatie is Raffaele Imperiale, een prominent lid van de Italiaanse Comorra die vorig jaar is aangehouden in Dubai en wordt uitgeleverd aan Italië. Zijn naam is in het verleden al heel vaak genoemd in relatie tot Ridouan Taghi en Rico de Chileen.  Woensdagochtend heeft het OM bekend gemaakt dat de beschuldiging aan het adres van Youssef is uitgebreid. Naast het lidmaatschap van de organisatie van zijn neef Ridouan Taghi wordt hij nu ook verdacht van betrokkenheid bij voorbereiding van moord dan wel poging doodslag of ernstige mishandeling. Het beoogde doelwit is volgens justitie een ex zwager van Ridouan Taghi. Deze ex-zwager zou zich schuldig hebben gemaakt aan bedreiging in de huiselijke sfeer van zijn ex, een zus van Ridouan Taghi. Uit berichtenverkeer tussen Taghi en een aantal handlangers leidt de politie af dat die ex-zwager door de  “knieën” of door de „handen” moest worden geschoten. Uiteindelijk heeft die bedreiging niet plaatsgevonden, mede omdat een neef van Taghi die een rol speelde bij de aansturing van de uitvoerders is opgepakt in Marokko op verdenking van betrokkenheid bij drugshandel. ||https://www.nrc.nl//nieuws/2022/07/06/berichten-over-rol-advocaat-inez-weski-waren-aanleiding-voor-arrestatie-van-neef-van-ridouan-taghi-a4135704
2022-07-06||Gynaecoloog Leiderdorp verwekte zeker 41 kinderen met eigen sperma||De inmiddels overleden gynaecoloog Jos Beek heeft in de jaren zeventig en tachtig zonder medeweten van draagmoeders zeker 41 kinderen verwekt met zijn eigen sperma. Dat blijkt uit nieuw onderzoek van het Alrijne-ziekenhuis in Leiderdorp, vroeger het Sint-Elizabeth Ziekenhuis, waar hij vruchtbaarheidsbehandelingen uitvoerde. Beek kampte met een zeldzame erfelijke aandoening, waardoor twee kinderen van een moeder met dezelfde aandoening jong overleden. De vrouwen die bij Beek kwamen waren op zoek naar een anonieme spermadonor. Tot de jaren negentig waren vruchtbaarheidsbehandelingen weliswaar niet aan wet- en regelgeving onderworpen, maar Beeks gedrag was ook vroeger al in strijd met normen en gedragsregels voor artsen. De gynaecoloog is verder doorgedrongen tot de privésfeer van patiënten dan noodzakelijk en heeft niet gedaan wat hij beloofde — „onacceptabel”, volgens Alrijne-bestuurslid Peter Jue. Ongeveer een jaar geleden werd het Alrijne-ziekenhuis benaderd door Fiom, specialist in afstammingsvragen, namens 21 kinderen die wilden weten wie hun vader was. Onderzoek wees toen uit dat alle moeders van de kinderen onder behandeling van gynaecoloog Jos Beek van het Sint-Elizabeth Ziekenhuis hadden gestaan. Omdat de wettelijke bewaringstermijn voor de patiëntendossiers is verlopen, was verder onderzoek nodig om te achterhalen of Beek nog meer kinderen stiekem heeft verwekt. Vanaf 1973 werkte Beek 25 jaar in het Sint-Elizabethziekenhuis. Hij ging solistisch te werk, staat in het Alrijne-rapport, en had een sterke drang naar aanzien. Het is volgens het rapport „zeer waarschijnlijk” dat Beek nooit andere spermadonoren gebruikte dan zichzelf: daar is geen registratie van aangetroffen. Aannemelijk is dat de gynaecoloog wist dat zijn gedrag onethisch was. Hij drukte patiënten expliciet op het hart met niemand te praten over de donorinseminaties. De afgelopen jaren komen er vaker verhalen naar buiten over gynaecologen die stiekem hun eigen zaad gebruikten bij de verwekking van kinderen. Jan Karbaat is hier het bekendste voorbeeld van: hij heeft tijdens vruchtbaarheidsbehandelingen mogelijk tachtig kinderen verwekt. De Zwolse gynaecoloog Jan Wildschut verwekte tussen 1980 en 1994 zeker 47 kinderen met zijn eigen sperma. Sinds 2004 is anoniem sperma doneren wettelijk verboden.||https://www.nrc.nl//nieuws/2022/07/06/gynaecoloog-leiderdorp-verwekte-zeker-41-kinderen-met-eigen-sperma-a4135700
2022-07-06||Tweede aanmeldcentrum asielzoekers komt in Bant||Het tweede aanmeldcentrum voor asielzoekers komt in Bant (Flevoland). Staatssecretaris Eric van der Burg (Asiel, VVD) meldt woensdag aan de Kamer dat het Centraal Orgaan opvang asielzoekers (COA) in de plaats een „kansrijke locatie” in beeld heeft en een kavel heeft aangekocht. Het is de bedoeling dat het centrum op loopafstand komt van een bestaand asielzoekerscentrum in Luttelgeest. De komst van het aanmeldcentrum in Bant moet de druk op het aanmeldcentrum in het Groningse Ter Apel verlichten. Op dit moment is Ter Apel nog de enige locatie waar asielzoekers zich kunnen aanmelden voor hun asielprocedure. De locatie in Bant moet plek bieden aan zo’n 250 tot 300 asielzoekers. Wel moet de gemeente Noordoostpolder nog akkoord gaan met de vestiging, zegt Van der Burg. Van der Burg noemt de komst van het aanmeldcentrum „een belangrijke stap” in het beter spreiden van de druk op de asielopvang in Nederland. In de tussentijd zoekt het kabinet door naar meer aanmeldcentra en opvanglocaties, terwijl tegelijkertijd wordt gewerkt aan het „beheersbaar maken” van de in- en uitstroom van asielzoekers. De afgelopen weken moesten asielzoekers door gebrek aan bedden in Ter Apel meerdere keren (buiten) op stoelen slapen. Asielzoekers konden meermaals niet worden overgebracht naar andere asielopvang, omdat die ook allemaal vol zitten. Eind juni stemden de voorzitters van de 25 veiligheidsregio’s in met een plan van een crisisteam, bestaande uit onder meer het Veiligheidsberaad. Dat plan betekent dat gemeenten de komende weken 7.500 statushouders (asielzoekers met een verblijfsvergunning) een tijdelijke woning moeten aanbieden. Ook moet iedere veiligheidsregio 225 extra opvangplekken regelen.||https://www.nrc.nl//nieuws/2022/07/06/tweede-aanmeldcentrum-asielzoekers-komt-in-bant-a4135701
2022-07-06||Groninger Heino Huizing (1970-2022) kreeg als kroegbaas Texel aan zijn voeten||De kist stond op de biljarttafel in de kroeg. Foute muziek op de achtergrond, bier en bitterballen voor de gasten. Hoewel Heino Huizing (52) plotseling overleed, had hij zijn begrafenis ongetwijfeld niet anders gewild. Honderden – misschien wel duizend – mensen kwamen langs om afscheid te nemen van de Texelse kroegbaas, een rasechte Groninger op een  Noord-Hollands Waddeneiland.  Texel is speciaalbier en speciaalbier op Texel is café De Slock. In de bruine kroeg van Heino Huizing staan zo’n 240 speciaalbieren achter de toog. Dat hij kroegbaas zou worden, was al vroeg duidelijk, zegt zijn zus Jaenet Huizing: „In de kantine van de voetbalvereniging en in de jeugdsoos stond hij als tiener al achter de bar.” Later had hij vakantiebaantjes op Ameland en Terschelling en hij werkte ook nog even in Luxemburg. Maar Texel, dat trok hem echt. Al was hij in het begin – bij aankomst zo’n 25 jaar geleden  – voor Texelaars nauwelijks te verstaan.  Huizing, geboren in het Oost-Groningse Jipsingbourtange en vernoemd naar de Duitse schlagerzanger Heino, sprak zo plat Gronings „dat hij echt langzaam moest pratenom verstaanbaar te zijn”, zegt voormalig compagnon Niels Witte. Heino begon als bedrijfsleider in het sjieke hotel De Lindeboom op Texel. Maar na enkele jaren kreeg hij de kans om met zijn vrouw Sita Mijwaard café De Slock over te nemen. Een echte bruine kroeg, al decennia een begrip onder Texelaars en toeristen. Dat een Groninger De Slock overnam, verbaasde velen, vertelt de geboren Texelaar Witte. Maar Huizing werd al snel geaccepteerd. „Hij was altijd in voor een praatje”, zegt Witte. „Er is niemand die Heino een lul van een vent vindt.” Al snel vond hij een gat in de markt. Café De Slock moest dé plek voor speciaalbier worden. Naast de ruim 240 bieren achter de toonbank had hij er twaalf op de tap. Maar zijn lievelingsbier? „Gewoon een kleintje pils”, zegt zijn vrouw Sita Mijwaard. „Liefst Amstel.” Zijn afkomst verloochende hij nooit. Elk jaar nam hij de stamgasten  mee naar een wedstrijd van zijn geliefde FC Groningen én naar de Nacht van Winschoten. „Zogenaamde excursies”, zegt Witte. „Het was voornamelijk bier drinken.” Eenmaal terug op Texel ontbrak het in het café niet aan Groninger metworst. „Die worst is zo grijs uitgeslagen dat een personeelslid eens dacht dat hij niet meer goed was”, vertelt Witte. Veertig worsten die Huizing net uit Groningen had gehaald, belandden in de prullenbak.  Op Texel, in Groningen of Winschoten, overal kwam hij bekenden tegen, zegt zijn vriend Fedor Eelman. „Moest-ie twintig meter lopen, dan was hij twintig minuten onderweg – iedereen kende Heino.”   Als hij niet in de deuropening van De Slock stond te zwaaien naar voorbijgangers, was hij te vinden achter de bar. Wekelijks draaide hij de bardiensten tot een uur of drie. En met plezier, hij was een echte kroegtijger. Zijn  motto: ‘Je hebt één garantie in het leven, De Slock is altijd open.’ Moest iemand de kroeg worden uitgezet, dan vroeg hij zijn vrouw Sita. Hij hield liever iedereen te vriend. Ook buiten het café zorgde Huizing  voor reuring. Na  de vrijmarkt was er op Koninginnedag jarenlang  niks meer te doen op Texel, mensen zochten het vasteland op voor feest.  Huizing organiseerde een feest in het park tegenover zijn kroeg, de KoningsParkty. Pinksteren? Ook een saaie boel. Dus begon hij zes jaar geleden een driedaags speciaalbierenfestival.   Al die activiteiten leverden hem in 2019 de titel Texelaar van het jaar op. „Als eerste en laatste tot nu toe, want corona brak uit”, zegt Mijwaard. Die zware periode haalde zijn ware aard naar boven: altijd positief, altijd creatief. Moest de kroeg dicht? Dan maakte hij met Sita een speciaalzaak voor bieren. Hadden anderen last van de lockdown, dan belde hij ze op – zoals zijn zus, die kapster is. „Kop der veur”, zei hij dan door de telefoon: volhouden.  Ook op het vasteland was Huizing  actief, om te  leren van andere horeca-ondernemers. Sterrenrestaurants en simpele bruine kroegen, overal ging hij langs – natuurlijk ook voor de gezelligheid. Bij een netwerkborrel waar het de bedoeling was dat je minimaal vijf nieuwe mensen leerde kennen op één avond, had Heino er al vijf gesproken in het eerste uur. „En daar bleef het niet bij”, zegt Jeroen Veen, die de borrel organiseert. „Hij kwam dan ook bij je op bezoek.”  Drie dagen voor zijn overlijden in mei was hij  op uitnodiging van een nieuwe cafégast  mee naar een wedstrijd tussen  FC Groningen en FC Twente.  ’s Ochtends bleef hij weg bij het hotelontbijt. De receptioniste vond hem, in zijn bed. Hartfalen. Mijwaard: „Een prachtige dood, maar dertig jaar te vroeg.”  Voorlopig blijft De Slock open. Ook het speciaalbierenfestival met Pinksteren ging door. Zonder Huizing, wel met hem in gedachten. Temidden van honderden bezoekers onthulde zijn vrouw de nieuwe naam van het evenement: Heino’s Biergarten||https://www.nrc.nl//nieuws/2022/07/06/groninger-heino-huizing-1970-2022-kreeg-als-kroegbaas-texel-aan-zijn-voeten-a4135702
2022-07-06||Opnieuw Britse bewindslieden opgestapt door gebrek aan vertrouwen in premier Johnson||Opnieuw hebben twee Britse bewindslieden hun functie als kabinetslid neergelegd. Will Quince (Kinderen en Gezinszaken) en Robin Walker (Scholen) maakten woensdag via Twitter bekend te stoppen. Beide staatssecretarissen laten weten geen vertrouwen meer te hebben in Boris Johnson. Dit nadat in februari naar buiten was gekomen dat de premier in februari Chris Pincher had benoemd als plaatsvervangend chief whip, terwijl hij wist dat deze van seksueel wangedrag was beschuldigd. De chief whip heeft de taak om in het Lagerhuis de fractiediscipline te bewaken. Dinsdag dienden twee ministers hun ontslag al in. Deze week gaf Johnson toe op de hoogte te zijn geweest van een klacht van ongewenst gedrag door Pincher, ingediend tegen het parlementslid in 2017. Walker laat weten dat „recente gebeurtenissen” hem duidelijk hebben gemaakt dat de conservatieve partij „is afgeleid van haar kernmissies”. Volgens hem zijn de partijprestaties overschaduwd door fouten en vragen over de integriteit van de partij, waardoor zich genoodzaakt ziet te stoppen. Quince noemt de „onjuistheid” over de informatie die hij kreeg van Johnson over Pincher als reden voor zijn terugtreden. Ook Jo Churchill, een onderminister bij het ministerie van Milieu, Voedsel en Plattelandszaken, is woensdag afgetreden uit protest tegen Johnson. „De recente gebeurtenissen maken duidelijk dat integriteit, competentie en oordeelsvermogen essentieel zijn voor een premier”, zegt Churchill. Volgens haar ontbreekt het Johnson daaraan. Dinsdag legden de Britse ministers Rishi Sunak en Sajid Javid hun functies al neer. Sunak, als minister van Financiën een van de belangrijkste bewindslieden in het Britse kabinet, en gezondheidsminister Sajid Javid maakten vrijwel gelijktijdig bekend op te stappen. Ook een tiental minder prominente partijleden van de Conservatieve Partij stopten met hun werk voor premier Johnson. Johnson is ondertussen zelf niet van plan om zijn ontslag in te dienen. Tijdens het wekelijkse vragenuurtje kreeg de premier meerdere kritische vragen over zijn handelen, maar volgens Johnson is het zijn „baan om door te gaan”. Johnson zegt een vertrek pas te overwegen als hij het gevoel heeft dat de regering niet door kan met hem, maar dat is volgens hem niet aan de orde.||https://www.nrc.nl//nieuws/2022/07/06/opnieuw-britse-bewindslieden-opgestapt-door-gebrek-aan-vertrouwen-in-premier-johnson-a4135699
2022-07-06||Consumentenbond Bonaire daagt het Rijk voor de rechter: ‘Nederland moet waardig bestaan verzekeren’|| Als pastoor op een overwegend katholiek ons-kent-ons-eiland komt Marc Hooijschuur (50) bij veel inwoners van Bonaire op bezoek. Wat hij dan vaak ziet: afbladderende verf, verkleurde gordijnen, versleten bankbekleding, een verroeste koelkast. „De daken zijn meestal van golfplaten en de vloeren van beton”, zegt Hooijschuur aan de telefoon. Wat hij ook vaak ziet: Nederlandse bewindspersonen die op werkbezoek zijn op Bonaire en die zeggen dat het eiland zo mooi is, dat ze goed willen luisteren naar de bewoners, en dat ze de zorgen begrijpen. Hooijschuur: „Ze zijn allemaal welkom hoor, maar het leven van de Bonairianen die het moeilijk hebben, verbetert nauwelijks.” De eilanden Bonaire, Sint Eustatius en Saba werden in 2010 bijzondere gemeenten van Nederland – samen heten ze Caribisch Nederland. Officiële armoedecijfers zijn er niet, maar uit meerdere rapporten blijkt dat armoede er een hardnekkig probleem is. Zo schreef de Nationale Ombudsman in 2019: „De schrijnende armoede op de drie eilanden en de signalen dat hierin weinig verandering komt, baren de Nationale ombudsman zorgen.” In 2015 schreef een commissie onder leiding van oud-minister Liesbeth Spies dat een „omvangrijk deel van de bevolking” dagelijks armoede ervaart. Het kabinet belooft al jaren  de kwaliteit van leven op de eilanden te willen verbeteren. Tot nu toe lukt  dat nauwelijks, blijkt uit het laatste jaarlijkse rapport hierover (2021) van het ministerie van Sociale Zaken en Werkgelegenheid. Daarom bereidt de Bonairiaanse consumentenbond Unkobon met een Amsterdams advocatenkantoor een rechtszaak tegen de Nederlandse staat voor. „We willen afdwingen dat Nederland óók haar inwoners in Caribisch Nederland van een waardig bestaan verzekert”, zegt Wietze Koopman, die zich binnen Unkobon bezighoudt met de rechtszaak. Koopman (71) verhuisde in 2003 uit Nederland naar Bonaire. Jarenlang werkte hij als belastinginspecteur,  nu wilde hij „gaan genieten van het leven”. Met argusogen volgde hij in 2010 de plannen van het Rijk voor de invoering van een nieuw belastingstelstel in Caribisch Nederland. „Er zou een enorme lastenverschuiving gaan plaatsvinden: inkomen en winst zouden minder belast worden en producten meer. De sterkste schouders zouden dus minder gaan dragen en de zwakste meer.” Het nieuwe belastingstelsel kwam er in 2011 en zorgde voor flinke prijsstijgingen. Op Bonaire betaal je nu zo’n 9,50 dollar (zo’n 9,30 euro) voor een pot pindakaas, en hetzelfde voor een kilo witte druiven. De prijsstijgingen zijn een belangrijke oorzaak van de armoede. Die armoede is namelijk voor een belangrijk deel te wijten aan het grote verschil tussen de prijzen (hoog) en de inkomens (laag). Op Bonaire was het gemiddelde besteedbaar inkomen per huishouden in 2020 31.900 dollar (zo'n 25.900 euro), volgens  het Centraal Bureau voor de Statistiek (CBS). In Europees-Nederland was dat 32.400 euro. Net als pastoor Hooijschuur komt ook sociaal werker Janny Rombley (33) veel over de vloer bij Bonairianen. „Ik zie lege koelkasten, veel rommel. Als je veel moet werken om rond te komen, heb je vaak weinig energie en tijd over om ook je huis nog opgeruimd te houden.” Dat veel Bonairianen lastig rondkomen, is niet alleen te zien aan hun huizen, zegt pastoor Hooijschuur. „Ze hebben vaak meerdere banen, omdat ze het met één financieel niet redden. Ik zie dezelfde jongens die overdag in de bouw werken, ’s avonds in hotels werken – als beveiliger. En sommige mensen werken zeven dagen per week.” Rombley ziet het ook in de supermarkt. „Je kunt hier op krediet boodschappen doen, dan moet je bij de kassa je handtekening op een bonnetje zetten. Bijna dagelijks zie ik dat.” Vóór het nieuwe belastingstelsel zag ze dat ook gebeuren, zegt ze, maar veel minder vaak. Wietze Koopman richtte in 2012 met kennissen consumentenbond Unkobon op. Ze zagen hoe de kosten voor levensonderhoud „de pan uitrezen” en wilde iets doen. Ze probeerden bijvoorbeeld het lokale energiebedrijf te overtuigen zijn tarieven niet te verhogen. Nu maken ze zich al een paar jaar hard voor de invoering van een sociaal minimum in Caribisch Nederland. Dat is het minimale bedrag dat iemand nodig heeft om in de kosten van de eerste levensbehoeften te voorzien. De drie eilanden kennen wel een minimumloon en uitkeringen, maar die zijn te laag en niet gekoppeld aan een door de staat vastgesteld sociaal minimum. Op Bonaire is het minimumloon per uur bijvoorbeeld 6,03 dollar (zo'n 5,90 euro). In Europees-Nederland is dat 10,67 euro (voor een 38-urige werkweek). In 2019 beloofde het kabinet in toe te werken naar een sociaal minimum voor de drie eilanden. Het berekende daarvoor een bedrag. Dat is nu nog te laag om in de kosten voor levensonderhoud te voorzien, maar het idee is dat het kabinet met bijvoorbeeld subsidies de kosten op de eilanden verlaagt en dat het nu berekende ‘theoretische’ sociaal minimum op die manier een echt sociaal minimum wordt. Het Rijk verhoogt daarom ook met kleine stappen de uitkeringen en minimumlonen. „Het zijn allemaal druppels op een gloeiende plaat, waardoor hier al jaren niet echt iets is veranderd aan de armoedeproblematiek”, zegt Koopman, die zelf wel goed kan rondkomen. Uit de meest recente beschikbare cijfers van het CBS blijkt zelfs dat in 2020 het aandeel huishoudens in Caribisch Nederland met een inkomen dat lager is dan de gestelde norm juist was toegenomen in plaats van afgenomen – van 28 procent in 2019 naar 29 procent in 2020. Met enige regelmaat worden er rechtszaken tegen de Nederlandse staat aangespannen, zegt Douwe Jan Elzinga, emeritus hoogleraar staatsrecht. Vaak zonder succes, maar deze zaak acht hij kansrijk. „Je moet wel een heel goed verhaal hebben, wil je artikel 1 van de Grondwet [gelijke behandeling van alle Nederlanders] overtreden.” „De minister zet zich in om te doen wat nodig is om de armoede in Caribisch Nederland terug te dringen”, zegt een woordvoerder van minister Carola Schouten (Armoedebeleid, CU). „Het tempo en de mate van verhogingen van het minimumloon moeten steeds zorgvuldig worden afgewogen. Een te snelle en grote verhoging zou negatieve gevolgen voor de economie en de arbeidsmarkt van het Caribisch gebied kunnen hebben. De beoogde kostenverlagingen zijn helaas ook niet van vandaag op morgen gerealiseerd, wat eveneens tot een stapsgewijze aanpak noopt.” Over de rechtszaak van Unkobon zegt de woordvoerder dat het de consumentenbond „uiteraard vrijstaat” om een „dergelijke procedure aan te spannen”.||https://www.nrc.nl//nieuws/2022/07/06/bonairianen-hebben-het-moeilijk-en-dat-verbetert-nauwelijks-a4135698
2022-07-06||‘Vriendschappen kan ik begrijpen. Familie, daar heb ik niets mee’||Leerlingbegeleider en docent duurzaamheid Françoise Zinhagel (54) uit ’s-Hertogenbosch verliet op haar zestiende het pleeggezin waar zij als baby werd geplaatst. Zij is moeder én pleegmoeder. ‘Toen ik dik tien jaar geleden voor crisispleegzorg koos, kreeg ik cursussen. Jeugdzorg kwam op bezoek, heeft contact met mijn pleegzoon om te horen hoe het volgens hem gaat en houdt alles goed in de gaten. Dat ken ik helemaal niet van vroeger. Ik kan mij niet herinneren dat er ooit iemand kwam kijken om te zien hoe het met mij ging. Hadden ze dat maar gedaan. Dan had ik meteen gevraagd of ze mij daar weg konden halen. „De mensen bij wie  ik  woonde, waren niet geschikt als ouders. Meneer werd continu overal ontslagen waardoor mevrouw moest bijspringen. De kinderen, ze hadden er zelf ook vijf, leefden meer op straat dan dat ze thuis waren. Gezelligheid of warmte was er niet. Als er werd gelachen, was dat omdat er iemand werd uitgelachen.  Ik trok me zoveel mogelijk terug op mijn kamer en verdween in mijn boeken. Ik hield en houd enorm van lezen. „Geen idee wat hun motivatie was om een pleegkind in huis te nemen. Ik heb dat nooit aan ze gevraagd. En ik heb ook geen dossier. Ze zeiden altijd dat mijn biologische moeder mij had weggedaan. Ik ben als baby bij de nonnen in Utrecht of Zeist terechtgekomen. Daarna heb ik even bij een ander pleeggezin gewoond, en toen kwam ik bij deze familie terecht. Het interesseert mij niet hoe het allemaal precies is gegaan. Het verandert niets aan de situatie of ik het wel of niet begrijp. Ik heb het overleefd. „Toen ik daar op mijn zestiende vertrok, kon het echte leven beginnen. Al had ik geen idee wat dat was. Ik dacht: ‘wat doen normale mensen?’. Nou, die werken en leven. Dus dat ging ik ook doen. Ik had allerlei baantjes. Van caissière tot krantenbezorger. En ik kreeg een studiebeurs, omdat ik net zoals mijn vriendinnen een middelbare beroepsopleiding tot chemisch analist ging doen. Ik koos de korte opleiding, maar kreeg al snel te horen dat ik daar te slim voor was. Ik had geen idee. Aan school had ik nauwelijks meer wat gedaan sinds ik klappen kreeg van mijn pleegouders omdat ik betere cijfers haalde dan hun eigen kinderen. ‘Na mijn opleiding deed  ik jarenlang nachtdiensten in laboratoria. Lekker rustig. Niet veel  mensen om mij heen. Maar het werk was weinig uitdagend. In die tijd waren er ook veel vacatures in de zorg en daarom liet ik me omscholen tot psychiatrisch verpleegkundige. Dat hield ik niet lang vol nadat ik met jongeren was gaan werken. Ik wilde ze graag helpen, maar soms lukte dat niet. Eén jongen staat mij nog heel helder bij: hij was allergisch voor de enige medicatie die hem nog een beetje een normaal leven kon geven. Zo verdrietig. Mijn hart brak. Ze zeiden dat mijn biologische moeder mij had weggedaan „Niet lang daarna werd ik zwanger en de vader vertrok met de noorderzon. Ik ben toen thuisblijfmoeder geworden, want ik vond dat ik mijn kind een gelukkige jeugd en een goede basis moest geven. Ik heb geen seconde getwijfeld of ik dat kon. Ik las opvoedingsboeken en sprak veel met de vroedvrouw toen ik zwanger was. En ik wist natuurlijk heel goed hoe het niet moest. Toen Beau vijf jaar was, ging ik de administratie van een kinderdagverblijf doen en daarna werd ik technisch onderwijsassistent. En daar belande ik op mijn plek: het onderwijs. Ik werd invaller voor natuur-, schei- en wiskunde. „Jarenlang ging dat goed, maar ik had natuurlijk helemaal geen papieren. Rond 2017 werd het opeens een enorm ding of je als docent wel of niet bevoegd was. Ik probeerde in deeltijd mijn diploma te halen zodat ik als wiskundedocent kon blijven werken. Maar na twee jaar ben ik afgehaakt. Ik moest dingen leren die ik op de vmbo-school waar ik werk, nooit zal gebruiken. Daarop werd ik leerlingbegeleider en coördinator duurzaamheid. Inmiddels geef ik ook les in duurzaamheid. „Voor mij gaat duurzaamheid niet over het opruimen van plastic of het isoleren van je huis, maar over de keuzes die je maakt. Prima wat je kiest, maar doe dat wel op basis van kennis. Dus weet wat de gevolgen zijn als je iedere maand nieuwe kleding koopt. En wat het effect is als de verwarming altijd op 24 graden staat. Ik vraag mijn leerlingen altijd om alles thuis te bespreken. Zodat het gesprek tussen ouders en kinderen wordt gevoerd. Zo probeer ik ook de ouders een beetje op te voeden. „Als leerlingbegeleider zie ik regelmatig dezelfde kinderen. Ik ga het liefst hard met ze aan de slag in de schooltuin. Ondertussen  vraag ik wat er aan de hand is. Hoe hun leven eruitziet. Zo’n gesprek met een kind vind ik makkelijker dan met een volwassene. Vroeger dacht ik altijd dat ik volwassenen eng vond, maar ik geloof dat ik ze vooral onbetrouwbaar vind. Dat zal wel door mijn verleden komen. Ik werk liever in hun tuin dan dat ik bij ze op de koffie ga. Familie zegt mij niets. Vriendschappen kan ik begrijpen. Maar familie? Nee, daar heb ik niets mee – al heb ik een zoon, en vang ik al tien jaar een jongetje op als het bij hem thuis niet lekker loopt. Ik zie mensen als individu. Als waardevol individu. En als ik een kind kan helpen, dan doe ik dat.”||https://www.nrc.nl//nieuws/2022/07/06/vriendschappen-kan-ik-begrijpen-familie-daar-heb-ik-niets-mee-a4135696
2022-07-06||Bedreigingen en vernielingen op Pride Photo-festival||De foto’s van Prins de Vos op het jaarlijks rondreizende festival Pride Photo zijn in de openbare ruimte beklad. Met name de foto van een halfnaakte trans man Levi Jacobs met zijn, zo noemt Jacobs het, „nieuwe piemel”. Ook heeft zowel Jacobs als De Vos bedreigingen ontvangen. Afgelopen vrijdag streek het Pride Photo-festival neer in Maastricht. Daar hebben vandalen op de openingsnacht foto’s beklad en besmeurd. Bovendien zijn vijf jongeren die avond het plaatselijke COC binnengedrongen.  Op de IJ-promenade in Amsterdam, waar het festival in april van start ging, zijn de foto’s met stickers beplakt. Hoewel op het Jaarbeursplein in Utrecht alles rustig bleef, was het in mei bij de volgende halte, de Peperdijk in het centrum van Vlissingen, opnieuw raak. Op de foto van de halfnaakte Jacobs werd een groot rood kruis gekliederd. In juni, bij de volgende halte in Almere, werden de panelen met het werk van De Vos losgeschroefd en omgedraaid. De tentoonstelling daar sloot een week eerder dan gepland, om de beschadigde werken te herstellen.  „Vorig jaar was er geen vuiltje aan de lucht”, zegt Gijs Stork, woordvoerder van het festival. „Maar dit jaar is alles anders.” De organisatie van Pride Photo heeft, zo zegt Stork, in Vlissingen, Almere en Maastricht aangifte gedaan van vernieling. „Maar wat daarmee gebeurt? We vrezen helemaal niks.” Voor de fotograaf en zijn geportretteerde is de gang van zaken „verdrietig, teleurstellend en boosmakend”. De Vos: „Mijn foto’s gaan helemaal niet over seks. Ze zijn niet pornografisch of aanstootgevend. Ze gaan over kwetsbaarheid, vergankelijkheid, het verstrijken van tijd. Dat Levi trans is, was niet de reden om hem te volgen met mijn camera. Ik vond hem een mooi en kwetsbaar persoon. Toen ik hem leerde kennen, leefde Levi in een kraakpand, werd eruit gezet, bivakkeerde in een caravan. Alles was in beroering, niet alleen zijn lichaam maar zijn hele leven. En langzaam – zo zag ik – groeide hij in zijn nieuwe lichaam. Hij werd een soort Griekse god. Dat proces wilde ik vastleggen. Dát is belangrijk. Niet of hij op sommige foto’s halfnaakt staat.” Jacobs: „Ik ben geschrokken van de nieuwe preutsheid in Nederland en de reacties die ons werk oproept. Ik word online bedreigd. Op sociale media wordt sinds mei opgeroepen tot vernieling van de werken. Ik kan dat soort commentaren een half uur aan. Dan ben ik kapot. Ik zit dus haast niet meer online.” De Vos wordt sinds de tentoonstelling in Almere ook telefonisch bedreigd. „Mannen bellen me anoniem en zeggen dat ze met me willen praten. Maar dat is helemaal niet zo. Ze willen alleen hún verhaal doen, me uitkafferen. Er is helemaal geen interesse bij de haatzaaiers en de vandalen om mijn serie, waar ik zeven jaar aan heb gewerkt, serieus te bekijken. Mijn werk is door hen in één handomdraai gereduceerd tot porno.” Prins de Vos (1991) ontmoet dichter, kunstenaar en trans man Levi Jacobs (1993) in 2014. Hij ziet foto’s op Facebook van een jonge, schuchtere man van twintig. Jacobs krijgt al vanaf zijn vijftiende vrouwelijke hormoonremmers en vanaf zijn zestiende injecties met testosteron. Die stoppen zijn menstruatie en borstgroei. Maar het proces gaat langzaam. Op die eerste foto’s van wat uit zal groeien tot de serie Boys Do Cry, zie je een onzekere Jacobs. Geen borsten, nog geen baardgroei, wel puppy-vet. Verlegen kijkt hij in de camera.  Voor Boys Do Cry volgde De Vos Jacobs zeven jaar lang. De serie laat zien hoe hij verandert: schuchter, iets minder schuchter, en uiteindelijk heel zeker bewegend in de queer scene van Amsterdam. Zijn laatste, „zeer pijnlijke” operatie is aan het eind van de serie achter de rug, zegt Jacobs. Net boven zijn schaamstreek heeft hij de woorden ‘Boys Do Cry’ getatoeëerd. Want dat is hoe het is. Als man huil je wel degelijk. De Vos’ fotoserie werd geselecteerd voor Pride Photo. Dit festival, in 2020 voor het eerst gehouden in de Oude Kerk in Amsterdam, verhuisde in 2021 naar de straat, de openbare ruimte. In plaats van één tentoonstellingsplek, kwamen er plekken in alle provincies waar de foto’s naartoe reizen. De lhbti-gemeenschap krijgt zo een brede stem. Emancipatie en schoonheid gaan hand in hand.  Pride Photo speelt zich met opzet in de openbare ruimte af, op plekken waar veel mensen komen. En dat vindt De Vos goed. „Zo kunnen mensen die geen museum bezoeken of een duur fotoboek kunnen aanschaffen de foto’s gratis zien. Dit is een prachtige kans voor emancipatie – daar ben ik nog steeds van overtuigd. En als mensen met rode verf willen smijten, dan doen ze dat maar.” Gijs Stork is vastberaden: „Gelukkig blijven gemeentes ons steunen. Ook in Maastricht. De wethouder heeft daar met een emmer en een schuurspons de panelen helpen schoonmaken. Nee, wij trekken ons zeker niet terug.”  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/06/bedreigingen-en-vernielingen-op-pride-photo-festival-a4135695
2022-07-06||Nieuwe waterstoffabriek moet Rotterdamse Shell-raffinaderij groener gaan maken||Olieconcern Shell gaat zijn raffinaderij in de Rotterdamse haven uitbreiden met een groene waterstoffabriek. Dat meldt het bedrijf woensdag. Volgens Shell vervangt groene waterstof „een deel” van het grijze waterstofgebruik, waarmee de productie van benzine, diesel en kerosine „gedeeltelijk koolstofvrij” wordt. Hoe groot dit deel is, meldt het bedrijf niet. De fabriek moet in 2025 in gebruik zijn. Het bedrijf, dat zegt dat de groene waterstoffabriek de grootste van Europa wordt, geeft in de verklaring ook geen financiële details over het project. De hernieuwbare stroom voor de fabriek komt van Hollandse Kust, het windpark in de Noordzee dat deels eigendom is van Shell. Het bedrijf ziet de bouw van de fabriek als onderdeel van het doel om in 2050 klimaatneutraal te zijn. Bij de productie van groene waterstof komen geen broeikasgassen vrij. Het bericht van Shell volgt kort op de publicatie van een onderzoek van Milieudefensie, dat stelt dat 29 grote Nederlandse bedrijven hun uitstoot van broeikasgassen onvoldoende terugbrengen. De milieuorganisatie won in mei vorig jaar een rechtszaak van Shell, waardoor het bedrijf de uitstoot van al zijn broeikasgassen in lijn moet brengen met de afspraken uit het Klimaatakkoord van Parijs. Dit betekent dat het olieconcern zijn wereldwijde uitstoot voor 2030 met 45 procent moet reduceren (ten opzichte van 2019).  De Shell-raffinaderij in Rotterdam was in 2019 met bijna 2 miljoen kilogram emissie de op vier na grootste vervuiler van stikstofoxiden in Nederland, achter onder meer Tata Steel en luchthaven Schiphol. Dat blijkt uit een lijst met de honderd grootste stikstofoxiden-bronnen in Nederland – op basis van cijfers van de nationale emissieregistratie – die minister Christianne van der Wal (Natuur en Stikstof, VVD) in april dit jaar naar de Tweede Kamer stuurde. Shell Nederland Chemie BV in Moerdijk stond in dat jaar op plek 8 met ruim 1 miljoen kilogram emissie. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/06/nieuwe-waterstoffabriek-moet-rotterdamse-shell-raffinaderij-groener-gaan-maken-a4135685
2022-07-06||Noorwegen voorkomt grotere gastekorten: stakingen bij staatsenergiebedrijf beëindigd||De Noorse overheid heeft dinsdag met een interventie een einde gemaakt aan stakingen bij het staatsenergiebedrijf Equinor. Dat hebben het ministerie van Arbeid van Noorwegen en vakbond Lederne bekendgemaakt. Het einde van de stakingen — ingezet voor hogere lonen — is goed nieuws voor de Europese energievoorziening. Als de stakingen waren doorgegaan zoals gepland, dan kon grootleverancier Noorwegen vanaf zaterdag 56 procent minder gas exporteren. Dinsdag legden werknemers van drie gas- en olievelden van Equinor hun werkzaamheden neer. Personeel van zeven andere locaties was van plan zich daar deze week bij aan te sluiten: nog eens vier gas- en olievelden stilleggen op woensdag, drie extra op zaterdag. Voordat de staking werd beëindigd stegen de Europese gasprijzen tot het hoogste niveau in vier maanden. De laatste jaren haalde Europa tussen de 20 en 25 procent van haar gas uit Noorwegen. Gistermiddag zei de Noorse overheid nog dat ze niet van plan was zich in het loongeschil te mengen. Dat is nu toch gebeurd, volgens arbeidsminister Marte Mjøs Persen vanwege de „dramatische impact” die stakingen „in het kader van de huidige Europese situatie” dreigden te hebben. Het is volgens haar belangrijk dat Noorwegen zijn reputatie als betrouwbare en voorspelbare energieleverancier behoudt. Een derde partij is nu door de overheid verplicht te bepalen of en in hoeverre Equinor-personeel loonsverhoging toekomt.||https://www.nrc.nl//nieuws/2022/07/06/noorwegen-voorkomt-grotere-gastekorten-stakingen-bij-staatsenergiebedrijf-beeindigd-a4135687
2022-07-06||Opnieuw geen vergunning voor Terschellings festival eilân||Het festival eilân op Terschelling mag ook in 2022 niet worden georganiseerd. Nadat de rechter in 2019 vijf dagen voor aanvang de doorgang van de eerste editie van het evenement blokkeerde, verleent de gemeente Terschelling nu geen evenementenvergunning. Dat heeft zij dinsdag bekendgemaakt. De organisatie van het festival, dat plaats zou vinden van 15 tot en met 18 september, schrijft in een eerste reactie „met grote verbijstering” de onderbouwing van de gemeente te hebben gelezen. De gemeente meldt dat het besluit volgt op basis van adviezen van de veiligheidsdiensten. De festivalorganisatie zou niet aan alle voorwaarden kunnen voldoen om het evenement gezond en veilig te laten verlopen. Zo zou er een extra ambulance op het eiland aanwezig moeten zijn, maar stelt de ambulancedienst geen extra inzet te kunnen leveren tijdens de dagen waarop het festival plaats zou moeten vinden. Ook vrezen de adviserende organisaties het gebruik van groene accu’s in het natuurgebied waar het festival plaatsvindt. Dit gebied zou bij een incident met de accu’s kwetsbaar en lastig te bereiken zijn.  Festivalorganisator Chasing The Hi-Hat spreekt van een „opmerkelijk en onredelijk besluit”. Volgens de initiatiefnemers zijn de beoogde accu’s bewezen veilig en zijn soortgelijke systemen vorige maand nog ingezet bij festival Oerol op Terschelling. Ook zou een andere gecertificeerde aanbieder van ambulances zijn gevonden om gedurende het evenement stand-by te staan, zodat de ambulancezorg op het eiland niet in gevaar komt. Verder noemt het festival aanvullende voorwaarden van het verlichten van een bos van 6,5 hectare „technisch onhaalbaar, (…) zinloos en strijdig met onze zorgplicht voor de natuur”, daar slechts een deel van het bos gebruikt zou worden tijdens het festival. In 2019 ging ook al een streep door festival eilân. Toen was het de rechter die ingreep na klachten van een groep eilandbewoners verenigd in Stichting Ons Schellingerland over mogelijke milieuschade door het festival. De rechter oordeelde destijds dat niet duidelijk was of de stikstofuitstoot van het festival negatieve effecten zou hebben op het nabijgelegen natuurgebied. Toch ondernam Chasing The Hi-Hat een nieuwe poging om het festival te organiseren, omdat „alle specialisten vonden dat het kon”. Volgens de festivalorganisatie zeiden ecologen, stikstofspecialisten en „zelfs de provincie” dat het festival gewoon plaats had kunnen vinden, omdat er ecologisch niets op aan te merken zou zijn. Nu de vergunning door de gemeente is geweigerd, beraadt eilân zich op verdere stappen: „Voor ons als organisatie is de schade enorm, maar het precedent wat met deze beslissing wordt gezet kan ook andere evenementen raken.”  Voor dit jaar stonden onder meer artiesten als Eefje de Visser, Goldband en Jungle by Night op het programma. Er werd rekening gehouden met 6.000 bezoekers.||https://www.nrc.nl//nieuws/2022/07/06/opnieuw-geen-vergunning-voor-terschellings-festival-eilan-a4135686
2022-07-06||Je gunt elke school een bezoek van de Sekszusjes||De Sekszusjes waren in de vierde aflevering van Naakt voor de klas (NPO3) bij het onderwerp waar ze eigenlijk voor gekomen waren: seksplezier. Het duo maakte furore met hun YouTubeserie over seks, en verschijnt nu ook op televisie. De gemiddelde tv-kijker is weliswaar 56 jaar, maar oude mensen kunnen ook best wat seksuele voorlichting gebruiken. Op een middelbare school praatten Marcella en Krista Arriëns over hoe je duidelijk maakt wat je graag wil in bed, en hoe je überhaupt zelf weet wat je graag wil. Vaak is seks op het plezier van jongens gericht, en op de conventies, hoe je denkt dat het hoort.  Er valt bij de scholieren nog een wereld te winnen, zo blijkt. Waarom seks? „Misschien om de jongen een plezier te doen”, zegt het ene meisje. „Als de jongen is klaargekomen, is de seks klaar”, zegt de ander. Het derde meisje vindt masturbatie „vies en egoïstisch”. Je zou iedere school een bezoek van de Sekszusjes gunnen. Niet alleen geven ze les over seks, ze geven ook les over hoe je seksles moet geven. Seksuele voorlichting richt zich vaak op de technische en gevaarlijke kanten van seks. De Sekszusjes willen dat het meer gaat over de beleving. Deze tv-reeks is een stuk conventioneler gemaakt dan de YouTube-filmpjes, waar de zussen inventief werkten met een zelfgebouwd decor, geestige props en liedjes. Gelukkig zijn er nog een paar speelse ideeën doorgekomen. Zo zitten de deskundigen die ze raadplegen als kleine Wiplala’s in de lockers van de school verstopt. Ook zijn er nog wat kleipoppetjes-animaties.  Bovenal tonen de Sekszusjes hun inventiviteit in de manieren waarop ze les geven. Zo maken ze een meisje duidelijk dat ze beter moet zeggen wat ze niet wil door haar sportoefeningen te laten doen. En ze laten een schoolklas taartjes voor elkaar maken. Alle antwoorden die ze van de kinderen krijgen over jump squats, verticaal gesneden aardbeien en verkeerde drankjes, tonen aan waarom het zo moeilijk is om te zeggen wat je wel en niet wil in bed. Samengevat: de kinderen willen niet moeilijk  doen, ze willen de sfeer niet verpesten.  Wanneer je kunstenaars vraagt naar de betekenis van hun kunstwerk,  komt er vaak vaag gelul uit. Maar als je ze vraagt naar hun kwasten en hun verf, dan komen ze los. Het loont om kunst als ambacht te benaderen. Ook omdat de diepere lagen dan als vanzelf verschijnen. InDe kleuren van Caspers (NPO2) benadert Charlotte Caspers kunst vanuit kleuren. Eerder koos de kunstenaar en kunsthistorica de ambachtelijke weg in Het geheim van de meester. Na rood en blauw was ze dinsdagavond aanbeland bij de kleur der kleuren: zwart. Die kleur brengt Caspers van de oertijd naar de toekomst. Ze begint bij de 29.000 jaar oude  houtskooltekeningen van de Grot van Peche Merle in Frankrijk. En ze eindigt bij de uitvinding van het Vantablack: het zwartste zwart dat wordt gebruikt om de binnenkant van telescopen donker te maken. En nog altijd is het hoofdbestanddeel hetzelfde: koolstof van verbrand hout. Caspers laat zien hoe een kunstenaar met houtskool werkt, hoe een inktkundige inkt maakt, hoe zwarte lakense stof de garderobe van de rijken in de zeventiende eeuw domineerde. Om de metaforische betekenis van zwart te tonen, maakt ze ook een uitstapje naar de black-metalband Terzij de Horde, die gedichten van Marsman verwerkt in hun oergrom van diepe pijn.  Zwart staat hier voor de duistere kant van het leven, waar sommige mensen zich toe aangetrokken voelen. De drummer van de metalband zegt dat zwart ook een beginpunt is: eerst maak je alles zwart en vanuit daar bouw je iets op. Dat deed me denken aan Zwart Vierkant, het schilderij van Malevitsj. Maar gek genoeg sloeg Caspers die over.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/06/je-gunt-elke-school-een-bezoek-van-de-sekszusjes-a4135689
2022-07-06||Aflevering 6: De erfzonde|| Kan schuld van generatie op generatie overgedragen worden? Welke invloed heeft opvoeding op onze beleving van schuld? En wat als je de fouten van je ouders herhaalt?  Deze aflevering gaat over intergenerationele schuld. Annette da Graça kon door haar eigen traumatische opvoeding lang geen goede moeder zijn. Toch heeft zij de band met haar kinderen weten te herstellen. Hoe doorbreek je de cirkel van schuld? Ook lezen over Annette da Graca? Haar verhaal, en dat van de andere ‘schuldigen’ uit deze serie, vind je via https://www.standaard.be/plus/tag/gedane-zaken. In deze podcast worden gevoelige thema’s behandeld. Het verliezen van een kind kan een traumatische gebeurtenis zijn die tot depressie kan leiden. Of erger. Heb jij momenten waarop je het leven niet meer ziet zitten? Praat dan met een van onze hulpverleners via telefoonnummer 0800-0113 of chat. Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-6-de-erfzonde-a4135694
2022-07-06||Aflevering 5: Vergeving|| Alles begrijpen is alles vergeven, maar hoe herstel je wat niet meer goed te maken is? Heb je een ander nodig om jezelf te vergeven? En kun je door schuld een beter mens worden? Deze aflevering van Mijn Schuld gaat over het onvergeeflijke. Aan het woord is een dader van seksueel kindermisbruik. Kan je jezelf ooit vergeven als de maatschappij je als een monster ziet? Wil je dit verhaal ook lezen? Alle gesprekken zijn ook te vinden via https://www.standaard.be/plus/tag/gedane-zaken. In deze podcast worden gevoelige thema’s behandeld. Praten over zelfmoordgedachten kan anoniem via de chat op www.113.nl of bel 113 (gebruikelijke telefoonkosten) of 0800-0113 (gratis). Heb je zelf te maken gehad met seksueel misbruik en/of geweld? Neem dan contact op met Slachtofferhulp Nederland, via telefoonnummer 0900-0101, contact via de chat kan ook, ga dan naar www.slachtofferhulp.nl  Ben je - of ken je - iemand die zich zorgen maakt over zijn seksuele gevoelens en gedrag naar minderjarigen? Ga dan anoniem in gesprek: 0800 266 6436. Er is hulp! www.stopitnow.nl Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-5-vergeving-a4135693
2022-07-06||Aflevering 4: De schandpaal|| Wat als je schuld openbaar moet belijden? Wie zonder zonde is werpe de eerste steen, leerde de Bijbel ons, maar hoe is het om het mikpunt van die afkeur te zijn? Waar loopt schuld dan over in schaamte? Deze aflevering van Mijn Schuld gaat over het publieke oordeel. Marcus Azzini stapte op als artistiek leider van een theatergezelschap na diverse meldingen van grensoverschrijdend gedrag. Hij zag zijn naam in kranten voorbij komen. Wat als je schuld door iedereen besproken wordt? Ook lezen over Marcus Azzini? Zijn verhaal, en dat van de andere ‘schuldigen’ uit deze serie, vind je via https://www.standaard.be/plus/tag/gedane-zaken. In deze podcast worden gevoelige thema’s behandeld. Praten over zelfmoordgedachten kan anoniem via de chat op www.113.nl of bel 113 (gebruikelijke telefoonkosten) of 0800-0113 (gratis). Heb je zelf te maken gehad met grensoverschrijdend gedrag? Neem dan contact op met Slachtofferhulp Nederland, via telefoonnummer 0900-0101, contact via de chat kan ook, ga dan naar www. slachtofferhulp.nl.  Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-4-de-schandpaal-a4135692
2022-07-06||Aflevering 3: Intentie|| Het kwam uit een goed hart, zeggen we vaak als iemand een fout heeft gemaakt. Wat als je met goede bedoelingen toch schade aanricht? En hoe ervaar je schuld over iets wat je niét gedaan hebt? Deze aflevering van Mijn Schuld gaat over intentie. Shirin Bemelmans-Lalezari verloor een patiënt op de operatietafel. Hoe worstelen we met wat we niet hebben kunnen voorkomen? Ook lezen over Shirin Bemelmans-Lalezari? Haar verhaal, en dat de andere ‘schuldigen’ uit deze serie, vind je via https://www.standaard.be/plus/tag/gedane-zaken. Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-3-intentie-a4135691
2022-07-06||Aflevering 2: Straf|| Moeten we altijd boeten voor schuld? Strafzaken kunnen verjaren, maar kan schuld dat ook? En hoe straffen we onszelf? Deze aflevering van Mijn Schuld gaat over vergelding. Wat als iemand door jouw toedoen voor de rest van zijn leven in een rolstoel is beland, ben jij dan ooit voldoende gestraft? Wil je dit gesprek over vergelding ook lezen? Dit verhaal, en dat van de andere ‘schuldigen’ uit deze serie, vind je via https://www.standaard.be/plus/tag/gedane-zaken. Heb je zelf te maken gehad met geweld? Neem dan contact op met Slachtofferhulp Nederland, via telefoonnummer 0900-0101, contact via de chat kan ook, ga dan naar www.slachtofferhulp.nl. Ben je betrokken geweest bij een ingrijpende gebeurtenis en wil je weten of herstelbemiddeling iets voor je is? Kijk dan op de site van Perspectief Herstelbemiddeling of bel hen op 030 - 234 00 45.||https://www.nrc.nl//nieuws/2022/07/06/aflevering-2-straf-a4135690
2022-07-06||Aflevering 1: Zonde|| Wat drijft ons om grenzen of geboden te overschrijden? Berouw komt na de zonde, zeggen we ook wel. Maar waar begint de schuld? Deze aflevering van Mijn Schuld gaat over zonde. Saskia de Coster begon een affaire toen zij en haar vriendin een kind probeerden te krijgen, en vertelt uit welke verlangens schuld geboren wordt. Ook lezen over Saskia de Coster? Haar verhaal, en dat van de andere ‘schuldigen’ uit deze serie, vind je via https://www.standaard.be/plus/tag/gedane-zaken.||https://www.nrc.nl//nieuws/2022/07/06/aflevering-1-zonde-a4135688
2022-07-06||Prognose: aantal inwoners grote steden in 2035 flink toegenomen||Het inwonersaantal van grote steden neemt tot zeker 2035 flink toe. Dat blijkt uit de Regionale bevolkings- en huishoudensprognose 2022-2050 van het Planbureau voor de Leefomgeving (PBL) en het CBS, die woensdag is gepubliceerd. Amsterdam kent in absolute aantallen met 175.000 extra inwoners ten opzichte van 2021 de grootste groei (+20 procent) en passeert naar verwachting in 2030 de grens van 1 miljoen inwoners; Utrecht groeit met 95.000 extra inwoners relatief het hardst (+26 procent).   In heel Nederland zal het aantal inwoners in 2035 naar verwachting zijn toegenomen tot 18,9 miljoen, 1,3 miljoen meer dan begin 2022. Bijna 70 procent van de verwachte nationale groei tot 2035 komt terecht in de grootste gemeenten met minstens 100.000 inwoners. Rondom deze gemeenten groeien ook diverse andere gemeenten, zoals Haarlemmermeer bij Amsterdam, Zuidplas bij Rotterdam en Rijswijk bij Den Haag.  Volgens het CBS groeien grote steden het hardst omdat inwoners relatief jong zijn en er per saldo meer kinderen worden geboren dan er mensen overlijden. Ook hebben ze een grote aantrekkingskracht op immigranten, waaronder arbeidsmigranten uit de EU, expats en internationale studenten. Waar steden buiten de Randstad zullen groeien, daar wordt voor kleinere gemeenten aan de randen van het land verdere krimp voorspeld. In 2035 zullen 54 gemeenten een flink aantal minder inwoners tellen dan nu. Het gaat vooral om gemeenten in het noordoosten van Groningen, Drenthe, de Achterhoek en Limburg. Deze gemeenten vergrijzen ook sterker. Jongeren kiezen ervoor om ergens anders te gaan wonen, bijvoorbeeld voor studie of werk.||https://www.nrc.nl//nieuws/2022/07/06/prognose-aantal-inwoners-grote-steden-in-2035-flink-toegenomen-a4135684
2022-07-06||Hoe de VS verslaafd raakte aan dodelijke pijnstillers|| Het is zeer verslavend, goedkoop en een dosis kleiner dan een rijstkorrel is al gevaarlijk. Door een overdosis fentanyl, een zware pijnstiller die vaak wordt versneden met drugs, sterven jaarlijks ruim 100.000 mensen in Amerika. In een flat in St. Louis stierven in één weekend in februari zeven bewoners door een overdosis van dit middel. Buitenlandredacteur Merijn de Waal ging op zoek naar antwoorden. Hoe kon het hier zó misgaan en wat zegt dat over de opiatencrisis in de VS?||https://www.nrc.nl//nieuws/2022/07/06/hoe-de-vs-verslaafd-raakte-aan-dodelijke-pijnstillers-a4135683
2022-07-06||Letland voert dienstplicht opnieuw in||NAVO-lidstaat Letland voert vanwege de spanningen met buurland Rusland opnieuw de militaire dienstplicht in. Dat maakte minister Artis Pabriks van Defensie dinsdag bekend, zo meldt persbureau AFP. „Het huidige militaire systeem van Letland heeft zijn grens bereikt”, zei Pabriks. „Intussen hebben we geen redenen om aan te nemen dat Rusland zijn gedrag gaat veranderen.” Het aan Rusland en Wit-Rusland grenzende Letland heeft momenteel slechts 7.500 actieve beroepsmilitairen en leden van de Nationale Garde. De nieuwe dienstplicht wordt volgend jaar van kracht en geldt alleen voor mannen.  De minister kondigde ook de bouw van een nieuwe militaire basis aan nabij de zuidoostelijke stad Jekabpils. Dat ligt dichterbij de grens met Rusland dan de huidige Adazi-basis.||https://www.nrc.nl//nieuws/2022/07/06/letland-voert-dienstplicht-opnieuw-in-a4135682
2022-07-06||Nieuw op streaming week 27: The Tourist, Time, Black Bird en Boo, Bitch||The Tourist Thrillerserie over een Ierse man (gespeeld door Jamie Dornan) die met geheugenverlies wakker wordt in een Australisch ziekenhuis. Een  politieagente krijgt de opdracht om de man te ondervragen. Wie is hij? Er zitten in elk geval gevaarlijke types achter hem aan: hij werd eerder van de weg gereden door een tankwagen. De eigenzinnige toon en sterke plottwists deden het in het VK en Australië goed bij publiek en critici.  NPO Plus, 6 afleveringen.   Time Sean Bean en Stephen Graham spelen de hoofdrollen in het Britse gevangenisdrama Time. De ietwat timide Mark Cobden  (Bean) heeft een misdaad begaan en heeft een groot schuldgevoel. De harde gevangeniswereld is niks voor hem. Bewaker Eric McNally (Graham) probeert hem waar mogelijk te helpen. Maar McNally   krijgt het moeilijk wanneer een van de gevaarlijkste gevangenen hem in het vizier krijgt.  NPO Plus, 4 afleveringen.   Black Bird Op feiten gebaseerde misdaadserie over James Keene, een veroordeelde man die strafvermindering kan krijgen als het hem lukt om in de gevangenis een vriendschap te sluiten met een seriemoordenaar, Larry Hall. De politie wil  namelijk weten waar deze man de lijken van een aantal vrouwen heeft begraven.  De dit jaar overleden acteur Ray Liotta (Goodfellas) is in de serie te zien als de vader van James. Apple TV+, 6 afleveringen (wekelijks, vanaf vrijdag).   Boo, Bitch Middelbare scholier Erica krijgt een ongeluk en wordt een geest. Wat nu? Netflix, 8 afleveringen (vanaf vrijdag).  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/06/nieuw-op-streaming-week-27-the-tourist-time-black-bird-en-boo-bitch-a4135638
2022-07-06||Het blijft spannend, elektrisch op vakantie||U wilt met een elektrisch voertuig op vakantie naar het buitenland. Kan dat? Een groeiend konvooi van EV-rijders trekt deze zomer naar het buitenland en maakt zich op voor de Grote Laadpaalloterij. Althans, dat voorspelt autoclub ACEA. Die meldt in een recent rapport dat de helft van alle Europese laders in Nederland of Duitsland staat. Het gevolg: als je met een stekkerauto door Europa wilt reizen, moet je rekening houden met wachttijden bij snelladers. En in dat pittoreske Italiaanse bergdorpje is het lang zoeken naar wat kWh’s. Europa is niet erg ruim belaadpaald. Zeker als je Nederland gewend bent. In ons land rijden zo’n 250.000 volledig elektrische auto’s rond, die de beschikking hebben over 90.000 laadpalen. Maar is het echt zo’n drama als ACEA voorspelt? NRC deed een oproepje op sociale media. Wie is er bang voor  laadfiles in het buitenland? Vooral optimisten laten zich horen. „Alles is beter dan zweten op Schiphol”, zegt een EV-rijder via LinkedIn.  Stijn Becker reed afgelopen winter al elektrisch naar Oostenrijk met twee keer veertig minuten laden. Hij gaat deze zomer zeker met z’n EV. Anderen zoeven naar Toscane of het Verenigd Koninkrijk, zonder te plannen. Noorwegen is helemaal een makkie – daar struikel je over de elektrische auto’s en over de laders. In het zuiden en oosten van Europa is het lastiger. Anke van den Broeck heeft geen zin in een laadpaalspeurtocht. Haar gezin ruilt de elektrische leaseauto voor drie weken om voor een brandstofauto. „Vorig jaar zijn we naar Tsjechië geweest en hebben we geen enkele laadpaal langs de snelweg kunnen vinden. Nu willen we naar Oostenrijk, Hongarije, Kroatië en Italië.” Weer een ander kocht  voor dit soort trips juist een hybride auto. De ANWB adviseert om niet met een elektrische auto op vakantie te gaan als-ie niet minstens 300 kilometer bereik   heeft met een volle accu. De Tesla-rijders hebben een voorsprong: zij hebben batterijen met flink wat capaciteit en kunnen snel laden. Arjan van der Oest legt het in Tesla-taal uit: „Met minder dan 75 kWh onder de bips zou ik langere afstanden in Europa niet willen doen.” Ik ken iemand die in een elektrische Porsche plankgas door Duitsland flitst, om telkens als eerste bij de volgende snellader te zijn. Maar hij is een uitzondering. Het advies is om juist behoudend te rijden – boven de 100 kilometer per uur is een auto veel minder zuinig. Dan blaas je zo door de beschikbare actieradius heen. Zeker als de airco aanstaat, de kofferbak uitpuilt en de hele achterbank al rijdend de telefoon oplaadt. Eén lezer blijft het liefst uren achter een vrachtwagen plakken. „Dat scheelt de helft.” Naast langzaam rijden is het een kwestie van snel laden. Niet wachten tot je batterij helemaal vol zit, want boven de 70 procent gaat laden trager. Dat is de tip van laadpaalonderzoeker Rick Wolbertus. Hij is docent aan de Hogeschool van Amsterdam en rijdt deze zomer in een Kia Niro naar het zuiden. Wolbertus houdt voor zijn vakantie rekening met ritjes van twee tot tweeënhalf uur, afgewisseld met korte laadsessies van een halfuur. Maar je kunt nog zo goed plannen – er kan altijd iets misgaan. Een kapotte lader, bijvoorbeeld. Met name de Franse laadstations hebben daar een handje van. Het kan zoveel slimmer, zegt Wolbertus. Als je navigatiesysteem nou eens meteen op de hoogte was van het aantal beschikbare of beschadigde laders, dan kon je via alternatieve routes ook de laadfiles vermijden. Maar de meest gehoorde klacht is het gedoe met betalen. Dat je – hallo, dit is 2022  – een hypermoderne auto rijdt en niet eens met je pinpas kunt afrekenen. Dat je vaak nog in het duister tast naar de prijs per kWh. Zelfs met een waaier aan laadpassen aan boord is het afwachten wat je afrekent voor een volle batterij.  Zo blijft het toch nog een beetje spannend, met de EV op vakantie. Geen laadstress, maar een laadavontuur. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/06/het-blijft-spannend-elektrisch-op-vakantie-a4135661
2022-07-06||Vrees voor hogere gasprijzen door stakingen bij Noors staatsenergiebedrijf||Stakingen bij het Noorse staatsenergiebedrijf Equinor stuwden Europese gasprijzen dinsdag tot de hoogste prijs in vier maanden. Om hogere lonen af te dwingen, hadden werknemers van drie gas- en olievelden hun werkzaamheden neergelegd, zo meldde de Noorse gas- en olielobby. De vakbond dreigde met nog meer stakingen op woensdag en  zaterdag. Mocht het zover komen, dan kan Noorwegen zaterdag 56 procent minder gas leveren. Werknemers van Equinor willen betere salarissen, ter compensatie van de inflatie in Noorwegen. Die is volgens een Noors statistiekbureau ten opzichte van vorig jaar bijna 6 procent. De regering van Noorwegen kan in uitzonderlijke tijden interveniëren om stakingen te beëindigen, maar laat weten zich vooralsnog niet te mengen in de cao-onderhandelingen.  Sinds de Russische invasie van Oekraïne is Europa nog afhankelijker geworden van Noorse energie dan het al was. Europa haalde de laatste jaren al tussen de 20 en 25 procent van haar gas uit het Scandinavische land, wat Noorwegen na Rusland de belangrijkste energieleverancier van het continent maakt. Olie en gas uit Noorwegen waren eerder juist populair omdat het land wordt gezien als een betrouwbare en voorspelbare partner. De stakingen komen voor veel Europese landen  op een bijzonder vervelend moment, aangezien pijpleiding Nord Stream 1 tussen Rusland en Duitsland vanaf volgende week tien dagen gesloten is in verband met onderhoudswerkzaamheden. Eerder schroefde het Russische staatsgasbedrijf Gazprom de gastoevoer door de pijplijn al terug met 60 procent.  Die stap zette Duitsland er twee weken geleden  toe om noodmaatregelen te treffen, om te zorgen dat de gasvoorraad de komende winter op peil is. Minister Robert Habeck van Economische Zaken noemde gas een „schaars goed in Duitsland”.||https://www.nrc.nl//nieuws/2022/07/06/gasprijzen-vrees-voor-hogere-gasprijzen-door-stakingen-bij-noors-staatsenergiebedrijf-a4135658
2022-07-06||Wat vindt NRC | Het kabinet mag zich niet verschuilen achter Johan Remkes||Nederland is niet ontwricht geraakt door aanhoudende boerenprotesten. Nóg niet. Maar de hinder die demonstrerende boeren de afgelopen dagen veroorzaakten op knooppunten, snelwegen en distributiecentra duidt erop dat het een hete zomer wordt. Niet alleen verliepen demonstraties nu al grimmig, en zette de Mobiele Eenheid zelfs traangas in, de acties verstoren het openbare leven. De verantwoordelijke minister heeft al meerdere malen huisbezoek gekregen, en politici maken duidelijk dat ze zich bedreigd en onveilig voelen. Zo merkt de samenleving op verschillende niveaus de gevolgen van de demonstraties van boze boeren. Van problemen bij de distributie van levensmiddelen en platleggen van het verkeer tot aan sabotage van de democratie. Boeren hebben het recht boos te zijn, maar het demonstratierecht moet binnen de grenzen van de rechtsstaat uitgeoefend worden.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Politici en bestuurders hebben jarenlang een probleem genegeerd en zelfs erger gemaakt, en de rol van achtereenvolgende kabinetten in het stikstofdossier is niet fraai. Uitstel van harde keuzes heeft geleid tot de situatie van nu, waarbij veel  maatregelen tegelijk genomen moeten worden. Het is begrijpelijk dat dat tot onrust leidt. Ook de manier waarop het kabinet het stikstofprobleem nu aanpakt is problematisch: er is onrust gezaaid met een ‘stikstofkaart’, en het probleem is doorgeschoven naar de provincies. En: er is nog geen plan, geen perspectief voor de toekomst van de landbouw. Dat is kwalijk en onnodig.  Kabinet, provincies en agrarische sector – deze drie partijen hebben elkaar nodig, maar hun belangen lopen ver uiteen. Op verzoek van de Tweede Kamer stelt het kabinet daarom een ‘onafhankelijke bemiddelaar’ aan om in ieder geval het gesprek weer op gang te krijgen. Johan Remkes, oud-minister namens de VVD en veelgevraagd probleemoplosser, mag dat gaan doen. Een logische keuze, gezien zijn expertise: zijn gezag is groot, hij weet alles van stikstof en hij kreeg zelfs de kabinetsformatie rond. Tegelijk is zijn ervaring ook een handicap: Remkes adviseerde in twee rapporten de landbouw grondig te hervormen. Boeren wantrouwen zijn onafhankelijkheid en hebben daarin een punt, het kabinet voert deels uit wat Remkes eerder had geadviseerd. Bovendien, écht onafhankelijk is hij niet. De coalitiepartijen maakten in de Tweede Kamer meteen duidelijk dat het niet de bedoeling is dat Remkes opnieuw gaat onderhandelen. De afspraken staan. Remkes mag het kabinetsbeleid  verkopen met een vriendelijke glimlach.  Het kabinet-Rutte IV heeft de neiging lastige dossiers weg te stoppen bij gespreksleiders, coördinatoren, commissies en een regeringscommissaris. Voorgaande kabinetten deden dit ook al, maar dit kabinet zou met deze ondemocratische trend moeten breken. Er zijn maar liefst 29 bewindspersonen benoemd, dus ‘te druk’ kan geen excuus zijn. Het is een brevet van onvermogen dat het kabinet zich verschuilt achter mensen als Johan Remkes en keer op keer de lastige klussen uitbesteedt. Belangrijker argument: externe partijen leggen geen politieke verantwoording af aan de Tweede Kamer, en zijn niet  te controleren. Zo ontstaat een democratisch schemergebied, ook in de discussie over de toekomstige inrichting van Nederland. Dat is ongewenst. Jarenlang hebben kabinetten gedoken bij de aanpak van het stikstofprobleem. Nu uitstel niet langer kan en er keuzes gemaakt móéten worden, moet het kabinet laten zien dat het die keuzes zélf maakt, en daar politiek verantwoordelijkheid voor nemen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/06/het-kabinet-mag-zich-niet-verschuilen-achter-johan-remkes-a4135645
2022-07-06||Column | Vervangbaren||In mijn tijd, we hebben het over midden jaren tachtig, was krantenbezorger het laagste. We waren niets. Vervangbaren. En zo werden we ook behandeld. Nul aanzien, nul respect, je voelde je een bedelaar als je aan het eind van het jaar van huis naar huis trok. Met m’n kaartjes en m’n ‘gelukkig nieuwjaar’. Ik was later blij dat ik opklom in de journalistiek, dat ze mij rondbrachten in plaats van dat ik andermans schrijfsels door brievenbussen duwde.  Inmiddels zijn de rollen omgedraaid. Niet de journalist is de held, maar de bezorger. Ik denk zelfs dat de bezorgers bij regionale kranten beter betaald krijgen dan de freelancers die de boel schrijven. Een stukje tikken kunnen ze allemaal wel, probeer maar eens iemand zo gek te krijgen die er voor dag en dauw mee op pad wil. Die zijn er dus niet meer. Krantenbezorgers worden in wervingsadvertenties ‘helden’ genoemd, ze kunnen een bonus van duizend euro krijgen en ze worden met het grootst mogelijke respect behandeld. Op het slecht behandelen van een bezorger staat de doodstraf. Het tekort aan bezorgers is inmiddels zo groot, dat ze aan journalisten vragen of ze hun nieuws voor, tijdens of na werktijd zelf niet rond willen brengen.  Je zou nog een stap verder kunnen gaan. Je zou ook aan journalisten kunnen vragen om hun verhalen niet meer op te schrijven, maar gewoon net zoals vroeger huis aan huis te gaan vertellen. Ik zou het leuk vinden, Marike Stellinga met een grote bel of klepper aan het begin van de Zandweg in Wormer. Klingel-klingel. „Kom jongens naar buiten, groot economisch nieuws.” En dat ze daar dan staat, luid en duidelijk pratend. En dat ze dan aan het eind van haar betoog alvast aankondigt dat René Moerland iets later dan gepland komt voor het hoofdredactioneel commentaar. „En Sport komt vandaag niet, ze hadden weer geen nieuws.” Als door een wonder is Wormer nog niet getroffen door het gebrek aan bezorgers. We hebben hier de beschikking over een wat verlopen ouder echtpaar dat in hun Canta iedere ochtend alle kranten in het dorp rondbrengt. Ze rijden tot aan de voordeur, soms door de tuin. In het begin had ik de neiging om daar wat van te zeggen. Gelukkig dat ik dat niet gedaan heb. Het zijn helden, bedacht ik me net op tijd, Ivanhoe reed in de Middeleeuwen ook door voortuinen.||https://www.nrc.nl//nieuws/2022/07/06/vervangbaren-a4135642
2022-07-06||Column | Russisch winteroffensief begint nu met afbouw gas||Russische politici en generaals weten al eeuwen hoe je tegenstanders sloopt met de kou. In 1812 verloor Napoleons Grande Armée, tot achter Moskou gelokt, meer soldaten aan honger en vrieskou dan aan kogels en bajonetten. Ook Hitlers opmars strandde eind 1941 op een Russisch winteroffensief. Nu is het Vladimir Poetin die de vorst als wapen inzet om ons te verzwakken en te verdelen. Opvallend is hoe de Duitse openbaarheid al stap voor stap op een Koude Winter wordt voorbereid. Het is de volgende oorlogsfase. Dit weekeinde sloeg een Duitse topambtenaar alarm. Op maandag 11 juli sluit de Nord Stream 1-pijplijn tien dagen voor het jaarlijkse onderhoud, maar de vrees is dat Gazprom de kraan na afloop definitief dicht zal draaien. En dan moeten de Duitsers „zeer dringend” over gasbesparingen denken, aldus deze baas van de Bundesnetzagentur, en is hoogst onzeker of alle bedrijven deze winter genoeg gas kunnen krijgen. Eerder al noemde minister Robert Habeck (Economische Zaken, Groenen) de half juni onverwacht teruggeschroefde gasleveranties een „economische aanval” door Rusland. Hij waarschuwde voor een economische crisis die zwaarder kan uitpakken dan die vanwege de Covid-pandemie, met mogelijk talloze faillissementen. „Dit is velen nog niet duidelijk.” De vicekanselier ziet ook hoe het Kremlin angsten in onze samenlevingen aanwakkert – voor kou, maar ook voor inflatie en armoede. Komen de gasvoorraden deze zomer niet op peil, dan liggen er volgens dezelfde Duitse topambtenaar harde keuzes in het verschiet. Bijvoorbeeld: wel gas naar voedselbedrijven en de farmaceutische industrie, maar niet naar zwembaden. En denkt u er ook graag vast over na in welke kamers in huis het wat graadjes minder mag.  In een boeiende NRC-reportage over het Bergermeerse gasopslagveld  valt te lezen hoe Nederlandse ministers voor energiebeleid lokale vrees voor aardbevingen zoals in Groningen bestuurlijk opzij schoven met een beroep op leveringszekerheid. En hoe dat publieke belang naïef werd uitbesteed aan mondiale markten, zonder te verdisconteren dat men met staatsbedrijven zoals Gazprom in zee ging, die niet alleen naar markt en prijs kijken maar ook naar politiek en macht. Toch worden in het stuk niet alle conclusies getrokken. Want waarom vulde Gazprom, dat contractueel over 42 procent van de Bergermeerse opslagruimte beschikt, de voorraden in 2021 niet bij? „Verraste analisten weten de lege opslag aan irrationele marktbewegingen en prijsopdrijving door Rusland.”  Wie alleen prijsopdrijving ziet, kijkt nog steeds vooral door een marktbril. Economische ‘irrationaliteit’ gaat goed samen met een machtspolitieke logica. Bijvoorbeeld het zaaien van schrik en van verdeeldheid bij tegenstanders. Heeft Poetin deze zetten tevoren uitgedacht? Frappant is in elk geval dat ook Duitslands grootste gasopslag, in handen van een Gazprom-filiaal, na de winter van 2020-21 niet werd bijgevuld. Terwijl andere leveranciers gewoontegetrouw profiteerden van de lagere prijzen vanaf het voorjaar, liet de Gazprom-dochter het bijvullen na. Een bewuste keuze. „Vanaf ten laatste april 2021 hadden we ons mogen afvragen welk strategisch doel achter dat lege gasveld zat”, aldus een energie-expert eerder dit jaar in het Duitse journaal. Laten we over de zomer heenkijken. Acute gasschaarste kan leiden tot spanningen tussen EU-lidstaten. Wanneer de Duitse industrie onvoldoende bevoorraad kan worden, zal het land een beroep doen op buren en andere partners – Nederland en Noorwegen voorop. Maar, zal men dan mopperen in Den Haag, waarom moesten jullie Duitsers dan zo nodig al je kerncentrales sluiten, zoals Merkel in 2011 besloot? Dit argument houdt in de noodsituatie geen stand. Vergelijk de pandemie: toen in maart 2020 Nederlandse coronapatiënten in ademnood wegens een IC-beddentekort naar Duitse grensziekenhuizen werden getransporteerd, vroegen ze daar ook niet bij aankomst waarom we die bedden de jaren ervoor hadden wegbezuinigd. Dat debat komt later. Over coronasolidariteit gesproken: de zwaarbevochten EU-herstelfondsen, waartoe in 2020 werd besloten, zijn nog niet geheel besteed. Terwijl het aandeel giften (390 miljard) redelijk de deur uitgaat, liggen de potten voor leningen (360 miljard) goeddeels te wachten. Onder de noemer ‘REPowerEU’ bouwt de Europese Commissie deze pandemiegelden momenteel om tot steun voor de afbouw van Russisch gas, met steun van de regeringsleiders.  Het is een subtiele institutionele vertaling van Europese lotsverbondenheid in deze oorlog en daarvan zullen de zware economische naschokken er ongetwijfeld meer brengen, tussen nu en de winter. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/06/russisch-winteroffensief-begint-nu-met-afbouw-gas-a4135639
2022-07-06||In het midden||Horizontaal1.  Spel-spel 6.  Wordt achter een paard gespannen 10.  Romeinse dobbelsteen 11.__ It Time, The Babys 13.  Is bovengistend 14.  Versterven in de hoge kringen 15.  Tussen Almere en Soest 16.  TNS __ 17.  Situatie die niet is verbeterd 19.  Nog even __ 22.  Tussen Apeldoorn en Zwolle 25.  Oud schooltype 26.  Kleur 29.   ‘Veel __ verwacht door aanhoudend warm weer’ 30.  Zulk beleid is van kracht 31.  Prent 32.  __ schappen 33.  Koekverbond 34.  Levensteken van de Hollandse kust 35.   ‘Evacuaties door wateroverlast in __ ’     Verticaal 1.  Langzamerhand 2.  Concurrent van Dirk, Lidl en Jumbo 3.  Gehaaid 4.  Paardengang 5.  Dan hoor je dat het afgelopen is 6.   ‘Tefaf-overvallers op __ gevlucht ’ 7.  Past voor weg of goed 8.  Grondsoort 9.  Dat Beatlesnummer is passé 12.  Zenuwaandoeningen 18.  Past voor aas of muis 20.  Mug in wording 21.  Dahl of Amundsen 23.  Voetballer Čech of tennisser Korda 24.  Concurrent van Texaco, Total en BP 27.  Tweede man 28.  Partij tegen __ buren, Koot & Bie  Oplossing puzzel 5 juli. Horizontaal:1. TSJIP 4. FICHE 8. HAAI 11. PONY 12. VERDORSTEN 14. OUT 15. SN 16. BES 21. TIE 22. OH 23. AIR 24. KOPENHAGEN 26. GETŸ 28. ERIE 29. LEKEN 30. RUNEN  Verticaal: 1. TOVERT 2. JERÔME 3. PHOTO 4. FITNA 5. CPN 6. HO 7. ENTER 9. AR 10. ASSCHER 13. DUC 16. BERGEN 17. STENEN 18. EICEL 19. MAHER 20. PIA 22. OPEN 24. KIJK 25. NI 27. TE  In het midden: REMCO CAMPERT||https://www.nrc.nl//nieuws/2022/07/06/in-het-midden-a4135634
2022-07-06||Eiersalade met veel dille||Deze salade kunt u als maaltijd eten met wat brood of als dipsaus gebruiken, zoals Jess Damuck voorstelt in combinatie met chips. Als u wilt kunt u ook kappertjes of augurken toevoegen, maar Damuck zelf eet hem het liefst zo. Hak de stengel bleekselderij fijn.  Klop in een grote kom de mosterd, mayonaise en bleekselderij door elkaar. Breng de dressing op smaak met zout, peper en een snuf cayennepeper. Klop de dille door de dressing. Breng in een middelgrote pan water aan de kook. Vul een kom met ijswater. Laat voorzichtig de eieren in het water zakken. Draai het vuur lager als de eieren als een gek rondstuiteren in het water.  Kook de eieren 13 minuten, leg ze direct in het ijswater. Laat de eieren volledig afkoelen. Pel de eieren en maak ruimte om ze te hakken. Snijd de eieren in vieren, leg van twee eieren het eiwit weg en hak de rest grof. Voeg de gehakte eieren al doende toe aan de dressing in de kom. Meng en prak de eieren met een garde. Serveer de eiersalade met sla op een geroosterde boterham met een partje citroen erbij en een paar takjes dille erbovenop. Of gebruik chips met picklessmaak om in de eiersalade te dippen en vergeet de wereld om je heen. Voor 500 gram Jess Damuck Salade Freak Good Cook 272 blz. €27,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/06/thuiskok-eiersalade-met-veel-dille-a4135632
2022-07-06||Sudoku van woensdag 6 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/06/sudoku-a4135626
2022-07-06||Column | Als een hommage||Hoewel wij onze nieuwe kat nu alweer een half jaar in huis hebben, schreef ik tot dusver nog maar één keer over haar. Waarom? Om de eenvoudige reden  dat ook katten recht op hun privacy hebben.  De ene kat hecht daar meer aan dan de andere en je doet er daarom als nieuwe eigenaar goed aan om te ontdekken waar de voorkeur van jouw kat ligt. Sommige columnisten, zoals Simon Carmiggelt en Remco Campert, trokken zich daar niets van aan – helaas moet ik nu ook voor Campert de verleden tijd gebruiken – en schreven er lustig op los, of de kat het nou leuk vond of niet.  De generatie columnisten na hen is wat terughoudender en schrijft minder vaak over katten. Misschien omdat de voorgangers dat al zo uitmuntend gedaan hebben, maar ongetwijfeld ook omdat er op het gebied van dierenrechten de nodige ontwikkelingen zijn. De Partij voor de Dieren wil zelfs al  de rechten van dieren in de grondwet opnemen: „Wij streven naar een versterking van de morele en juridische status van dieren in Nederland, door middel van erkenning van dieren als wezens met bewustzijn en gevoel.” Als het geestelijke klimaat zó ingrijpend verandert, kan je als kattenmannetje of kattenvrouwtje moeilijk doen alsof je neus bloedt. Schrijven over lichamelijke gewoonten van je kat – van poepen tot paren – is hachelijk geworden. De partner van de columnist zou het toch ook niet aangenaam vinden als hij of zij zó openhartig beschreven werd, zelfs al was het in een zogenaamde kwaliteitskrant?  „Beste lezer, wat ik nu weer thuis heb meegemaakt – onvoorstelbaar. Ik kom vroeg van mijn werk naar huis, het was halverwege de middag, er leek niemand thuis, ik liep naar boven, opende de deur van de slaapkamer en wat ik toen zag bewegen, benam mij de adem. Ik…” Als wij mensen niet met al onze intimiteiten in de krant willen staan, waarom moeten de dieren zich dat dan wél laten welgevallen? Ik had er dus alle begrip voor toen Anna, onze poes, achteraf bezwaar maakte tegen die ene column die ik aan haar wijdde. Daarin beschreef ik haar als een afstandelijke kat die alleen ’s nachts haar reserve liet varen en dan op ons bed sprong om zich te laten vertroetelen. „Dan laat zij zich bijna ontuchtig betasten en ploft ten slotte voldaan tussen ons neer”, schreef ik. „Schándelijk geschrijf”, oordeelde Anna. „Heb je al eens beschreven wat je zelf in dat bed allemaal uitspookt?” (Wie denkt dat dieren alleen in de verhalen van Koolhaas en Murakami praten, vergist zich deerlijk.) „Het was humoristisch bedoeld”, verdedigde ik me slapjes. „Laat dat maar aan Carmiggelt en Campert over, die waren daar beter in”, snerpte ze.    Ik liet haar maar begaan, want ik wilde stiekem nog één nieuwe gewoonte van haar beschrijven. Als ik me tegenwoordig ’s morgens in de badkamer sta te scheren (‘nat’), krabt ze aan de deur, treedt parmantig binnen en vleit zich op haar zij tegen de koele tegels om te demonstreren dat ze ook vroeg op de dag von Kopf bis Fuss auf Liebe  eingestellt kán zijn. Ze gaat pas weg als ik haar op haar wenken bevredigd heb. Ik hoop niet dat ze dit stukje leest, en vraag de lezers dan ook dringend het niet naar mijn huis op te sturen. Mocht ze er toch achter komen, rest mij maar één verdediging: ik bedoelde het als een hommage aan Remco Campert.  ||https://www.nrc.nl//nieuws/2022/07/06/als-een-hommage-a4135625
2022-07-06||Opinie | Kandijkoek||Voor de ingang van supermarkt vraagt een man of ik iets voor hem wil meenemen: „Een Peijnenburg-koek met van die witte puntjes graag.” Vooruit. Op dat moment komt een vrouw uit de zaak en geeft dezelfde man een doos kattenbrokjes. Alsjeblieft. Dankuwel. Als ik weer buiten kom met de koek met kandijsuiker, moet ik even wachten want de man staat een nieuwe klant zijn bestelling op te geven. Ik vraag me af: zou hij zo elke dag boodschappen doen? Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/06/kandijkoek-a4135624
2022-07-06||Column | Tot zoens||‘We zitten allemaal in hetzelfde schuitje”, zei een van de zongebruinde vrouwen maandagochtend in de haven van Oost-Vlieland. „Was het maar waar”, antwoordde een ander. Iedereen lachen, want dat was ’t hem juist: de veerpont voer niet. Vissers hadden de Harlingse haven geblokkeerd. En dus stond iedereen hier bij elkaar: de vriendinnengroep met rolkoffers, racefietsers van middelbare leeftijd, backpackers. „Nóg langer vakantie”, verzuchtte een kampeerder. „Dan zal ik maar weer de tent opzetten.” Ik zat op een muurtje en zweeg. Een huilbui die ochtend had sporen getrokken in de zonnebrandcrème op mijn gezicht. Factor 30 met een vleugje zout. Met de boot hadden mijn tranen niets te maken; ik was na de huilbui vanaf de camping naar het dorp bij de haven gefietst voor een croissantje.  In de rij voor de kassa hoorde ik dat Remco Campert was overleden – de oudere vrouw voor me vertelde het zo terloops dat ik eerst dacht dat het over haar buurman ging. „Hij benoemde de dingen precies zoals ze waren”, zei ze. Ik kon niet anders dan knikken.  In de haven besloten de zongebruinde vrouwen naar een strandtent te gaan. „Gestrand op het strand!” riep er één, gierend van de lach. Een ander: „We zijn tussen wal en schip geraakt.” De derde: „Dat raakt kant noch wal.”  Ik dacht aan een column van Campert uit de Volkskrant, van 13 april 2005. „Sinds ik kan spreken, weet ik nooit precies wat ik wil zeggen”, schrijft hij daarin. En: „Als je klein bent heeft spreken te maken met willen meedoen en je zin proberen te krijgen. Voor dat rare verdriet dat je soms overvalt, heb je nog geen woorden, alleen huilen.”  Huilen is een oerkreet die je later afleert, volgens Campert. „Met altijd maar huilen schiet je niet op, merk je op een gegeven moment. Je kunt beter spreken leren en op een acceptabele manier onder woorden proberen te brengen waarom je huilt. (…) Je hebt pijn in je oor. Je kunt je speelgoedbeestje niet vinden. Dan maak je een kans dat ze het begrijpen, dat hebben ze zelf ook wel eens meegemaakt. Intussen zit je met dat rare verdriet.”  Maar natuurlijk lost praten niet alles op. Uiteindelijk zitten we allemaal in hetzelfde schuitje, concludeert Campert. „Ieder schuitje wordt bestuurd door hetzelfde rare verdriet dat niet te beheersen valt, hoeveel woorden je ook leert uit te spreken.” Pas als je doodgaat zijn je tranen écht op – de wal keert zogezegd het schip. Kort na het middaguur kwam bericht vanuit Harlingen dat de haven weer vrij was. De middagboot vertrok gewoon volgens schema. Tot ziens, zeiden de zongebruinde vrouwen tegen de achterblijvers. Maar omdat ik het horen wilde, spraken ze in de woorden van Campert: tot zoens. ||https://www.nrc.nl//nieuws/2022/07/06/tot-zoens-a4135676
2022-07-06||Bij  boss  Sarina Wiegman wordt het nooit  nasty||Sarina Wiegman vindt het vreselijk, maar in Engeland is het de normaalste zaak van de wereld dat de bondscoach van het nationale vrouwenelftal wordt aangesproken met ‘boss’.  Kunnen we even naar het programma kijken, boss? Wanneer maken we de selectie bekend, boss? Zo gaat het de hele dag door, zegt assistent-bondscoach Arjan Veurink. „Langzaam raakt Sarina eraan gewend dat mensen haar zo zien.” Wiegman staat voor de zware taak om gastland Engeland deze maand op het EK naar de eindoverwinning te leiden. Dat lukte haar eerder op het EK van 2017 met Nederland, dat toen als mondiale nummer twaalf het toernooi in ging en onder meer het hoger gerangschikte Zweden (kwartfinale) en Engeland (halve finale) versloeg. Hoe wil zij dat kunstje opnieuw flikken met de ploeg die zij sinds september vorig jaar onder haar hoede heeft?  Na zeven jaar Oranje – 2,5 jaar als assistent, 4,5 jaar als bondscoach – was de 52-jarige Wiegman toe aan iets anders. Dus toen Kay Cossington, technisch directeur vrouwenvoetbal bij de Football Association (FA), haar benaderde was zij all ears. „Er waren meerdere kandidaten,” zegt Cossington, „maar Sarina viel vanaf het eerste moment op door haar professionele houding en drive. Haar speelstijl sloot aan bij waar wij als land nu staan. Veel zaken spraken in haar voordeel.” De uitslagen zijn sinds Wiegmans aantreden goed – Letland werd in een WK-kwalificatieduel met 20-0 verslagen, Nederland met 5-1 in een vriendschappelijke wedstrijd – maar hier en daar klinken ook zorgen dat de ploeg weinig tegenstanders van formaat heeft getroffen in aanloop naar het EK. Engeland (de mondiale nummer acht) won bijvoorbeeld met 3-1 van Duitsland tijdens een landentoernooi, begin dit jaar, maar aan Duitse kant ontbraken er veel bepalende speelsters.  „En toch”, zegt sportverslaggever Suzy Wrack van The Guardian, „heeft het Engelse vrouwenelftal voor het eerst een echte identiteit. Ik merk dat speelsters beter begrijpen wat hun rol is in het team. Niets ten nadele van Wiegmans voorganger, Phil Neville – hij is een leuke vent en heeft het niveau opgekrikt – maar tactisch gezien was het niet zo best. Phil is een naam en een gezicht. Sarina heeft ervaring en is ook nog eens een goede manager.” Die managementkwaliteiten heeft zij in de loop der jaren ontwikkeld, vertelt  Veurink. „Als  bondscoach in Nederland wilde zij aanvankelijk zelf de regie hebben. Haar focus lag op details waar zij eigenlijk geen tijd of ruimte voor had. Logisch als je voor het eerst zo’n functie krijgt. Maar het was wel een hele transitie van Sarina de trainer naar Sarina de manager. Wat ik mooi aan haar vind is dat ze voor alle functies mensen zoekt die het beste zijn in hun vakgebied, van artsen tot fysiektrainers, keeperscoaches en assistenten.” Wiegman voert in Engeland naast de spelersgroep ook een team van 26 stafleden aan, van technische, medische en commerciële medewerkers tot managers. „Bijna een verdubbeling in mankracht vergeleken met Nederland”, zegt Veurink. „Waar we in Nederland één materiaalman hadden, hebben we er hier twee. Waar we in Nederland twee performance analisten hadden, hebben we er in Engeland vier.”  Zelf is Veurink, net als tijdens zijn assistent-bondscoachschap in Nederland, verantwoordelijk voor de veldtrainingen. „Arjan en ik zitten erg op één lijn”, zei Wiegman vorig jaar in gesprek met De Limburger. „Soms gaan dingen net iets anders dan ik wellicht zelf zou doen, maar daar is niks mis mee.” Het doet Wiegman goed om taken over te dragen en anderen kansen te geven zich te ontwikkelen. „Deze manier van werken geeft mij veel meer rust. Zoals ik het bondscoachschap nu invul, vind ik het ook erg leuk en misschien zelfs wel leuker.” Een van de dingen waar Wiegman veel oog voor heeft, zegt iedereen die je erover spreekt, is communicatie. Veurink: „Ze heeft een sfeer gecreëerd waarin spelers en staf zich gehoord voelen. Waarin ze zich durven uit te spreken. Dat klinkt vanzelfsprekend, maar Engelsen zijn een stuk minder direct en uitgesproken dan Nederlanders. Ze volgen the boss, ook als ze er een andere mening op nahouden. Vaak geven ze alleen hun mening als je ernaar vraagt. Het is voor ons echt kijken en voelen geweest: is dit écht wat iemand vindt?” Wiegman steekt bewust veel tijd in een-op-een-gesprekken. Niet alleen de eerste twaalf, dertien speelsters krijgen aandacht, maar het hele team. Voordat belangrijke beslissingen bekend worden gemaakt, hebben de betrokkenen dat vaak al te horen gekregen. „Zo ontstaat er geen ruis doordat mensen onzeker zijn of geen duidelijkheid hebben ”, zegt Veurink. „Die les heeft Sarina de afgelopen jaren geleerd.” Een „interessant inzicht”, zegt Veurink, is dat Engelse internationals veel minder klagen dan Nederlandse. „Het nadeel is dat je daardoor niet meteen weet wat er leeft in een groep, maar het voordeel is dat het veel minder energie slurpt.” Niet voor niets toonde Wiegman zich in haar gesprek met De Limburger  verbaasd over hoe gehoorzaam haar nieuwe ploeg was. „De speelsters willen héél graag”, zei ze. „Alles gaat met 100 kilometer per uur, op het hoogste tempo. We moeten ze eerder afremmen dan aansporen. Echt ongelooflijk, zoiets heb ik nog niet eerder meegemaakt.” Zelfs toen Wiegman Manchester City-verdedigster Steph Houghton (al lang geblesseerd) de aanvoerdersband afnam, om die aan Arsenal-verdedigster Leah Williamson over te dragen, klonk er geen luid gemor. Op sociale media schreef Houghton dat zij er begrip voor had dat zij na acht jaar aanvoerder-af was. Williamson verdiende de band, schreef ze.  Niettemin wordt het door de Britse media als een gedurfde ingreep van Wiegman beschouwd, zegt Ameé Ruszkai, voetbalverslaggever van het Britse Goal. „Het aanvoerderschap heeft in Engeland grote betekenis en  Williamson speelde nooit eerder op een eindtoernooi. Wiegman bewees met die zet dat zij er niet voor terugdeinst moeilijke beslissingen te nemen.” Cossington van de FA beaamt dat: „Sarina kan pijnlijke beslissingen zo brengen dat mensen zich niet gekrenkt voelen. Het is nooit nasty.” Volgens Veurink wordt zo’n beslissing over het aanvoerderschap niet lichtvaardig genomen. „Een aantal speelsters kwam ervoor in aanmerking. Sarina wilde hen allemaal aan het werk zien, ook om te kijken hoe zij zich binnen het team gedragen. Op basis daarvan is een keuze gemaakt. De oude captain is in dat proces meegenomen. Topsport kan hard zijn, maar zo’n speelster moet daar wel een weg in kunnen vinden. Sarina doet dat goed.” Aan meerdere zaken merken Wiegman en Veurink dat de ontwikkeling van het vrouwenvoetbal in Engeland voorloopt op die in Nederland. Wiegman wordt door de directie van de Engelse bond niet anders behandeld dan haar evenknie in het mannenvoetbal, Gareth Southgate. „Dat is ontzettend positief, ook voor haar”, zegt Veurink. „De bond toont een enorme bereidwilligheid om te helpen.” In Nederland had Wiegman ook goed contact met de opeenvolgende bondscoaches van het mannenelftal, maar „er was een tijd dat ‘de mannen’ volledig afgeschermd op de KNVB-burelen werkten”. Engeland is nooit verder  gekomen dan de halve finale op een eindtoernooi, maar er wordt wel veel tijd, expertise en geld in de ontwikkeling van het vrouwenvoetbal gestoken. Zo werd in mei bekend dat de Premier League de komende drie jaar 5 miljoen pond (bijna 6 miljoen euro) in talentencentra  gaat steken om meer  acht- tot zestienjarige meiden te kunnen coachen. „We kwamen tot de conclusie dat de Engelse voetbalbond het contact met sommige gemeenschappen was kwijtgeraakt”, vertelt Cossington. „Jonge talenten uit achterstandsgebieden die niet de mogelijkheid of het geld hadden te reizen. Die meiden moeten zich alsnog kunnen ontwikkelen in een van de zeventig  talent centres in het land.” De bedoeling, zegt Cossington, is dat Wiegman in de toekomst uit een veel grotere kweekvijver kan putten. „Een lopende band van talent”, noemt zij het. Speelsters met de potentie zich te  profileren op het wereldtoneel. De bond kijkt veel verder dan het winnen van een titel op het EK, zegt Cossington. „We willen het land inspireren, zodat meer meiden gaan voetballen en meer coaches gaan coachen. Dat lukte óók na het EK van 2005 in Engeland, toen ontploften de ledenaantallen.” Toen een journalist vorig jaar aan Wiegman vroeg het Engeland van nu is te vergelijken met het Nederland vlak voor het EK van 2017, zei ze: „Destijds was het vrouwenvoetbal in Nederland nog niet zo populair, er was veel scepsis, we moesten de harten van de Nederlanders winnen. In het Engeland van nu is de sport veel groter. Het winnen van harten voldoet niet meer. We moeten wínnen.”||https://www.nrc.nl//nieuws/2022/07/06/bij-boss-sarina-wiegman-wordt-het-nooit-nasty-a4135651
2022-07-06||Politie: gericht geschoten op trekker bij boerenprotest bij Heerenveen||De politie heeft dinsdagavond gericht geschoten tijdens een boerenprotest bij een oprit naar de A32 bij Heerenveen, meldt de politie Fryslân. Er ontstond volgens de politie een dreigende situatie toen demonstranten probeerden in te rijden op agenten en dienstauto’s, die de toegang naar de snelweg blokkeerden. Daarop werden waarschuwingsschoten gelost en schoot een agent ook gericht. Niemand raakte gewond, maar er werd wel een wegrijdende trekker geraakt. Er zijn drie mensen aangehouden. Op beelden die rondgaan op sociale media is niet te zien dat demonstranten in probeerden te rijden op de aanwezige politie. Omdat er is geschoten door een agent, gaat de Rijksrecherche onderzoek doen naar het incident.  Tweede Kamerlid Caroline van der Plas van de BoerBurgerBeweging wil woensdag een spoeddebat met premier Rutte over de escalatie van de boerenprotesten. „Heb beelden gezien van schoten die zijn gelost op boeren in Friesland”, schrijft ze op Twitter. „Dit gaat mis, zei ik vorige week. En het gaat mis.” Dinsdagavond voerden boeren ook actie op de A50 tussen Arnhem en Apeldoorn. Daar vond een kortstondige blokkade plaats en werden hooibalen en autobanden in brand gestoken. Ook werden enige tijd opnieuw distributiecentra geblokkeerd in Geldermalsen en Weert. Woensdagochtend gaan boeren protesteren bij Groningen Airport Eelde, zo bevestigden burgemeester Marcel Thijsen van Tynaarlo en directeur Meiltje de Groot van het vliegveld dinsdagavond tegenover RTV Drenthe. Volgens de burgemeester is er contact geweest tussen de boeren, het OM, de politie en de gemeente en gaat het protest „in goed overleg met de autoriteiten”. ||https://www.nrc.nl//nieuws/2022/07/05/politie-schiet-gericht-bij-boerenprotest-bij-heerenveen-a4135681
2022-07-06||Na de ramp in Genua ging Italië eindelijk zijn bruggen controleren|| ‘Nooit ofte nimmer zal ik over die nieuwe brug rijden, uit respect voor de 43 doden”, zegt Paola Vicini (56), een kleine, tengere vrouw met kort, blond haar, bij het ‘Belvedere Mirko Vicini’, een panoramisch uitzichtpunt in Genua dat naar haar overleden zoon  is genoemd. In plaats van een viaduct in de verte ziet de rouwende moeder een kerkhof. Voor Vicini staat de tijd stil sinds die noodlottige dinsdagochtend  14 augustus 2018. Tijdens zwaar noodweer in Genua zakte de meer dan een kilometer lange Morandi-brug als een kaartenhuis in elkaar. Er zouden 43 doden worden geteld. Mirko Vicini (30) was die ochtend aan het werk voor het gemeentelijke afvalbedrijf, pal onder de brug. Hij was net klaar met werken toen hij bedolven werd onder het puin. Vijf dagen lang wachtte Paola Vicini  naast de brokstukken van het ingestorte viaduct, totdat reddingswerkers hadden gevonden wat er van haar zoon  overbleef. „Op zaterdag vroegen ze of ik mijn zoon aan de hand van een tatoeage kon identificeren.” Vier jaar later is haar verdriet nog even rauw: „Je hebt weduwen en wezen. Maar er bestaat niet eens een woord voor een moeder die haar kind verliest.” Op 7 juli begint de rechtszaak tegen 59 beklaagden, onder wie bestuurders en technici van de toenmalige private beheerder van de brug en het eveneens private toezicht- en onderhoudsbedrijf, en ambtenaren van het ministerie van Infrastructuur. De zwaarste beschuldigingen zijn nalatigheid en doodslag. De meeste nabestaanden hebben inmiddels een schadevergoeding van de beheerder aanvaard en zijn geen burgerlijke partij. Het proces kan jaren duren. Gerechtigheid verwacht Paola Vicini niet. „Als er in Italië gerechtigheid zou zijn, dan waren al die mensen niet dood. Maar in dit land regeert het winstbejag. Mijn enige hoop is dat de waarheid nu bovendrijft, en niemand haar nog langer kan ontkennen.” Uit het verslag van onafhankelijke rechtbankdeskundigen blijkt dat de brug, die in 1967 openging, al vanaf de beginjaren kampte met corrosie. De experts stellen ook dat het drama bij correct uitgevoerde controles en onderhoud „zeer hoogstwaarschijnlijk vermeden had kunnen worden”. Toen de Morandi-brug instortte, was het beheer ervan in handen van Autostrade per l’Italia, op dat moment nog een privaat bedrijf. De controles en reparaties werden uitgevoerd door zusterbedrijf SPEA. Volgens de aanklacht „onderschatte SPEA systematisch de gebreken die werden vastgesteld”. Mijn enige hoop is dat de waarheid nu bovendrijft Paola Vicini moeder van slachtoffer brugramp De verdediging spreekt echter van een constructiefout tijdens de bouw van het viaduct, die tijdens controles onmogelijk detecteerbaar zou zijn geweest. Maar in de aanklacht staat dat de beheerder zelf al in 2013, in een eigen risicoanalyse, sprak van „instortingsgevaar van het viaduct wegens vertraagde onderhoudswerkzaamheden”. Autostrade per l’Italia en SPEA troffen  een schikking van 29 miljoen euro, en trokken zich  terug uit het proces. Bestuurders en technici van beide bedrijven staan vanaf donderdag  wél terecht. Autostrade per l’Italia werd in mei van dit jaar verkocht, waarmee de Italiaanse overheid weer grotendeels verantwoordelijk werd voor het beheer van meer dan drieduizend kilometer tolwegen. Dat moederbedrijf Atlantia hiervoor een slordige 8,2 miljard euro kreeg, veroorzaakte   opnieuw een schok in de publieke opinie. De belangrijkste aandeelhouder van  Atlantia is de familie Benetton, bekend van het gelijknamige Noord-Italiaanse kledingmerk. Na de ramp  kregen de Benettons bakken vol negatieve publiciteit, maar ze zijn niet als verdachte aangemerkt. „Het lot is wreed”, zegt Emmanuel Diaz Henao (31), een lange, donkerharige man die op 14 augustus 2018 zijn dertigjarige broer Henry, student ingenieurswetenschappen, verloor. Hij bevindt zich op het herdenkingsplein vlak onder het nieuwe, lawaaiige viaduct dat de Morandi-brug vervangt. „Mijn broer en ik groeiden op in Colombia toen drugsbaron Pablo Escobar het voor het zeggen had. Wie had kunnen denken dat mijn broer uitgerekend hier, in het zogenaamd veilige Italië, de dood zou worden ingejaagd door gewetenloze zakenlui.” Diaz is ervan overtuigd dat Autostrade per l’Italia zo min mogelijk geld besteedde aan onderhoud om zo veel mogelijk winst te maken. Tussen 1982 en 1999, jaren waarin het viaduct nog door de overheid werd beheerd, werd er volgens de aanklagers 24 miljoen euro uitgegeven aan structurele werkzaamheden. In de negentien daaropvolgende private jaren bedroegen die uitgaven minder dan  een half miljoen.  Toen de brug het begaf, woonde Henry Diaz in de buurt van Genua, waar hij studeerde. Sinds zijn dood staat het leven van zijn broer op pauze. Emmanuel Diaz verhuisde terug naar Italië, waar hij al enkele jaren had gewoond, en sindsdien bereidt hij zich met de advocaten van de familie voltijds voor op het proces dat donderdag start. „Gerechtigheid voor Henry, dat is nu mijn prioriteit. De rest kan wachten.” Al een jaar vielen er geregeld stukken naar beneden Franco Ravera buurtbewoner Niet alleen vielen er 43 doden, voor de aanleg van het nieuwe viaduct – betaald door Autostrade per l’Italia – werd ook de levendige woonwijk onder de brug gesloopt. „Onze huizen waren niet beschadigd, maar na de ramp werden wij prompt onteigend”, zegt buurtbewoner Franco Ravera (64), een gepensioneerde gemeenteambtenaar. Onder de nieuwe brug mocht niemand wonen, maar op luttele meters van het viaduct is wel een speeltuin aangelegd. In totaal moesten 263 gezinnen verhuizen.  Ravera kijkt omhoog, naar het nieuwe viaduct, en zucht. Anderhalf jaar voor de ramp waren arbeiders ’s nachts voortdurend aan de brug aan het werk. Het was klein onderhoud, dat de ramp niet zou vermijden. „Al een jaar vielen er ook geregeld stukken naar beneden”, zegt Ravera. „Maar wie had kunnen vermoeden dat het viaduct het zou begeven?” Op het plein onder het nieuwe viaduct zijn 43 bomen geplant, voor evenveel doden. Hun namen zijn in het plein gegrift. Tegen de muur is bonte graffiti aangebracht van twee vrouwen; een kijkt naar de brug en de ander tuurt omhoog, de blik op de toekomst gericht. Het nieuwe viaduct werd al twee jaar na de ramp in gebruik genomen, zegt burgemeester Marco Bucci (62), die er trots aan toevoegt dat die gebeurtenis de voorpagina van The Wall Street Journal heeft gehaald. Bucci is onlangs vlot herkozen, na een verkiezingscampagne waarin hij zijn daadkracht na de ramp centraal heeft gesteld. Een netelige vraag over of zo’n vitale verkeersader in zijn stad misschien te weinig werd gecontroleerd, maakt hem nijdig: „De brug controleren was niet mijn taak!” En formeel gezien klopt dit ook. De vraag ligt duidelijk gevoelig in de getroffen stad. Ingenieurs en infrastructuurexperts in Genua benadrukken dat overal ter wereld bruggen kunnen instorten. Verscheidene benaderde experts  blijken zelf betrokken bij het proces – als expert voor de verdediging, of zelfs als beklaagde. Maurizio Crispino, hoogleraar transport en infrastructuur aan de Polytechnische Universiteit van Milaan, heeft met de rechtszaak niets te maken, maar hij geeft zijn collega’s wel gelijk. „Het klopt dat een brug altijd kan instorten”, zegt de professor aan de telefoon. „De ramp in Genua kreeg zo veel internationale aandacht omdat er zo veel doden vielen.” Genua en Italië verdienen lof voor de snelle en efficiënte heropbouw, vindt ook Crispino. Dat herstel werd door een noodwet mogelijk gemaakt. „Dat bracht in Italië een belangrijk debat op gang: zijn er nu echt noodmaatregelen nodig om gewoon wat sneller te werken?” Publieke werkzaamheden duren in Italië doorgaans tien tot vijftien jaar, door tergend trage bureaucratische procedures. Na de ramp werden eindelijk tunnels, bruggen en wegen onderzocht en gerepareerd. „Ineens was daar het besef dat onderhoud aan infrastructuur constant moet gebeuren, en dat dit in Italië bepaald geen kracht was geweest”, zegt Crispino. Er kwam ook een nieuw nationaal veiligheidsagentschap, dat toezicht houdt op beheerders van bruggen, tunnels en wegen. „Natuurlijk had dat allemaal veel eerder moeten gebeuren. Maar de tragedie in Genua heeft het geweten van beleidsmakers wel wakker geschud.”||https://www.nrc.nl//nieuws/2022/07/05/na-de-ramp-ging-italie-eindelijk-zijn-bruggen-controleren-a4135663
2022-07-06||Turks Bodrum wordt rijk van Russisch oligarchengeld||Als een enorm drijvend resort ligt het superjacht Solaris van de Russische oligarch Roman Abramovitsj in een baai bij de Turkse badplaats Bodrum. Het honderdveertig meter lange schip met acht dekken, dat is uitgerust met een zwembad, een sportschool, een heliplatform en een vloot jetski’s, is te groot om aan te meren in de nabijgelegen jachthaven. Daarom ligt het nu voor anker in de baai, omringd door de met dennenbomen begroeide heuvels van Bodrum, die zijn bezaaid met lage, witte hotels en villa’s. Eens in de paar dagen arriveert er een groot tankschip in de baai dat de Solaris van brandstof voorziet. Want het superjacht, dat volgens de jachtinformatiedienst VesselsValue 474 miljoen dollar (454 miljoen euro) waard is, verbruikt een ton diesel per uur. Daarnaast varen er vanuit de jachthaven  speedbootjes af en aan om proviand en andere benodigdheden te brengen voor de bemanning van zestig personen. De koeriers die hiervoor worden ingehuurd, heten in de volksmond ‘conciërges’. Toen westerse landen  zware sancties invoerden tegen Rusland vanwege de invasie van Oekraïne, haalden veel Russische oligarchen hun superjachten weg uit landen in de westerse invloedssfeer, om te voorkomen dat ze geconfisqueerd werden. Sommigen weken uit naar Dubai, anderen naar de Malediven. Maar de populairste bestemming is Turkije. Het zakenblad Forbes telde acht superjachten van Russische oligarchen die voor anker liggen bij Turkse jachthavens.  De Solaris meerde eerst aan bij de Bodrum Cruise Port, eigendom van het in het Verenigd Koninkrijk gevestigde Global Port Holding. Maar daarmee schond het bedrijf mogelijk de westerse sancties. Toen de Financial Times dat meldde, vertrok  de Solaris naar de Yalikavak Marina, een andere jachthaven in Bodrum die populair is bij miljardairs, en die in Turkse handen is.  Het voorval illustreert de uitdagingen waarmee internationale bedrijven worden geconfronteerd als gevolg van de ingrijpende westerse sancties tegen Rusland. Het laat ook zien dat Turkije hard op weg is een toevluchtsoord te worden voor Russisch geld: van oligarchen die er hun superjachten aan de kust leggen, en ondernemers die geldtransferbedrijven oprichten in Turkije, tot welgestelde Russen die vastgoed kopen in Istanbul en Antalya om een Turks paspoort te bemachtigen. Turkije is voor Russen om verschillende redenen aantrekkelijk. Het land heeft sterke handels- en bankrelaties met Rusland, die het weigert op te geven alleen maar omdat het Westen dat wil. Terwijl er tussen Rusland en Europa geen directe vluchten meer zijn, vliegt Turkish Airlines drie keer per dag tussen Moskou en Istanbul. Want Turkije heeft zich niet aangesloten bij de sancties. Dat zou zijn economie, die sterk afhankelijk is van Russische olie, gas, handel en toerisme, te veel schade berokkenen. Turkije probeert juist te profiteren van het conflict in Oekraïne. President Erdogan zei dat de oorlog „Turkse banken en toerisme kansen biedt” en dat „bepaalde groepen hun faciliteiten bij ons kunnen parkeren”. Dat Turkije fungeert als toevluchtsoord voor Russisch geld brengt wel risico’s met zich mee. De Turkse regering, banken en bedrijven kunnen zware straffen krijgen als ze de westerse sancties tegen Rusland schenden. De situatie in Turkije wordt met argusogen gevolgd door westerse landen. Want als het gaat om het naleven van sancties heeft het land een slechte reputatie. Turkse banken en bedrijven hielpen Iran en Venezuela in het verleden met het omzeilen van Amerikaanse sancties. Ankara juicht de toestroom van Russisch geld toe – mits het legaal is. Turkije heeft buitenlandse valuta hard nodig nu het in een nieuwe liracrisis zit, die ervoor zorgt dat de munt dit jaar al ruim 20 procent in waarde is gedaald ten opzichte van de dollar. Sinds de oorlog is er sprake van een sterke toename van Russische investeringen in vastgoed en van Russen die bedrijven openen in Turkije, zeggen Turkse vastgoedbedrijven en consultancykantoren die investeerders adviseren. De verkoop van Turkse huizen aan buitenlanders is sinds maart verdubbeld, en Russen zijn voor het eerst de grootste groep kopers. In april kochten ze 1.152 woningen in Turkije, met name in Istanbul en Antalya. Ook in Bodrum is er sprake van een toename, vertelt burgemeester Ahmet Aras. „Rijke Russen houden van Bodrum, hun mentaliteit staat dichtbij de onze. Ze komen voor vakantie of om zich te vestigen. We zijn blij dat ze hier geld uitgeven.” Toch is in Bodrum niet veel van een Russische invasie te merken. Het toeristenseizoen is nog maar net begonnen. De terrassen op het kiezelstrand zijn nagenoeg leeg. In de winkelstraatjes van de badplaats, waar kleding die merken als Gucci, Prada en Balenciaga imiteert wordt verkocht, slentert slechts een handjevol toeristen. Drie Russische vrouwen, die zware make-up en strakke yogabroeken dragen, staan luidruchtig zonnebrillen te passen. Ze blijken een weekje weg zonder man. Bodrum is van oudsher de populairste badplaats onder rijke Turken uit Istanbul, die er een zomerhuis hebben. Velen van hen zijn de laatste decennia permanent naar de badplaats verhuisd om de drukte van Istanbul te ontvluchten. Hierdoor groeide Bodrum uit van een badplaats tot een stad. Zakenmensen pendelen tussen hun werk in Istanbul en hun gezin in Bodrum. Vandaar dat de infrastructuur in Bodrum, zoals particuliere scholen en ziekenhuizen, inmiddels goed is ontwikkeld. Dit maakt Bodrum een geliefde bestemming voor welgestelde Russen die door de oorlog in Oekraïne een uitwijkmogelijkheid zoeken. Dat vertelt Darren Edwards, een Britse makelaar die al twintig jaar in Bodrum woont en werkt. „We hebben ineens een paar Russische klanten per week”, zegt hij, trekkend aan een elektronische sigaret. De meeste huizen die Edwards verkoopt kosten één tot zes miljoen euro. „We verkochten recent enkele villa’s boven de drie miljoen”, vertelt hij in zijn stijlvolle kantoor in het pas geopende kunst- en cultuurdorp Dibeklihan, net buiten Bodrum.  Om een Turks paspoort met voorrang te krijgen, kopen Russen mensen om bij de migratiedienst Een advocaat  Turkije is ook aantrekkelijk voor rijke Russen omdat buitenlanders die tenminste 400.000 dollar investeren er een Turks paspoort kunnen krijgen. Turkije is niet de enige met zo’n gouden paspoort; diverse Europese landen bieden buitenlandse investeerders dit privilege. Vijftien Russische oligarchen hadden bijvoorbeeld een Cypriotisch paspoort. Maar het eiland heeft er recent acht ingetrokken vanwege de sancties. Katja is een advocaat uit Moskou die tijdelijk bij vrienden in Londen bivakkeert. Het Russische durfkapitaalbedrijf waarvoor ze werkt, is na de oorlog verkast naar Cyprus. Maar daar wil ze niet wonen. „Te saai.” Om toch een uitwijkmogelijkheid te hebben als de situatie in Rusland verder verslechtert, heeft ze een appartement in Istanbul gekocht. „Toen de oorlog begon heb ik meteen gekeken welke landen nog een gouden visum verstrekken”, zegt Katja, die niet met haar achternaam in de krant wil.  „Montenegro, Portugal. Ik woog alles af en kwam tot de conclusie dat Turkije de beste optie is. Want daar krijg je geen visum maar een paspoort. En president Erdogan zal de laatste zijn die zo’n programma stopzet.” „De verkoop van huizen aan Russen is enorm gestegen, vooral om een Turks paspoort te krijgen”, zegt Eray Sayin, partner bij advocatenkantoor Sayin Law in Istanbul, dat gespecialiseerd is in de energiesector en onder andere het Turkse staatsoliebedrijf adviseert. Sayin helpt zijn rijke Russische klanten ook bij het kopen van Turks vastgoed. „Een van mijn klanten is een Rus die in Dubai woont. Zijn kinderen hebben een Cypriotisch paspoort. Hij wil nu dat ze Turks staatsburger worden.” Sayin ziet sinds de oorlog een „ongelooflijke” stijging van het aantal bedrijven in Turkije die met Russisch geld worden opgericht. In april waren dat er  volgens cijfers van de Turkse Unie van Kamers en Grondstoffenbeurzen 136, ruim twee keer zoveel als in maart en negen keer meer dan het maandgemiddelde van vorig jaar. „We hebben er veel nieuwe klanten bij gekregen, met name in de energiesector”, zegt Sayin. „Het gaat om grote investeringen, vaak meer dan vijf miljoen dollar.” De oprichting van een bedrijf in Turkije  biedt mogelijkheden om de sancties te mijden. Een advocaat in Bodrum die vaak bedrijven opricht voor buitenlandse klanten, en die ook  anoniem wil blijven, legt uit hoe dat gaat. „Rijke Russen kopen een huis in Turkije om een Turks paspoort te bemachtigen en een Turkse naam aan te kunnen nemen. Daarna openen ze onder die naam een bedrijf, waarmee ze geld van en naar Europa kunnen sturen.” „Het is een perfecte manier, ik hou er zo van”, zegt de advocaat met een bitter lachje. Hij rookt een sigaret in de tuin van zijn huis en staart over de in duister gehulde baai van Bodrum. „Om hun Turkse paspoort met voorrang te krijgen, kopen ze mensen om bij de migratiedienst. Dan hebben ze het binnen een paar dagen in plaats van de gebruikelijke vier tot zes maanden. Met het in Turkije opgerichte bedrijf kopen ze wat vastgoed, zodat het bedrijf er op papier hartstikke actief en legitiem uitziet.” Turkse banken gaan veel voorzichtiger te werk, vooral de particuliere. Russen die onlangs in Turkije zijn aangekomen, hebben grote moeite om bankzaken te doen, deels doordat Visa en Mastercard hun diensten voor Russen hebben opgeschort. Daarom nemen ze vaak tassen vol contant geld mee naar Turkije. Maar ze kunnen ook moeilijk deposito’s en overschrijvingen doen omdat Rusland uit het Swift-betalingssysteem is gezet. En nieuwe Russische klanten worden door Turkse banken extra grondig doorgelicht. De voorzichtigheid is mede ingegeven door de ervaring van de Turkse staatsbank Halkbank. Die werd in 2019 door een rechter in New York veroordeeld voor het zogeheten goud-voor-olie-complot, waarmee de bank Iran hielp om de Amerikaanse sancties te ontwijken. „Turkse banken zijn zeer terughoudend, om een soortgelijk lot te voorkomen”, zegt Defne Arslan, directeur van de Atlantic Council in Turkije, die werkte als econoom voor de Amerikaanse ambassade in Ankara. Dat zien westerse diplomaten ook. Daarom namen ze tot nu toe een afwachtende houding aan. Ze zien wel dat Turkije uitgroeit tot een toevluchtsoord voor Russisch geld, maar zeggen: ‘laten we afwachten waar het heen gaat’. „Als Turkije het slim speelt, kan het profiteren van het aantrekken van buitenlandse investeringen en bedrijven”, meent Arslan. „Maar het aantrekken van Russisch geld kan Turkije op de lange termijn ook schaden.” Consultant Akbas hoort dat de aandrang in sommige Europese hoofdsteden toeneemt om landen die de westerse sancties negeren te straffen met secundaire sancties. En ook de VS beginnen meer druk uit te oefenen. „Als de oorlog in Oekraïne voortduurt, de humanitaire tragedie groeit, en landen als Turkije, India en Brazilië lastpakken blijken te zijn, dan zullen secundaire sancties zeker op tafel komen”, meent Akbas. „Tot dusverre zijn er 7.700 sancties aangekondigd in westerse hoofdsteden. En aan tientallen sancties wordt nog gewerkt, wat betekent dat er meer zullen volgen.”||https://www.nrc.nl//nieuws/2022/07/05/bodrum-wordt-rijk-van-oligarchengeld-2-a4135672
2022-07-06||Boeren lijken nauwelijks te porren voor uitkoopregelingen, hoe komt dat?||Niet alleen het verzet onder boeren neemt toe, ook de mislukte uitkoopregelingen voor boeren stapelen zich op. Daarmee komt dwang steeds dichterbij.  De strategie van het Rijk om boeren uit te kopen en zo de stikstofuitstoot snel terug te dringen, is tot nu toe een grote teleurstelling. Een eerdere poging varkenshouders uit te kopen, was ook al geen succes. En het uitkopen van boeren die veel stikstof uitstoten in de buurt van kwetsbare natuurgebieden – via een provinciale regeling – loopt nu ook in de soep.     Met die laatste regeling proberen provincies al anderhalf jaar boeren te verleiden hun bedrijf te verkopen. Ze voerden talrijke gesprekken, maar dat leverde niks  op. Nul boeren tekenden tot nu toe voor de regeling, die begin september sluit.  Aan animo was oorspronkelijk geen gebrek. In totaal kwamen zo’n achthonderd ‘piekbelasters’, boeren die veel stikstof uitstoten in de buurt van kwetsbare natuurgebieden, voor deze regeling in aanmerking. Toen de regeling startte, eind 2020, meldden zich bijna 180 boeren. Geld was er ook voldoende: het beschikbare budget werd halverwege opgehoogd tot  bijna 230 miljoen euro. De provincies strikten de boerenbedrijven, het Rijk zou de kosten voor haar rekening nemen.  Het kabinet snakte naar een succes. Eind 2019 stelde het kabinet al een uitkoopregeling voor varkenshouders open. Die mislukte: het aantal deelnemers en de gerealiseerde verlaging van stikstofuitstoot vielen tegen, bleek eind 2020. En dat terwijl de uitstoot  van stikstof juist snel omlaag moet worden gebracht. In mei 2019 oordeelde de Raad van State dat Nederland jarenlang te weinig heeft gedaan om de uitstoot van stikstof terug te dringen. Door de uitstoot verslechtert de natuur: planten gaan dood en insecten verdwijnen. In het coalitieakkoord beloofde Rutte IV beterschap: Nederland zou in 2030 zijn stikstofuitstoot gehalveerd moeten hebben ten opzichte van 2019.  Afgelopen maand presenteerde minister Christianne van der Wal (Natuur en Stikstof, VVD) de stikstofreductiepercentages per provincie. Het vrijwillig uitkopen van boeren is de belangrijkste troef om de uitstoot terug te dringen. Van de beschikbare  24,3 miljard euro voor de aanpak van de stikstofproblematiek is 7,5 miljard gereserveerd voor het uitkopen van boeren.  Maar uitkopen ligt dus gevoelig in de agrarische sector. In Friesland, Flevoland en Overijssel hebben boerenorganisaties zich de afgelopen maanden teruggetrokken uit landbouwoverleggen met onder meer de provincies, omdat ze vinden dat het kabinetsbeleid zich te veel richt op het uitkopen.  Ondertussen loopt onder boeren de animo om zich uit te laten kopen via de provinciale regeling terug. Van de bovengenoemde 180 boeren die zich eind 2020  meldden voor de provinciale regeling, waren er in mei van dit jaar  ruim zeventig over, volgens interne stukken van de Rijksdienst voor Ondernemend Nederland (RVO) ingezien door NRC. RVO monitort het verloop van de provinciale regeling voor  het ministerie van Landbouw, Natuur en Voedselkwaliteit (LNV). De stukken geven een interessante inkijk in het verloop van de regeling en de oplopende spanningen tussen de provincies en het Rijk.   Uit dezelfde rapportage blijkt  dat met name de provincies Limburg, Brabant en Overijssel gesprekken voeren met boeren die overwegen te stoppen. In Utrecht, Noord-Holland en Zuid-Holland zijn (bijna) alle gesprekken gestaakt: de boerenbedrijven blijken toch te weinig uit te stoten om voor de regeling in aanmerking te komen, of de boeren willen niet stoppen met hun bedrijf.   De boeren die wel overwegen te stoppen, hebben bezoek gehad van een taxateur. Twee boeren hebben een bod ontvangen, volgens de RVO-stukken. De bedragen zijn niet vermeld. Wel bekend zijn de budgetten per provincie: Limburg en Brabant hebben het grootste budget toegewezen gekregen: 58,5 en 57,5 miljoen euro. Dit geld wordt waarschijnlijk niet allemaal uitgegeven.  De tegenvallende interesse heeft het Rijk grotendeels aan zichzelf te danken, vinden landbouwgedeputeerden. De provinciale regeling komt met talloze kleine regeltjes en voorwaarden en is daardoor onwerkbaar, zeggen zij. „De Haagse werkelijkheid” geeft, volgens de Brabantse stikstofgedeputeerde Erik Ronnes (CDA), „een vereenvoudigd beeld van de vaak complexe en diverse werkelijkheid van de boerenpraktijk”. Foto Robin van Lonkhuijsen
 Voor de provinciale regeling geldt bovendien een beroepsverbod. Dit houdt in dat  boeren die gebruikmaken van de regeling hun bedrijf niet ergens anders mogen voortzetten; de productierechten vervallen en de vergunningen worden ingetrokken. Dit is „echt een stoppersregeling en niet bedoeld voor ondernemers die verplaatst willen worden” zegt een woordvoerder van het ministerie van Landbouw.  Maar veel boeren willen helemaal niet definitief stoppen, zegt de Gelderse landbouwgedeputeerde Peter Drenth (CDA). „In mijn provincie zijn zo’n honderd boeren uit de Gelderse Vallei die graag mee zouden doen aan de regeling, maar die willen ergens anders verder.”   Verdere kritiek, blijkt uit de interne RVO-stukken: het model dat de stikstofuitstoot per boer berekent, is tussentijds aangepast door het Rijk. Sommige boeren vallen daardoor niet meer onder de regeling, zegt Ronnes.  Dit „hobbelige traject”  leidt tot „veel frustratie zowel bij de veehouders als bij de provincie”, volgens de RVO-stukken. Het vertrouwen in de overheid slinkt. En veehouders neigen hierdoor „de gesprekken over aankoop af te kappen”. Zo haakte in Brabant recent nog een boer af omdat het te lang duurde.   In Limburg zijn ruim twintig taxaties uitgevoerd door ambtenaren, zegt landbouwgedeputeerde Geert Gabriëls (GroenLinks), maar er is nog geen overeenkomst gesloten. „Ik hoop dat er voor de deadline nog een overeenkomst gesloten wordt, anders is het zonde van het geld.” Volgens Gabriëls is er veel geld  uitgegeven aan taxaties.  Ook de provincie Overijssel heeft, volgens de RVO-stukken, „honderden uren” gestoken in gesprekken met boeren en het taxeren van hun bedrijf; dat heeft veel geld gekost.   Er was nog een reden dat de animo onder boeren terugliep. In maart van dit jaar kondigde  minister Van der Wal een nieuwe „woest aantrekkelijke” regeling  aan: stoppende boeren zouden  ruimhartiger gecompenseerd worden. Hoeveel geld  stoppende boeren zouden krijgen, zei ze niet. Maar de  aankondiging had een averechts effect: tientallen boeren die overwogen te stoppen via de provinciale regeling trokken zich alsnog terug. Het is nog maar de vraag of de nieuwe regeling echt aantrekkelijker wordt. De  regeling  ligt „de komende maanden” ter consultatie voor in Brussel, volgens een LNV-woordvoerder. Het kabinet mag volgens Europese regels  stoppende boeren niet onnodig veel geld geven, omdat dit tot oneerlijke concurrentie kan leiden. Zo zouden zij met het geld dat ze krijgen hun bedrijf in Hongarije of Polen kunnen voortzetten en daar oneerlijk concurreren met de lokale boeren.  Brussel controleert of de nieuwe regeling voldoet aan de staatssteunkaders, zegt de woordvoerder. Als dat zo is, is er sprake van „geoorloofde staatssteun”. Als ‘Brussel’ de regeling niet goedkeurt, moet de minister terug naar de tekentafel en zal het meerdere maanden duren voordat de regeling is aangepast.    De provincies hopen voordat de provinciale regeling in september sluit nog  dertig bedrijven ‘aan te kunnen kopen’, volgens de RVO-stukken. Dat is erg optimistisch,  als je bedenkt dat de afgelopen anderhalf jaar nog niet één boer zijn handtekening zette. Door  het protest van de afgelopen weken zullen boeren minder snel geneigd  zijn om te tekenen.  Inmiddels wordt er gewerkt aan een opvolger van de provinciale regeling voor ‘piekbelasters’. Die moet de huidige regeling, die in september afloopt, vervangen. De tweede versie van de provinciale regeling wordt  op een aantal punten aangepast, zegt LNV. Zo is de nieuwe regeling ruimer geformuleerd, waardoor veel meer  boeren aan de voorwaarden voldoen, zo’n 3.900. Bij de huidige regeling waren dat 800. En het beroepsverbod wordt afgezwakt: onder bepaalde voorwaarden mag een boer elders verder. Ook deze regeling zal  ter controle worden voorgelegd  in Brussel.  Maar ook de opvolger kent nog zwaktes, zegt de Gelderse gedeputeerde Peter Drenth. Zo is de fiscale kant van de vernieuwde provinciale regeling nog niet goed geregeld, zegt hij. Zo moet een boer een premie van tienduizenden euro’s betalen aan de Belastingdienst als hij zijn bedrijf beëindigt. Daardoor is onzeker wat een stoppende boer er uiteindelijk aan overhoudt. Sommige  provincies lijken  de problemen met de uitkoopregelingen beu. Het  „is zeker geen automatisme” dat Overijssel gebruik zal maken van de nieuwe  provinciale regeling, zegt een woordvoerder van de provincie. De komende maanden worden spannend. Als de uitkoopregelingen  weinig animo blijven aantrekken, maakt dit mogelijk de weg vrij voor onteigening. Dit is een scenario dat boeren vrezen en het kabinet, uit angst voor verzet, het liefst zo weinig mogelijk inzet.||https://www.nrc.nl//nieuws/2022/07/05/uitkoopregeling-voor-boeren-loopt-opnieuw-uit-op-mislukking-a4135677
2022-07-06||Wees (een beetje) coulant voor ‘bepaalde’ witte mannen van boven de 55||Vorige week schreef ik hoe je als ‘kantoor-boomer’ (ouwe zak) het beste kan omgaan met jonge collega’s. Nou, dat heb ik geweten. Iedereen boos. Woe-den-de reacties op Twitter en LinkedIn.  Van millennials die beledigd waren omdat ze over één kam geschoren werden met de generatie X, Y en de Z’tjes; van zestigers die mij even kwamen uitleggen dat boomers OUDER ZIJN DAN 75 EN DUS ALLANG VERDWENEN ZIJN VAN DE WERKVLOER en van twintigers die niet voor millennial uitgescholden wilden worden. Man, man, man. Generatieproblemen zijn blijkbaar nogal precair op het werk. En dat terwijl generaties niet eens bestaan, en de verschillen binnen generaties groter zijn dan die ertussen! Des te meer reden, leek mij, om ook eens de andere kant van het verhaal  te laten zien en wat tips te geven hoe je als jonkie het beste met oudere collega’s kunt omgaan. Met de ‘kantoor-boomers’. En nee, die zijn dus niet  boven de 75 – het woord ‘boomer’ wordt tegenwoordig ook overdrachtelijk gebruikt. Meestal voor vijftigers en zestigers, maar soms zelfs voor veertigers, twintigers en dertigers – voor iedereen die zichzelf heel serieus en verstandig vindt. De mensen die dat nog niet wisten, hoeven deze tips niet te lezen. Want het gaat over jullie, haha. Echt. Komen ze.  Traag in het aanleren van nieuwe dingen, traag met digitaliseren, traag in hun verhalen, breedsprakig ook, zo hoorde ik toen ik er een aantal jonge collega’s naar vroeg. Erger je daar niet aan, maar leer ervan. Want traag zijn is hartstikke slim – het  voorkomt burn-outs. Lach boomers dus niet uit als ze een dutje doen, maar ga er lekker naast zitten tukken – hartstikke goed voor je brein. Dutten is het nieuwe mindful! Gooi er wijn in. Dan worden ze week. Zeker als je vervolgens over hun gesjeesde kinderen begint, over Bob Dylan, de Stones, Bruce Springsteen of een andere held uit de prehistorie. Daarna kun je elk idee of lastige kwestie doordrukken – ze hebben dan geen enkele weerstand meer. Die hebben het het zwaarst.  Niet alleen op werk, ook in het leven. Ze hebben namelijk vaak nog hoogbejaarde ouders voor wie ze moeten zorgen, de fut is uit hun relatie, ze hebben pubers thuis die hen haten en hun baas is een millennial. Als je ze wat aandacht geeft, bloeien ze op als bloemen in een woestijn na regenval. Maak daar misbruik van.  Ze hebben een groot netwerk; ze kennen de baas nog uit de kroeg. Als je aardig voor ze bent, helpen ze je graag – ze hoeven zelf niks meer te bereiken. Hoe je het beste kan slijmen?
	Zeg bijvoorbeeld dat je gehoord hebt dat ze vroeger in een band hebben gespeeld, of dat ze een ruig studentenleven hebben geleid – niets zo triest als boomers die vertellen over hun studentenleven, maar het werkt. Je kunt ook vragen naar campingtips in Frankrijk. Of: „Goh, hoe deden jullie dat vroeger zonder mail? Een fax? Ren je Rot? Stuif es in? Vertel daar eens wat over!” Schrijf ‘leuk, doen we!’ of ‘komt voor elkaar!’ – dan fleuren ze helemaal op.  Controleer wel alles wat je schrijft op taalfouten. En o ja, interpunctie – dat is iets met hoofdletters en punten. Super ouderwets. Maar anders nemen ze je niet serieus.  Hang dus een briefje boven je bureau met daarop: „Nee, ik ben geen stagiair, ik werk hier al vier jaar”, „Nee, ik woon niet meer bij mijn ouders”, „Nee, ik ben geen single”, en „Ja, ik wil ook wel eens een compliment over werk in plaats van over mijn uiterlijk”. Dat helpt.  Ook al zat je na 20 bier, twee tanks lachgas en een half uur slaap zo fris als een hoentje om negen uur op kantoor – dan voelen ze zich niet zo oud. Zeg ook geen ‘u’, maar ‘jij’ en vraag nooit wanneer ze met pensioen gaan. Dat is nodeloos grievend.  Lach hen niet uit als ze helemaal losgaan op het personeelsfeest – het is waarschijnlijk hun enige uitje in het jaar. Als ze dan nóg doorgaan, zeg dan dat je weg moet om iets te printen. Printen is heilig voor ze.  Mails, memo’s, PowerPoints, WhatsApp-gesprekken in de groepsapp. Dat heeft geen zin. Geef ze liever een plastic mapje.  Dan denken ze dat ze overzicht hebben. Laat ze in die waan.  Ja, ze hebben de planeet verpest met hun bbq’s en vliegvakanties, en ja, ze konden in 1999 nog een huis kopen met een paar gulden in een oude sok. Maar hun dat verwijten, brengt je niets verder. Ze vinden namelijk allemaal dat ze keihard hebben moeten knokken voor hun plek. Dat vindt namelijk iedereen, dat vindt Amalia zelfs. Seksuele intimidatie en badinerende grapjes hoef je uiteraard niet te pikken, maar discussies ‘dat je niks meer mag zeggen tegenwoordig’ – laat het gaan. Hun tijd is geweest. Dat weten zij niet, maar jij wel.  Ik heb dit uit de hand zien lopen. Doe dat lekker binnen je eigen generatie. Niet alles hoeft te worden gedeeld.  Trek het aantal jaren dat jij jonger bent van je eigen leeftijd af. Ben jij 32 en zijn zij 52? Dan zien ze jou dus zoals jij een twaalfjarige ziet. Echt? Ja echt.  Weet dat er een moment zal komen dat jij ook zo wordt als zij. En dat als je niet oppast, je al zo bent. Uithuilen kun je bij je generatiegenoten. Hoe was jouw week? Tips voor Japke-d. Bouma via @Japked op Twitter. Als ik het kamerdebat goed begrijp krijgt NL nog geen nieuwe onderzeeboten, maar wel een dialoogfase C met een integrale focusaanpak die wordt uitgelijnd binnen een mijlpaalmodel met governancekeuze voor teamopplussing 💪 — Dieuwertje Kuijpers (@traumabeertje) June 29, 2022   “Hey Hendrik, mail you nog ff tekst aan afdeling verkeer?” “On it, gast!” Cc @GemeenteUtrecht pic.twitter.com/T42aY14WD9 — Jan Willem Naphegyi-Schouw (@Willemparel) June 29, 2022   He, een taskforce! @Japked https://t.co/cn87EK58dI — Oscar Vermeer (@Oscarvermeer) July 1, 2022   Dat dit stelletje zichzelf-opwaarderende nozems nog durft te adverteren in de krant van @Japked, hè, ongelooflijk. pic.twitter.com/2rE7Cfe1X0 — Bart Breij (@Scarbir) July 3, 2022   Zojuist hoorde ik minister Conny Helder @ministerLZS in @op1npo spreken over "de doorontwikkeling van het kwaliteitskader" in de zorg.  Weet iemand wat dat betekent en wat er dan gebeurt? @Japked misschien? #kromspraak #jeukwoorden #Zorg #Op1npo — panoramenko (@panoramenko) July 4, 2022 
 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/05/vijftigers-hebben-het-het-zwaarst-op-kantoor-a4135601
2022-07-06||De energietoeslag gaat omhoog, maar meer steun gaat het kabinet niet geven||Veel huishoudens die geldzorgen hebben door de stijgende energieprijzen en  oplopende inflatie hoeven dit jaar niet op extra hulp te rekenen. Nieuwe plannen om de koopkracht te stutten zijn zó moeilijk uit te voeren dat het beter is te wachten tot 2023, zegt het kabinet. Geld of onwil is niet het probleem, zei premier Mark Rutte (VVD) dinsdag tijdens het debat over de Voorjaarsnota. Het is simpelweg „een te groot risico” voor de nu al zwaarbelaste uitvoeringsorganisaties. Techniek. Regels. Te weinig mensen. De oppositie gelooft niets van die uitleg. Een groot aantal partijen zegt dat er wél van alles mogelijk is. Zij wijten het gebrek aan actie aan politieke redenen en dreigen de nieuwe begroting te torpederen als het kabinet niet alsnog maatregelen neemt. „Schaamteloos”, noemde GroenLinks-leider Jesse Klaver de respons van het kabinet. PVV-leider Geert Wilders sprak van „een middelvinger” naar de Nederlandse bevolking. „Volgend jaar is gewoon te laat”, zei Attje Kuiken (PvdA). Vanuit de Kamer klinkt al weken de roep om extra steun, nu de financiële nood bij veel gezinnen als gevolg van de stijgende prijzen blijft toenemen. Het Centraal Planbureau (CPB) schatte in juni dat bij ongewijzigd beleid volgend jaar tot wel 1,2 miljoen huishoudens in de problemen zouden kunnen komen. Het Nibud vreest dat zelfs 2,5 miljoen huishoudens, niet alleen lage inkomens maar ook middeninkomens, in financiële moeilijkheden zullen belanden door de hoge energieprijzen. Het kabinet is steeds sceptisch geweest. Er zou niet veel mogelijk zijn, bovenop de zes miljard euro die in het najaar en voorjaar al waren uitgetrokken om huishoudens tegemoet te komen. Toen de Tweede Kamer half juni voor het eerst over de Voorjaarsnota debatteerde, groeide de druk om toch íets te doen. Het debat werd daarop stilgelegd, het kabinet ging op zoek naar een oplossing, de coalitie ging achter de schermen in gesprek met de oppositie, en er werd gerekend en gepraat.  De uitkomst van die zoektocht: niks kan. Een verhoging van het minimumloon, een verlaging van het collegegeld, een aanpassing van toeslagen of een bevriezing van de huren: al die dingen zouden  pas volgend jaar kunnen. Een tijdelijke verdubbeling of verhoging van de zorgtoeslag, zoals respectievelijk Volt en PvdA en GroenLinks in juni voorstelden, brengt dan weer het risico van honderdduizenden terugvorderingen met zich mee. Een ander voorstel uit het debat, om geld op te halen door een solidariteitsheffing in te voeren voor bedrijven die de afgelopen maanden forse winsten boekten, zou ook niet lukken. „Als je gaat kijken naar alle zaken die voorlagen, dan kom je er gewoon achter dat het in de uitvoering redelijk rampzalig is”, zo vatte Rutte het vrijdag tijdens zijn wekelijkse persconferentie in Nieuwspoort samen. Denk-leider Farid Azarkan was dinsdag bij het vervolg van het Voorjaarsnotadebat in zijn kritiek nog bondiger: „Eigenlijk is het: Rutte says no.” Eigenlijk is het: Rutte says no De oppositie, van links tot rechts, was niet over de uitleg van de premier te spreken. „U heeft een bak papier over de schutting gegooid waarbij alle plannen van de oppositie zijn afgeschoten”, zei SP-voorvrouw Lilian Marijnissen. „Waarom is er niet actief meegedacht?” wilde Laurens Dassen (Volt) weten. „Waarom is er niet gedacht: hoe zijn deze plannen wél uitvoerbaar?” Hij deed zelf een voorzet. Als het kabinet een herhaling van de Toeslagenaffaire vreesde, was het dan geen optie om niets terug te vorderen en het verlies op de koop toe te nemen? Dat leek de premier geen goed idee: „Dan laat je alle principes onder je wetgeving los.” Rutte zag toch één uitweg. Hij hoopt dat de energietoeslag waarmee het kabinet de 800.000 huishoudens met de laagste inkomens nu al met 800 euro tegemoetkomt met 500 euro verhoogd kan worden. De gemeenten voeren die toeslag uit en zouden  in staat zijn dat te doen, bleek kort voor het debat. De coalitie was daarmee tevreden gesteld, maar de oppositie niet. Dat is niet onbelangrijk, want het kabinet heeft in elk geval een deel van de oppositie – JA21, GroenLinks, PvdA of een aantal kleinere partijen samen – nodig om de begrotingswijzigingen uit de Voorjaarsnota volgende week door de Eerste Kamer te loodsen. De kritiek: honderdduizenden Nederlanders die nét boven het bestaansminimum zitten, grijpen dan nog steeds mis. „Wat het kabinet zegt is: je kunt bijna beter op een uitkering zitten dan dat je werkt tegen het minimumloon”, aldus een geërgerde Klaver. „Er komt een armoedegolf aan die zijn weerga niet kent”, zei Pieter Omtzigt. „Wat hebben we nou geleerd van de kinderopvangtoeslag? Als je tijdig  mensen kunt laten rondkomen, komen ze niet in die schulden, komen ze niet bij die incassobureaus. Als ze eenmaal over het randje geduwd worden, hebben we hier in januari en februari debatten over honderdduizenden huishoudens die in de schuldsanering moeten.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/05/weinig-extra-koopkrachtsteun-dit-jaar-a4135673
2022-07-06||De enquêtecommissie zou ook zichzélf wel willen verhoren over de coronacrisis – maar dat kan niet||Het is de zesde parlementaire enquête sinds 2010, de twee ‘mini-enquêtes’ niet meegerekend. Woensdag begint de voorbereidingscommissie van de enquête naar de coronacrisis. Nooit eerder greep de Tweede Kamer in zo’n korte tijd zo vaak naar haar zwaarste onderzoeksmiddel. Alle politieke partijen achten deze enquête noodzakelijk. Maar in de aanloop naar het onderzoek rijzen veel vragen. De enquête heeft twee doelen: leren van de coronapandemie voor toekomstige gezondheidscrises en  bewindslieden, keuzes en ingrijpende maatregelen evalueren. Voordat het parlementaire onderzoek daadwerkelijk aanvangt, gaat nu een voorbereidingscommissie een onderzoeksvoorstel formuleren en bepalen wie er onder ede ondervraagd moeten worden. Negen fracties, van de twintig, doen mee aan dit voortraject, waaronder drie regeringspartijen (VVD, D66 en CDA) en twee ‘coronasceptische’ Kamerleden: Pepijn van Houwelingen (FVD) en Wybren van Haga. Ook enkele (voormalige) zorgwoordvoerders (Nicki Pouw-Verweij van JA21 en oud-CDA’er Pieter Omtzigt) en oud-Kamervoorzitter Khadija Arib (PvdA) zitten erin. De laatste zal deze woensdag als voorzitter worden aangewezen. Tot slot neemt PVV’er Vicky Maeijer deel aan de commissie. Of dit de aangewezen personen zijn, kun je je afvragen, zegt hoogleraar bestuursrecht Herman Bröring: „Het kan ten koste gaan van de onpartijdigheid als mensen die een rol hebben gespeeld tijdens de crisis in de commissie plaatsnemen.” Arib speelde als Kamervoorzitter een voorname rol door het parlement praktische beperkingen op te leggen die de controle van de regering lastiger maakten. Zeker in het begin was de toegang tot het Kamergebouw beperkt op haar verzoek. Het onderzoek zal ook willen kijken naar de rol die de Tweede Kamer heeft gespeeld in het coronabeleid, maar als lid van de commissie kan Arib niet verhoord worden. Het is gebruikelijk dat de leden van de voorbereidingscommissie ook de verhoren doen. Het onderzoek zal ook willen kijken naar de rol van  de Tweede Kamer zelf  Pieter Omtzigt, sinds een jaar zelfstandig Kamerlid, pleitte er vorig najaar voor dat niet de Tweede maar de Eerste Kamer het parlementair corona-onderzoek zou doen. Toch besloot hij zich als ervaren Kamerlid in deze voorbereidende fase aan te sluiten. „Ik wil graag bij de formulering van de vraagstelling betrokken zijn.” Een voordeel van een breed samengestelde commissie is dat elke corona-mening is vertegenwoordigd, maar dat kan ook tot lastige interne discussies leiden. Oud-FVD’er Wybren van Haga was fel tegenstander van de coronamaatregelen, die „discriminerend” zouden zijn en hij betwistte de sterftecijfers en de effectiviteit van vaccins. FVD-Kamerlid Pepijn van Houwelingen is nog controversiëler. Met regelmaat brengt hij complottheorieën over de coronapandemie de Kamer in en hij vergeleek de coronacrisis met de Tweede Wereldoorlog. In november bedreigde hij D66-Kamerlid Sjoerd Sjoerdsma met de komst van „tribunalen”. Deze week kwam hij daar nog eens op terug. Hij tweette veel zin te hebben in de enquête, want als er „onthullingen over de grote coronahoax en de misdadigheid van het zogenaamde ‘coronabeleid’ blijven komen zou die commissie zomaar eens t.z.t. een soort ‘tribunaal’ kunnen worden”. Inhoudelijke onenigheden tussen leden van een voorbereidende commissie zijn niet ongebruikelijk, zegt hoogleraar  Bröring. „Het is een instrument van het parlement en je kunt geen partijen uitsluiten.” Maar het is zelden zo dat er onenigheid is over het bestaan van het probleem dat moet worden onderzocht. Waar Bröring zich meer zorgen over maakt, is overbelasting van de Kamer. „Er spelen drie enquêtes. Dat is héél veel. De Kamerleden die meewerken aan deze enquêtes hebben minder tijd voor andere werkzaamheden. En de Kamer zal ook iets met het resultaat willen doen. Tegelijkertijd spelen er veel grote problemen.” Voor sommige fracties is dat reden  om niet deel te nemen aan de voorbereidende commissie. SP liet weten niet genoeg capaciteit in de fractie te hebben. Bij GroenLinks en de ChristenUnie speelt hetzelfde. Tweede Kamerlid Mirjam Bikker (ChristenUnie): „Wij leveren onze bijdrage met de enquêtecommissie naar gaswinning in Groningen. Maar we zijn een fractie van vijf. We kunnen niet meer doen.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/05/de-enquetecommissie-zou-ook-zichzelf-wel-willen-verhoren-over-de-coronacrisis-maar-dat-kan-niet-a4135667
2022-07-06||Voeg verlof toe aan levenslang, zeggen overheidsadviseurs||  Mensen die een levenslange celstraf hebben gekregen, moeten straks vroegtijdig kunnen beginnen met het voorbereiden van hun mogelijke terugkeer in de samenleving. Daar hoort ook verlof bij in de re-integratiefase. Dat stellen de voorzitter van de Raad voor de Strafrechtstoepassing en Jeugdbescherming (RSJ) en het Adviescollege Levenslanggestraften (ACL), twee belangrijke overheidsadviseurs, tegenover NRC. De Nederlandse praktijk, waarin levenslang vaak ook daadwerkelijk levenslang betekent, staat op gespannen voet met uitspraken van het Europees Hof voor de Rechten van de Mens, omdat iedereen vanuit humaan perspectief zicht moet hebben op terugkeer in de samenleving.   Daarom werkt minister voor Rechtsbescherming Franc Weerwind (D66) op advies van de RSJ  aan een wetswijzing die een nieuw stelsel voor levenslanggestraften regelt. Ze kunnen straks na een nog te bepalen termijn in aanmerking komen voor ‘voorwaardelijke invrijheidstelling’. Het besluit tot deze vrijlating zal dan niet meer bij de minister liggen,  zoals nu met gratieverzoeken het geval is, maar bij de rechter. Dinsdag legde de rechtbank Midden-Nederland levenslange gevangenisstraffen op aan drie verdachten in het zogenoemde Eris-liquidatieproces. Daarmee zitten op dit moment 55 gedetineerden een levenslange gevangenisstraf uit – het hoogste aantal ooit. Voor 41 van hen is die straf onherroepelijk, blijkt uit cijfers van het Forum Levenslang, een stichting die zich inzet voor een humane tenuitvoerlegging van levenslange gevangenisstraffen. Het is ook met de nieuwe plannen niet vanzelfsprekend dat een tot levenslang veroordeelde na verloop van tijd vrijkomt. De rechter zal onder meer wegen of iemand een gevaar voor de samenleving vormt. De verwachting is dat, door het besluit tot invrijheidstelling bij de rechter te leggen in plaats van bij de minister,  levenslang in de praktijk minder vaak echt levenslang zal betekenen. Politieke afwegingen, bijvoorbeeld  uit vrees voor kritiek op een ‘gratiebesluit’, spelen straks geen rol meer. Momenteel adviseert het ACL  de minister van Rechtsbescherming na 25 jaar of een gestrafte toe is aan re-integratieactiviteiten. Na 27 jaar beslist de minister of de gevangene daadwerkelijk kan vrijkomen.  Afgelopen jaren sloeg de minister meermaals positieve oordelen van het ACL  in de wind. De consequentie van het nieuwe systeem van Weerwind moet volgens de RSJ-voorzitter en het ACL zijn dat levenslang veroordeelden tijdig beginnen met re-integreren. Alleen een veroordeelde die voldoende is voorbereid op  terugkeer in de samenleving komt namelijk voor invrijheidstelling in aanmerking.  „Als je er een rechter over wil laten oordelen, moet de rechter ook een goed oordeel kunnen vellen”, zegt RSJ-voorzitter Han Moraal. „Daarom ligt het voor de hand eerder te beginnen met mensen voor te bereiden op een eventuele terugkeer in de maatschappij.”  Moraal denkt aan een traject met trainingen binnen de gevangenis en daarna verlof in de re-integratiefase. Hij wil niet precies zeggen na hoeveel jaar re-integratie tot de mogelijkheden moet gaan behoren, omdat de RSJ hier nog over gaat adviseren. Momenteel besluit de minister over het beginnen met  re-integratieactiviteiten. Volgens Moraal en het ACL is het logisch  dat de beoordeling  of een levenslanggestrafte klaar is voor re-integratie ook bij de rechter komt te liggen.  Een leven met meer uitzicht p. 10-11 ||https://www.nrc.nl//nieuws/2022/07/05/mensen-die-levenslange-celstraf-uitzitten-moeten-straks-eerder-met-verlof-kunnen-zeggen-experts-2-a4135668
2022-07-06||Rutte belooft 500 euro extra energietoeslag voor minima||Het kabinet staat er toch voor open om minima 500 euro extra energietoeslag uit te keren in reactie op de snel gestegen inflatie. Dat heeft premier Mark Rutte (VVD) dinsdagavond in de Tweede Kamer gezegd. Rutte stelde dat het kabinet met gemeenten in gesprek gaat om ervoor te zorgen dat de laagste inkomens het bedrag nog dit jaar zullen ontvangen. Rutte reageerde op een breed gedragen wens van verschillende oppositiepartijen voor extra financiële steun voor de armste Nederlanders vanwege onder meer de energieprijzen.  In de Kamer debatteerde Rutte over de Voorjaarsnota. Aanvankelijk hield de premier de boot af voor extra koopkrachtmaatregelen. Hij stelde weinig mogelijkheden daarvoor te zien en stipte praktische bezwaren aan. Daarop kreeg Rutte forse kritiek, van onder meer GroenLinks, de PVV en SP. Lillian Marijnissen, leider van de SP, stelde dat het „onaccaptabel” was als het kabinet niks zou doen voor de laagste inkomens. PVV-voorman Wilders sprak van „een middelvinger” naar de bevolking.  Rutte bracht daar tegenin dat het kabinet al miljarden heeft toegezegd. Over een verhoging van de energietoeslag via de gemeenten wilde hij later een besluit nemen. Dat standpunt veranderde toen CDA-fractieleider Pieter Heerma voorstelde snel om de tafel te gaan met de gemeenten. Daarop zegde Rutte toe. De oppositiepartijen stelden dat er meer moet gebeuren om de koopkracht te verbeteren en dat het kabinet een koopkrachtreparatie eerder had moeten doorvoeren.  Naast de oppositiefracties zijn ook de gemeenten kritisch over de handelswijze van het kabinet. „Keer op keer incidenteel regelen biedt onze kwetsbare inwoners geen garantie om dagelijks rond te kunnen komen”, schrijft de Vereniging voor Nederlandse Gemeenten (VNG) in een brief in handen van persbureau ANP. „Het kabinet moet zijn grondwettelijke taak om de bestaanszekerheid van de inwoners te borgen waarmaken.” In plaats van via de gemeenten had het kabinet de steunregeling via uitvoeringsorganisaties van de overheid moeten regelen, vindt de VNG.||https://www.nrc.nl//nieuws/2022/07/05/rutte-belooft-500-euro-extra-energietoeslag-voor-minima-a4135657
2022-07-06||Gouverneur Donetsk roept 350.000 inwoners op te evacueren||De gouverneur van Donetsk Pavlo Kyrylenko heeft inwoners van de provincie opgeroepen te evacueren. Het gaat om 350.000 mensen die in gevaar zijn, nu het Russische leger zich volledig lijkt te richten op het gebied in Oost-Oekraïne. Maandag riep de Russische president Vladimir Poetin de overwinning uit in de provincie Loehansk. Loehansk vormt samen met Donetsk de Donbas, een gebied waar al lange tijd om gevochten wordt. „Het lot van het hele land zal worden bepaald door de Donetsk-regio”, zei Kyrylenko volgens persbureau AP. De gouverneur stelde dat de massale evacuatie ook belangrijk is om het Oekraïense leger de kans te geven het gebied goed te kunnen verdedigen. „Zodra er minder mensen zijn, zullen we ons meer kunnen concentreren op onze vijand en onze belangrijkste taken kunnen uitvoeren”. Autoriteiten verwachten dat de komende tijd flink gevochten zal worden om de steden Kramatorsk en Slovjansk, vanwege de kritieke infrastructuur daar. De stad Slovjansk lag de afgelopen dagen al flink onder vuur. De burgemeester van die stad zei zondag dat er „vele doden en gewonden” waren gevallen bij raketaanvallen door Russische troepen.||https://www.nrc.nl//nieuws/2022/07/05/gouverneur-donetsk-roept-350-000-inwoners-op-te-evacueren-a4135664
2022-07-06||Nooit eerder hadden zo veel mensen levenslang in Nederland. Zij moeten eerder met verlof kunnen, stellen adviseurs||Lees het volledige nieuwsbericht hier: Mensen die levenslange celstraf uitzitten, moeten straks eerder met verlof kunnen, zeggen experts Achteroverleunend hoort Delano R. dinsdag in een tweeënhalf uur lang durende uitspraak dat hij de rest van zijn leven achter de tralies moet doorbrengen. Als voorman van motorclub Caloh Wagoh organiseerde hij in 2017 vijf liquidaties. Volgens de rechtbank Midden-Nederland is „de zwaarst mogelijke straf” gerechtvaardigd. „Alleen met levenslang wordt het veroorzaakte leed zo veel als mogelijk vergolden en de maatschappij tegen hem beschermd.” Twee medeverdachten krijgen ook levenslang. Nog nooit zaten zo veel personen in Nederland een levenslange gevangenisstraf uit als nu. In 2000 waren er 10 levenslanggestraften, nu zijn het er 55, de uitspraken van dinsdag meegerekend. Voor 41 van hen is de straf onherroepelijk, blijkt uit cijfers van het Forum Levenslang. De rest kan nog in hoger beroep of is, zoals Willem Holleeder, in cassatie. Meer levenslanggestraften lijken  in aantocht. In juni eiste het Openbaar Ministerie levenslang tegen zeven mannen, inclusief Ridouan Taghi en de twee verdachten van de moord op Peter R. de Vries. Levenslang wordt alleen opgelegd bij de zwaarste misdrijven en de straf lijkt helder: de rest van je leven achter de tralies. Zo simpel is het niet. „Levenslang klinkt heel definitief, maar het is een glibberige straf gebleken. Hoe de samenleving ermee omgaat, is aan ontwikkeling onderhevig”, constateert Wiene van Hattum, voorzitter van het Forum Levenslang en oud-onderzoeker aan De Rijksuniversiteit Groningen. Onder druk van het Europees Hof voor de Rechten van de Mens (EHRM) beweegt Nederland nu namelijk richting een systeem waarbij levenslanggestraften na verloop van tijd vaker vrij gaan komen.  „In beginsel deugt zij niet”, zei minister van Justitie Anthony Modderman, nadat de levenslange gevangenisstraf eind negentiende eeuw als alternatief voor de doodstraf werd ingevoerd. Vrijwel direct ontstond  het gebruik dat levenslanggestraften na verloop van tijd gratie krijgen. Tot de jaren zestig van de vorige eeuw brachten ze gemiddeld vijftien tot twintig jaar achter de tralies door, blijkt uit onderzoek van Van Hattum. En ook daarna blijft gratie de praktijk. Zelfs voor huisarts en gifmoordenaar ‘Dokter O.’ uit Berkel en Rodenrijs die in  1955 levenslang kreeg voor de gifmoord op zijn vrouw en daarna in de gevangenis een andere gedetineerde vergiftigde. Hij kreeg in 1975 gratie omdat volgens de   staatssecretaris van Justitie ook O. „uitzicht hoort te houden op terugkeer in de samenleving”. Vanaf 2000 verschuift het maatschappelijke en politieke sentiment, ziet Van Hattum. „Ik herinner me dat  minister Donner (CDA) in de Kamer zei dat levenslang gewoon voor de rest van het leven is. Dat was nooit zo, maar werd toen wel de werkelijkheid. Gratie om terug te keren in de samenleving werd toen niet meer verleend.” In 2013 oordeelt het EHRM dat een levenslange straf zonder uitzicht op vrijlating onmenselijk is. Een gratieprocedure, zoals Nederland heeft, is niet genoeg. In de praktijk wordt die gratie eigenlijk nooit verleend. Dus, zo is de conclusie van de Hoge Raad vervolgens: er is meer perspectief voor levenslanggestraften nodig. Het leidt in 2017 tot de oprichting van het Adviescollege Levenslanggestraften met  deskundigen met verschillende achtergronden. Het adviescollege adviseert de minister na 25 jaar of een levenslanggestrafte toe is aan re-integratieactiviteiten. Daarna volgen adviezen over eventuele opbouw en uitbreiding van vrijheden, waarna de minister na 27 jaar beslist of er gratie wordt verleend. Aan de adviezen gaat een hoop werk vooraf, vertelt psycholoog en collegelid Karin ten Brinck. Na 25 jaar in de cel moet het eerste advies er liggen, dus begint de voorbereiding anderhalf jaar eerder. Alle straf- en detentiedossiers worden dan opgevraagd, een levenslanggestrafte gaat  weken ter observatie naar het Pieter Baan Centrum, en de Reclassering rapporteert. Daarna gaan leden van het adviescollege zelf in gesprek met betrokkenen, onder wie nabestaanden en de levenslanggestrafte zelf. „Vervolgens bespreken we of iemand klaar is om met re-integratie te beginnen”, zegt Ten Brinck. Dus: mag iemand beginnen met trainingen die hem voorbereiden op de veranderde maatschappij, zoals internetles? Maar ook: mag iemand voorzichtig op verlof? In het huidige systeem ligt zowel de eindbeslissing over of een levenslang veroordeelde met re-integratie mag beginnen als het gratiebesluit bij de minister voor Rechtsbescherming. Die kan een positief advies naast zich neerleggen. Dat gebeurde de laatste jaren meerdere keren, zegt adviescollege-voorzitter Rieke Samson. De weigerachtige houding van toenmalig minister Sander Dekker (VVD) zorgde eerder voor onrust bij de leden. Samson: „Als een minister alles blijft afwijzen nadat wij met veel inspanning adviezen geven, denken leden: waarvoor zitten wij hier?” Begin dit jaar vroeg het EHRM aan Nederland of het systeem van herbeoordeling van de levenslange straf goed op orde was. Dat is niet het geval, vindt advocaat Mark Dunsbergen. Volgens hem is de levenslange straf, ondanks het in het leven roepen van het adviescollege, nog steeds in strijd met mensenrechtenverdragen, omdat niemand mag worden onderworpen aan onmenselijke of vernederende bestraffingen. „Ik vind dat de levenslange straf in Nederland nog steeds onvoldoende zicht biedt op gratie en verlof.” Namens zijn cliënt Dino Soerel – in 2017 tot levenslang veroordeeld voor zijn rol in de moord op hasjhandelaar Kees Houtman en kroegbaas Thomas van der Bijl – stapte hij, al in een zeer pril stadium van Soerels levenslange straf, wegens gebrek aan perspectief naar het Europees Hof. Een systeemwijziging lijkt  op komst. Dit voorjaar bracht de Raad voor de Strafrechtstoepassing en Jeugdbescherming (RSJ) een advies uit waarin wordt bepleit niet langer de minister maar de rechter te laten oordelen over het vervroegd vrijlaten van levenslanggestraften. Minister Franc Weerwind (Rechtsbescherming, D66) reageerde daar welwillend op. Vorige maand liet hij de Tweede Kamer weten de wet te willen wijzigen. Het besluit over vrijlating moet straks bij de rechter komen te liggen. In dat nieuwe systeem zou een levenslanggestrafte na bijvoorbeeld dertig jaar in aanmerking kunnen komen voor ‘voorwaardelijke invrijheidsstelling’. Die termijn is van belang, omdat de langste tijdelijke straf in Nederland nu 30 jaar is, waarvan er 28 moeten worden uitgezeten.  In het nieuwe stelsel dat Weerwind voor ogen heeft, is het geen garantie dat iemand die tot levenslang is veroordeeld eerder vrijkomt, aangezien de rechter straks onder meer rekening moet houden met het recidiverisico en de invloed op slachtoffers. Het kan na de wetswijziging dus nog steeds voorkomen dat iemand de rest van zijn leven achter de tralies blijft. Daarnaast laat de minister een belangrijke vraag boven de markt hangen: wanneer kan een tot levenslang veroordeelde beginnen met re-integratie? En wie beoordeelt dat?   Volgens Han Moraal, voorzitter van de RSJ, is het logisch om straks de beslissing of iemand klaar is voor die re-integratie bij de rechter te leggen, in plaats van de minister. Het ligt volgens hem bovendien „voor de hand” om, als een rechter moet beslissen over vrijlating, „eerder te beginnen met re-integratie dan nu het geval is”. Anders kan de rechter  geen gewogen oordeel vellen over of een levenslanggestrafte eerder mag vrijkomen.  „Nu kan iemand pas na 25 jaar beginnen met re-integreren en dat is echt te laat als je een goed beeld wil krijgen over hoe iemand omgaat met vrijheid en het zich voorbereiden op een terugkeer in de maatschappij”, zegt Moraal. De vraag na hoeveel jaar de re-integratie dan wél moet beginnen, beantwoordt Moraal niet. Volgens Rieke Samson en Karin ten Brinck van het Adviescollege Levenslanggestraften zijn er veel meer mogelijkheden nodig in gevangenissen om levenslanggestraften te kunnen laten re-integreren. Zo moet er eerder en uitgebreider met verlof worden begonnen en moet dat verlof goed worden begeleid. „Als een gedetineerde in een gevangenis met verlof mag, is dat hoogstens een dag, en krijgt hij bewakers mee”, zegt Ten Brinck. „Dan kun je  nooit beoordelen of iemand geschikt is om in vrijheid te leven.” Bij meervoudig moordenaar Loi Wah C., die vorig jaar als langstzittende levenslanggestrafte na jaren procederen gratie kreeg,  zag Van Hattum dat de gevangenis worstelde met het gebrek aan officieel beleid om levenslanggestraften voor te bereiden op een terugkeer in de samenleving. C. kreeg een telefoon op zijn cel terwijl dat officieel niet mag. „Andere gedetineerden mochten dat niet horen, daarom zette hij zijn televisie altijd hard en werd het gesprek overstemd.” Als het plan van minister Weerwind  doorgaat, zal dat volgens RSJ-voorzitter Han Moraal betekenen dat in meer gevallen levenslang geen levenslang meer zal zijn. „Dat betekent in theorie gewoon dat  een aantal zware jongens vrij kunnen komen en de controle van de politiek wegvalt. Dat is de consequentie van een nieuw beleid. Al zal iemand alleen vrijkomen als de rechter dat verantwoord acht.”  Dat levenslang straks uitzicht biedt op  vrijheid  kregen Delano R. en zijn medemoordverdachten dinsdag ook te horen. „In de nabije toekomst” komt er mogelijk een „rechterlijke toets” met „betere waarborgen”, aldus de rechtbank. „Daarvan zal ook de verdachte die vandaag tot levenslang wordt veroordeeld profiteren.”  Afgelopen jaar werden  twee levenslanggestraften, na jaren van procederen, vrijgelaten. Het gaat om Cevdet Y., de man die in 1983 zes mensen doodschoot in het Delftse café Het Koetsiertje. Zijn advocaat diende gratieverzoeken in en voerde rechtszaken. Toenmalig minister Sander Dekker (Rechtsbescherming, VVD) weigerde meerdere gratieverzoeken, maar moest na een uitspraak van het gerechtshof het verzoek inwilligen. De in 1989 tot levenslang veroordeelde Loi Wah C. kreeg in mei 2021 gratie van Dekker. Nadat Dekker in 2020 een gratieverzoek afwees, stapte Loi Wah C. naar de civiele rechter. De uitspraken van de rechter leidden ertoe dat Dekker een nieuw gratieverzoek alsnog inwilligde. De twee zaken staan relatief los van de stelselwijziging die minister Franc Weerwind voor ogen heeft. Cevdet Y. en Loi Wah C. zaten al zo lang achter tralies, dat ze buiten de bestaande beoordelingsprocedure van het Adviescollege Levenslanggestraften vielen.||https://www.nrc.nl//nieuws/2022/07/05/een-levenslange-celstraf-mag-niet-uitzichtloos-zijn-a4135656
2022-07-06||De chloorfabriek draait harder als het waait of als de zon schijnt|| Toine van de Lindeloof tuurt vanaf een afstandje in de controlekamer van Nobian naar een wand met computerschermen. Eigenlijk was deze dag volop zon voorspeld, maar die laat zich minder zien. „Dus dan gaan we misschien wat minder hard draaien”, zegt de operations manager van de chloorfabriek. Zelf moet hij dat maar afwachten. In de controlekamer van Nobian houden operators dag en nacht de fabriek in de gaten. Maar zij bepalen niet altijd hoe hard de fabriek draait. Dat  wordt soms  aan de andere kant van het land bepaald. In Arnhem, om precies te zijn, op het hoofdkantoor van netbeheerder Tennet.   Schijnt de zon of waait het hard? Dan is de kans groot dat de installaties van Nobian – die evenveel stroom verbruiken als 20.000 huishoudens – sneller moeten gaan draaien, om ‘overtollige’ stroom weg te werken. Als het bewolkt is of windstil, is dat juist andersom. Dat wordt volautomatisch doorgegeven aan de fabriek. De Rotterdamse fabriek (300 werknemers) van Nobian, een chemieconcern dat tot vorig jaar deel uitmaakte van Nouryon, is een opmerkelijke fabriek. Het is een van de handvol industriële bedrijven in Nederland die produceren op basis van de druk op het landelijke stroomnet.  Per minuut kan de productie van chloor omhoog of omlaag, afhankelijk van hoe groot de vraag naar stroom is, of hoe groot de stroomproductie is. Nobian is voor 10 procent van de capaciteit flexibel, oftewel 2.000 huishoudens – dat heeft impact op het net.  Voor beheerder Tennet is die flexibiliteit fijn. Het aandeel groene stroom groeit in Nederland, maar de productie uit zon en wind is minder te reguleren dan die uit kolen- of gascentrales. Daarom fluctueren de spanning op het net en de prijs meer dan vroeger – iets waar het staatsbedrijf oplossingen voor zoekt. Al helemaal omdat de hoeveelheid groene stroom nog verder gaat groeien. Batterijen zijn de meest gehoorde oplossing om capaciteit te reguleren: die kunnen tijdelijke stroompieken opslaan. Maar de netbeheerder kijkt ook nadrukkelijk naar bedrijven als Nobian. „We willen graag meer van dit ‘regelvermogen’”, zegt Heleen Groenenberg, die zich er bij Tennet mee bezighoudt. „Zodat het makkelijker wordt de balans te waarborgen, en er geen onderdelen stukgaan.”    Groenenberg gaat regelmatig met grote stroomverbruikers in gesprek. Of ze er geen oren naar hebben om flexibel te produceren – uiteraard tegen een vergoeding. De netbeheerder beschikt langs deze weg inmiddels over ongeveer 700 megawatt (circa 70.000 huishoudens) aan flexibele capaciteit, waarvan dus 20 van Nobian komt.  Hoeveel bedrijven precies meedoen, wil Tennet niet kwijt; wel is duidelijk dat Nobian een van de grootste is. Andere namen zijn de Groningse chemische fabriek ESD-SIC en laadpaalbedrijf Newmotion.  Aluminiumproducent Aldel uit Delfzijl leek vorig jaar ook mee te gaan doen – maar besloot eind 2021 het meest stroomvretende deel van de productie te sluiten. De voordelen van deze flexibiliteit voor Tennet zijn duidelijk, maar waarom zou je als bedrijf meedoen? Het besluit was niet gemakkelijk om te nemen, vertelt Van de Lindeloof van Nobian. Productievolumes uit handen geven, al gaat het maar om 20 procent, dat doe je als onderneming niet zomaar. „De chemische industrie bouwt in principe fabrieken met het doel deze maximaal te gebruiken”, zegt Van de Lindeloof. „Het is immers duur een fabriek te bouwen.” Als je niet op volle capaciteit draait, zijn je operationele kosten misschien lager, maar de terugverdientijd van je installatie is langer. En dan zijn er nog allerlei praktische aspecten. Je moet je computersystemen opnieuw inrichten, zodat Tennet kan meekijken. De cybersecurity moet in orde zijn: een hacker moet de fabriek niet kunnen aansturen. En je productieproces moet fluctuaties in stroomtoevoer aankunnen.  Bij Nobian bleek dat te kunnen. In de bijna tweehonderd meter lange productiehal staan 36 elektrolysers. Die  installaties – in feite grote waterbakken – maken chloor door  zout uit Groningen en water onder stroom te zetten. De borrelende elektrolysers wat zachter zetten, is geen probleem. „Wij kunnen aan die volumeknop draaien”, zegt Van de Lindeloof. Hoogstens duurt de chloorfabricage dan wat langer.  Misschien wel het meest cruciaal: na veel rekenwerk ontdekten Nobian en Tennet dat het financieel uit kon. Nobian krijgt gemiddeld ongeveer 40 à 45 euro per megawatt voor elk uur dat het extra capaciteit biedt. Bij grote stroomschaarste of grote overschotten kan dat oplopen tot 100 of zelfs 200 euro.     „We doen dit niet omdat we er geld op toeleggen”, drukt Van de Lindeloof het eufemistisch uit.  Op jaarbasis heeft Nobian een productie die ongeveer 1 procent lager is dan wat zou kunnen, zegt hij. Niet alle bedrijven trekken dezelfde conclusie als Nobian.  „We horen verschillende dingen”, zegt Groenenberg van Tennet. Als gezegd: niet alle processen zijn er geschikt voor. „En soms is het simpelweg koudwatervrees.”   Ook kan het lastig zijn aan de vraag naar je product te voldoen. Een voormalig manager in de chemie die nu elders werkzaam is en daarom anoniem wil blijven, vertelt dat flexibel produceren bij zijn bedrijf niet mogelijk bleek omdat het veel verschillende producten in afwisseling maakte. Je fabriek ‘zachter zetten’ kan dan zomaar betekenen dat je van één product niet genoeg hebt om aan klanten te leveren. Tennet blijft in gesprek met bedrijven om er nog meer over te halen. Volgens een studie die het in 2020 liet uitvoeren, ligt er in theorie een potentieel van 3.400 megawatt. De netbeheerder verwacht vooral veel van bedrijven die voedsel verpakken (wat te onderbreken valt), bedrijven met chemische processen als bij Nobian, en metaalbewerkers die een paar uur machines kunnen uitzetten. Groenenberg: „Het biedt meer en meer een kans, denken wij, omdat de elektriciteitsprijs dezer dagen zo enorm fluctueert.” Deze middag valt de mate waarin Nobian de productie terugschroeft uiteindelijk mee. Maar een week na het bezoek van NRC laat Van de Lindeloof weten dat de plotselinge onweersbui van maandag 27 juni wel aanleiding was in te grijpen: de productie is toen drastisch omlaag gegaan. Een dag tevoren was nog gerekend op stralend weer.  ||https://www.nrc.nl//nieuws/2022/07/05/de-chloorfabriek-draait-harder-als-het-waait-a4135652
2022-07-06||Matchfixing of niet? 187 doelpunten in twee voetbalduels in Sierra Leone||Honderdzevenentachtig doelpunten in twee potjes voetbal: het kan in Sierra Leone. In de strijd om de play-offs van de eerste divisie probeerden Gulf FC en Kahunla Rangers — gelijk in punten — elkaars doelsaldo op verschillende velden te overtreffen. Helaas voor Gulf FC bleek de 91-1 overwinning op Koguima Lebanon nét niet voldoende, omdat Kahunla Rangers met 95-0 won van Lumbenbu United. In de rust zat Gulf FC nog op rozen: het ging de kleedkamer in met een 10-0 voorsprong. Omdat Kahunla Rangers niet thuis gaf en met slechts 2-0 voor stond, leek kwalificatie nabij. Maar alles veranderde na een tactische omzetting die niet anders vertaald kan worden dan in alles of niets. Het werd alles: in de laatste 45 minuten scoorde Kahunla Rangers maar liefst drieënnegentig keer, ruim twee goals per minuut. Een kwestie van snel scoren, de bal uit het net halen, naar de middenlijn rennen en vooral geen wissels doorvoeren of proberen op te bouwen vanuit achteruit. Zo werd Gulf FC afgetroefd, dat in de tweede helft ‘slechts’ eenentachtig keer scoorde. Volgens Sierra Leoonse media besloot de arbiter bij de wedstrijd van Gulf FC in de tweede helft van het veld te lopen. De nationale voetbalbond vertrouwt de „onhaalbare” uitslagen niet en gaat onderzoek doen naar matchfixing. De directeur van Kahunla Rangers zei dinsdag sorry voor het „vreemde” resultaat van zijn club. Slechts één keer eerder in de voetbalhistorie werden de Sierra Leoonse doelpuntenaantallen overtroffen, toen AS Adema uit Madagaskar met 149-0 won van SO l’Emyrne — nog altijd een wereldrecord. Kleine kanttekening: de spelers van SO l’Emyrne scoorden bewust in eigen doel, uit protest tegen eerdere beslissingen van de scheidsrechter.||https://www.nrc.nl//nieuws/2022/07/05/matchfixing-of-niet-187-doelpunten-in-twee-voetbalduels-in-sierra-leone-a4135653
2022-07-06||Britse ministers en vertrouwelingen stappen op uit onvrede met aanpak Johnson||Twee prominente Britse ministers hebben dinsdag hun functie neergelegd uit onvrede over het beleid van hun premier Boris Johnson. Het gaat om Rishi Sunak, als minister van Financiën een van de belangrijkste minister in het Britse kabinet, en gezondheidsminister Sajid Javid. Zij maakten vrijwel gelijktijdig bekend op te stappen vanwege een interview dat Johnson gaf over het Conservatieve parlementslid Chris Pincher. In dit interview gaf Johnson toe op de hoogte te zijn geweest van een klacht van ongewenst gedrag door Pincher, ingediend tegen het parlementslid in 2017. De premier zou al van deze klacht hebben gehoord in 2019, maar dat weerhield hem er niet van Pincher tot plaatsvervangend chief whip te benoemen. De chief whip moet de fractiediscipline in het Lagerhuis bewaken. Chris Pincher nam vorige week al ontslag vanwege nieuwe klachten over seksueel wangedrag. In zijn verklaring zegt minister Sunak dat zijn opvattingen „inmiddels fundamenteel verschillen” van die van Johnson. Minister Javid, die een belangrijke rol speelde in de aanpak van de coronacrisis in het VK, zegt in zijn brief dat hij „niet langer met een goed geweten deze regering kan blijven dienen”. Boris Johnson heeft inmiddels formeel gereageerd op het vertrek van Sunak en Javid. In twee aparte brieven aan de ex-ministers schrijft Johnson hun ontslag te betreuren. Ze worden daarnaast bedankt voor hun werk voor het land. De premier heeft in zijn stafchef Steve Barclay de nieuwe minister van Volksgezondheid gevonden. De opvolger van Sunak is onderwijsminister Nadhim Zahawi. Enkele uren na het opstappen van Sunak en Javid hebben nog meer hooggeplaatste Conservatieven hun ontslag ingediend. Bim Afolami, een hooggeplaatst lid van de Tories, zegde live op televisie zijn baan als vice-voorzitter van de partij op en Andrew Murrison, de Britse handelsgezant voor Marokko, plaatste zijn ontslagbrief op Twitter. Hij roept daarin Johnson onder meer op zijn functie als premier neer te leggen.  Laat op de avond liet ook het conservatieve parlementslid Alex Chalk weten met onmiddellijke ingang terug te treden als juridisch toezichthouder van het kabinet. „De premier heeft een advocaat-generaal nodig die de cultuur en koers kan verdedigen waarop hij toezicht houdt. Het spijt me dat ik dat niet langer kan”, schrijft hij in een op Twitter gepubliceerde brief.  Ook andere partijgenoten, zoals parlementslid Jonathan Gullis - door Britse media omschreven als vertrouweling van Johnson, zijn inmiddels vertrokken. De kritiek uit eigen kring richting de premier om op te stappen zwelt aan. Het opstappen van onder meer Sunak en Javid is een nieuwe tegenslag voor Boris Johnson, die al langer te kampen heeft met schandalen. Eind juni werd binnen de Conservatieve Partij nog een vertrouwensstemming gehouden over de positie van Johnson, vanwege de feestjes die tijdens lockdowns onder zijn bewind werden gehouden in de ambtswoning op Downing Street 10. Bij daaropvolgende tussentijdse verkiezingen verloor de partij van Johnson twee zetels. Het opstappen van de twee ministers dinsdag wordt gezien als een nieuwe motie van wantrouwen tegen de premier, wiens regering volgens oppositieleider Keir Starmer „instort”. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/05/twee-britse-ministers-stappen-op-uit-onvrede-met-beleid-boris-johnson-a4135654
2022-07-06||Kabinet: vast contract wordt weer de norm||Zelfstandigen met een laag uurtarief moeten in principe als werknemer worden behandeld, tenzij hun werkgever kan aantonen dat er écht sprake is van zelfstandigheid. Het is een van de verregaande maatregelen die dit kabinet wil nemen om de kloof tussen kansrijken en kansarmen op de arbeidsmarkt te verkleinen. Ook op andere manieren wordt flexwerk stevig ingeperkt, schreef minister Karien van Gennip (Sociale Zaken, CDA) dinsdag aan de Tweede Kamer. Het vaste contract moet weer de norm worden. Daarom schaft het kabinet oproepcontracten af. Ook introduceert het strenge regels voor de uitzendsector. Hiermee reageert het kabinet op alarmerende rapporten over de arbeidsmarkt die de afgelopen jaren verschenen. Zo adviseerde een invloedrijke commissie onder leiding van oud-topambtenaar Hans Borstlap in 2020 om  „doorgeschoten flexwerk” terug te dringen.  De aanbevelingen van deze commissie-Borstlap zijn een belangrijk uitgangspunt voor de kabinetsplannen, evenals de gezamenlijke adviezen die werkgeversclubs en vakbonden daarna presenteerden. De omgedraaide bewijslast voor zzp’ers met een laag uurtarief was ook een idee van vakbonden en werkgevers, die hiervoor als bovengrens een tarief van 30 tot 35 euro voorstelden. Deze ingreep moet kwetsbare zelfstandigen beter beschermen en hen weer basale werknemersrechten geven, zoals ontslagbescherming, vakantiedagen en een pensioen.  Een laagbetaalde zelfstandige kan direct een dienstverband eisen bij zijn opdrachtgever. Het is dan aan de werkgever om te bewijzen – eventueel via de rechter – dat de betreffende functie wél door een zelfstandige mag worden verricht, omdat er genoeg ondernemersvrijheid is. Dat is bijvoorbeeld het geval als de werkende vrij kan onderhandelen over het tarief en zelf mag bepalen hoe en wanneer de klus wordt uitgevoerd. Aan oproepcontracten – populair in de horeca – komt een einde. Werknemers moeten op zijn minst enige zekerheid hebben over een minimaal aantal uren dat zij zullen werken. Werkgevers mogen ook niet meer eindeloos tijdelijke contracten aan elkaar rijgen. Nu al moeten ze iemand na maximaal drie tijdelijke contracten in hooguit drie jaar een vast contract geven. Maar zodra diegene een half jaar uit dienst is, begint de teller opnieuw te lopen. Daar maakt het kabinet een einde aan, om „draaideurconstructies” tegen te gaan.  De uitzendsector wordt aan strengere regels onderworpen. Malafide uitzenders moeten bestreden worden met ‘certificering’: alleen uitzendbureaus die aan kwaliteitsnormen voldoen krijgen en behouden zo’n certificaat. Uitzendkrachten moeten „gelijkwaardige arbeidsvoorwaarden” krijgen als collega’s met een dienstverband Uitzendkrachten zullen ook veel duurder worden, waardoor ze minder aantrekkelijk worden voor structureel werk. Het kabinet is het namelijk met de vakbonden en werkgevers eens dat uitzendkrachten „gelijkwaardige arbeidsvoorwaarden” moeten krijgen als collega’s met een dienstverband. Tegelijk moet werkgeverschap aantrekkelijker worden. Veel werkgevers vinden de vaste baan nu te vast. Want wat als ze opeens, zoals in de coronacrisis, een onverwacht omzetverlies meemaken? In zulke gevallen moeten ze hun werknemers tijdelijk minder uren kunnen laten werken, zegt het kabinet. Via een ‘deeltijd-werkloosheidsuitkering’ vult het UWV dan hun salaris aan. Vakbonden wilden dat de overheid deze deeltijd-WW betaalt. Dat gaat niet gebeuren, schrijft de minister dinsdag: de maatregel moet „budgetneutraal” zijn. Dat kan betekenen dat werknemers hun opgebouwde WW-rechten moeten inleveren zodra zij de nieuwe uitkering krijgen. Al deze plannen moeten nog verder worden uitgewerkt. Sommige wetsvoorstellen hoopt Van Gennip binnen een jaar naar de Tweede Kamer te sturen. Voor andere plannen heeft zij nog veel uitzoekwerk. Bijvoorbeeld hoe ze gaat voorkomen dat werkgevers de nieuwe regels met slimme trucs omzeilen, wat in het verleden vaak gebeurd is. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/05/kabinet-vast-contract-wordt-weer-de-norm-a4135655
2022-07-06||Tractorblokkades zijn afgelopen, toegangswegen naar distributiecentra weer vrij||Vrijwel alle tractorblokkades bij distributiecentra en supermarkten zijn inmiddels afgelopen. Op verschillende plekken in het land demonstreerden boeren dinsdag tegen het stikstofbeleid van het kabinet, door met hun voertuigen toegangswegen te versperren. In de loop van de middag gebeurde dat op zeven locaties, maar de boeren hebben hun protestacties tegen het begin van de avond beëindigd. Dat melden verschillende lokale media.  Dinsdag lieten de activisten van zich horen bij supermarkten en distributiecentra in onder meer Deventer, Drachten, Haaksbergen, Almere, Woerden en Nijkerk. Het aantal protestacties was dinsdag minder omvangrijk dan de dag ervoor, toen er verspreid door het land meer dan twintig tractorblokkades waren. Naas distributiecentra betoogden boeren toen ook op snelwegen, bij het Mediapark in Hilversum en bij een afvalverwerker. Ook blokkeerden visserskotters de havens in onder meer Lauwersoog, Harlingen, Den Helder, IJmuiden en Vlissingen. De acties en gevolgen daarvan waren dinsdag minder ingrijpend. Tegen de avond verlieten de boeren de betogingslocaties zonder veel weerstand, maar in Nijkerk, Raalte en Hengelo hebben de burgemeesters een noodverordening ingevoerd. Dat was volgens hen nodig, omdat de boeren niet uit eigen beweging vertrokken uit de drie gemeenten.  Het Centraal Bureau Levensmiddelenhandel (CBL), de brancheorganisatie voor supermarkten, schat de financiële schade na anderhalve dag actievoeren in op tientallen miljoenen euro. Producten die door de blokkades in de centra achterbleven en niet naar de versafdelingen van supermarkten vervoerd konden worden, raakten deels bedorven. Bovendien bleven maandag en dinsdag schappen leeg in supermarkten, die daardoor omzetverlies vrezen. Het CBL gaat onderzoeken of het de schade kan verhalen.||https://www.nrc.nl//nieuws/2022/07/05/tractorblokkades-zijn-afgelopen-toegangswegen-naar-distributiecentra-weer-vrij-a4135643
2022-07-06||Bultrug aangespoeld op Vlieland||Op Vlieland is dinsdagochtend een jonge dode bultrug aangespoeld. Het dier werd gevonden tijdens een militaire oefening op de Vliehors, een zandvlakte en natuurreservaat van 21 vierkante kilometer aan de westkant van het eiland. „Een trieste gebeurtenis”, noemt boswachter Anke Bruin van Staatsbosbeheer het aangespoelde kadaver.  Dat er een bultrug aanspoelt  is zeldzaam in Nederland. Bultrug ‘Johannes’, die in 2012 dagen tevergeefs in leven werd gehouden op zandplaat Razende Bol bij Texel, was de laatste.    Op Vlieland spoelde voor het laatst een bultrug aan in 2004, zegt Bruin. „De toenmalige burgemeester van Vlieland heeft het dier destijds aan Ecomare op Texel geschonken. Daar baalden wij als Vlielanders toen behoorlijk van.” Het dier kon daardoor niet op het eiland tentoongesteld worden. De bultrug (Megaptera novaeangliae) behoort tot de baleinwalvissen en kan zo’n achttien meter lang worden. Zo nu en dan wordt er een exemplaar gespot in Nederland. Zo zwom er in mei en begin juni een bultrug voor de Zeeuwse kust. Op 21 en 22 juni werd het dier voor de kust van Noordwijk en van Texel gesignaleerd.  Of dit diezelfde bultrug is, valt moeilijk te zeggen. De komende dagen zal het kadaver verder worden onderzocht door biologen van Naturalis en de Wageningen Universiteit. Folkert Janssens, die voor zijn werk toeristen rondleidt over de zandvlakte in de Vliehors Expres – een grote gele truck met achtwielaandrijving – heeft het dier dinsdagmiddag van dichtbij gezien. „Kort na de melding reden we er langs met een excursie. Vanwege de militaire oefening mochten de toeristen niet van boord, maar ik heb al mijn kleren uitgetrokken en ben er door het water even naartoe gelopen.”  De huid van de pakweg zes meter lange dode bultrug was al behoorlijk aangevreten, zegt Janssens, die in zijn vrije tijd regelmatig  over de Vliehors loopt om gestrande vogels en zoogdieren te tellen. „Ik ben geen expert, maar ik zou inschatten dat het dier al een paar weken dood is.” De biologen zullen de doodsoorzaak nog vaststellen. In januari 2021 spoelde op de Vliehors een levende potvis aan, vertelt Janssens. Het ging om een jong mannetje van ruim tien meter dat niet meer te redden was en dat nadien is onderzocht door biologen van de Universiteit Utrecht. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/05/bultrug-aangespoeld-op-vlieland-a4135644
2022-07-06||VS: kogel die Palestijnse journalist doodde afkomstig van leger Israël, geen opzet||De kogel waarmee de vooraanstaande Palestijnse journalist Shireen Abu Akleh in mei werd doodgeschoten kwam waarschijnlijk uit de loop van een Israëlisch geweer. Maar niets wijst op opzet. Dit zijn de belangrijkste conclusies van een Amerikaans onderzoek naar Abu Akleh’s dood. De dood op 11 mei bij de plaats Jenin van de gerespecteerde journalist, correspondent van Al Jazeera, leidde tot grote woede bij veel Palestijnen. Ze zagen er een symbool in van de straffeloosheid waarmee Israëlische militairen op de Westelijke Jordaanoever vaak ongewapende Palestijnen doden. De kwestie vormt al weken een twistappel tussen Israël en de Palestijnen en dreigt ook het bezoek van de Amerikaanse president Joe Biden aan Israël later deze maand te overschaduwen. De familie van Abu Akleh wees de summiere verklaring van het Amerikaanse ministerie van Buitenlandse Zaken, waarin de conclusies openbaar werden gemaakt, van de hand. „We kunnen echt niet geloven dat het Amerikaanse State Department met zo’n verklaring voor de dag komt”, aldus haar broer Tony Abu Akleh tegenover de BBC dinsdag. „Dit is onaanvaardbaar.” Een woordvoerder van de Palestijnse Autoriteit beschuldigde Washington ervan Israël te beschermen. Van Palestijnse zijde is steeds betoogd dat de 51-jarige Shireen opzettelijk in een vluchtelingenkamp bij de stad Jenin op de Westelijke Jordaanoever is doodgeschoten door militairen van het Israëlische leger. Op dat moment droeg ze een kogelwerend vest waarop duidelijk was gemarkeerd dat ze tot de media behoorde. De journalist werd echter in het hoofd getroffen. Ook een Palestijnse collega dichtbij haar werd geraakt, maar diens verwondingen waren niet ernstig. De Israëlische autoriteiten op hun beurt sloten niet uit dat Abu Akleh door een Israëlische militair was gedood maar opperden dat de kogel ook afkomstig kon zijn geweest van lokale Palestijnen die op het Israëlische leger zouden hebben geschoten. Het komt in Jenin, vanouds een Palestijnse verzetshaard, regelmatig tot zulke gewapende confrontaties.  De Israëliërs boden aan om de kogel waarmee Abu Akleh was gedood te onderzoeken, maar de Palestijnse Autoriteit vertrouwde hen onvoldoende en weigerde dit. Het Palestijnse vertrouwen werd verder geschaad door Abu Akleh’s begrafenis, waarbij Israëlische politie-eenheden de begrafenisstoet aanvielen zodat haar kist bijna op de grond viel.  Na wekenlange onderhandelingen werd de kogel afgelopen weekend echter toevertrouwd aan een Amerikaanse diplomaat. In aanwezigheid van Amerikaanse functionarissen onderzochten Israëlische forensische experts het projectiel vervolgens. Doordat het echter beschadigd was, aldus de Amerikanen naderhand, vielen er geen definitieve conclusies te trekken. Niettemin concludeerden ook zij dat de kogel waarschijnlijk uit een Israëlisch geweer afkomstig was. Waarop ze hun tweede conclusie - dat er van opzet geen sprake was geweest – baseerden,  bleef intussen onduidelijk.||https://www.nrc.nl//nieuws/2022/07/05/vs-kogel-die-palestijnse-journalist-doodde-afkomstig-van-leger-israel-geen-opzet-a4135622
2022-07-06||De 12 beste series van 2022 tot dusver volgens NRC||In het eerste half jaar van 2022 was het serieaanbod groter dan ooit. Zelfs de meest fanatieke kijker zal niet alles gezien hebben. De zomer is een goed moment om de balans op te maken en de essentiële series op een rijtje te zetten. De grootste hit van het jaar, Stranger Things, brak kijkrecords, maar maakte het inhoudelijk niet helemaal waar. Gelukkig losten andere terugkerende reeksen de hoge verwachtingen wél in: nieuwe seizoenen van Better Call Saul, Barry en Euphoria wisten te verrassen, ontroeren en soms zelf shockeren. Onder de nieuwkomers zaten originele en eigenzinnige producties die niet bang waren om de kijker uit te dagen, zoals Severance en Station Eleven.   Deze veelbesproken serie over scholieren, seks, drugs en trauma is voor aanbieder HBO een hit van het kaliber Game of Thrones. In het tweede seizoen worden nog meer grenzen opgezocht, ook op het gebied van stijl en cameravoering.  Niet voor iedereen, maar een bijzondere rit voor iedereen die tegen een stootje kan. En de serie doet meer dan shockeren: het is ook een enerverend portret van een nieuwe generatie jongeren. Voor haar rol als de drugsverslaafde tiener Rue won actrice Zendaya terecht een Emmy Award. HBO Max, 8 afleveringen Spannende thriller met jaren negentig-nostalgie en een vleugje horror. Een schoolvoetbalteam bracht  na een vliegtuigongeluk negentien maanden in de Canadese wildernis door. Wat hebben ze gedaan om te overleven?  Yellowjackets vertelt het verhaal in twee tijdlijnen: in 1996 zien we de meiden van het team tijdens de periode na de crash. Daarnaast zien we de vrouwen die gered zijn in de huidige tijd. Hoe ze precies gered zijn, weten we niet. Wanneer ze briefkaarten ontvangen van een mogelijke afperser worden ze wederom geconfronteerd me hun diepste geheimen. Ziggo Movies & Series, 10 afleveringen Vijf jonge moslimvrouwen willen doorbreken met hun ruige punkband. Met veel plezier wordt door de makers gehakt gemaakt van vooroordelen. Ondanks bekende elementen is deze Britse comedyserie allesbehalve afgezaagd. De combinatie punk en moslima zien we bijvoorbeeld niet vaak in  films en series. Het belangrijkste personage is de 26-jarige studente Amina. Zij sluit zich aan bij de groep als gitarist. Voor het zover is, moet Amina wel haar plankenkoorts overwinnen. Ook fijn: de liedjes van de fictieve band zijn echt goed. NPO Plus, 6 afleveringen De maker van de heerlijke Franse serie Dix pour cent (Call My Agent) keerde terug met een serie over het rommelige multiculturele Parijs en haar bloeiende stand up comedy-scene. We volgen vier jonge mensen die het willen maken als stand up-comedians. Het enige slechte nieuws: Netflix wil ondanks lovende recensies geen tweede seizoen. De serie zal dan ook de status van ondergewaardeerde cultserie krijgen. Netflix, 6 afleveringen Vlotte en zeer onderhoudende dramaserie over Pim Fortuyn en Ad Melkert. De twee politieke opponenten worden gespeeld door Ramsey Nasr (Melkert) en Jeroen Spitzenberger (Fortuyn). Ondanks de make-up en de haarstukjes worden het echte personages.  Hoewel de onderliggende thematiek zwaar en urgent is, ligt het tempo van de serie hoog en zit er opvallend veel humor en lucht in het verhaal. NPO Plus, 5 afleveringen Zwendelaars, charlatans en fraudeurs zijn dit jaar niet van onze tv-schermen te slaan. De beste serie in dit mini-genre is The Dropout, een dramaserie over de echt bestaande oplichtster Elizabeth Holmes, oprichter van het biotechbedrijf Theranos.  De serie is een karakterstudie van een oplichter die langzaam de controle verliest over een zelfgecreëerd monster. Het succes van de serie is voor een groot deel te danken aan de weergaloze acteerprestatie van Seyfried. De actrice zet soms Holmes soms neer als kinderlijk en kwetsbaar, soms als meedogenloos en doodeng. Disney+, 8 afleveringen Moeilijk om bij We Own This City niet aan de klassieker The Wire te denken. Dezelfde scenaristen schreven wederom een journalistiek-realistisch verhaal over politie en corruptie in Baltimore – maar nu vertaald naar de tijd van #BlackLivesMatter. Een speciale eenheid krijgt alle vrijheid en ontpopt zich tot criminele organisatie. De serie focust op de falende politie, maar laat ook de bredere Amerikaanse problemen zien: de toenemende ongelijkheid en de uiteenvallende gemeenschappen. Hoewel de criminele agenten worden gepakt, blijft het beeld hangen van een moreel failliet land. HBO Max, 6 afleveringen Na bijna tien jaar is de populaire Deense serie Borgen terug. Birgitte Nyborg, de aimabele leider van een D66-achtige middenpartij, blijft de rode draad. In het vierde seizoen raakt Nyborg als minister van Buitenlandse Zaken steeds verder verwijderd van de gedreven idealist die ze ooit was. Deze nieuwe reeks is geen herhalingsoefening geworden. De makers weten knap de tijdgeest te vatten en snijden vrijwel alle grote dossiers van 2022 aan: de geopolitieke verhouding, klimaatcrisis, het debat over fossiele brandstoffen en de naweeën van het westerse kolonialisme. Netflix, 8 afleveringen Tragikomische serie over een huurmoordenaar die acteur wil worden. In het nieuwe seizoen wordt het gedrag van het titelpersonage, gespeeld door bedenker Bill Hader, steeds verontrustender. Dood en verderf blijven zijn leven overschaduwen, ondanks beloftes aan zichzelf om te stoppen met zijn (geheime) werk als moordenaar. De mensen in zijn directe omgeving worden meer en meer meegesleept in de ellende. Met een prachtige rol voor Henry Winkler (ooit bekend geworden als ‘The Fonz’) als oudere acteercoah. HBO Max, 8 afleveringen Door de kuierende tred van Better Call Saul, viel pas langzaam op dat deze prequel van Breaking Bad is uitgegroeid tot een op zichzelf staande misdaadklassieker; strakker en verfijnder gecomponeerd dan de moederserie. Naast de sjacherende advocaat Jimmy die geleidelijk in de drugshandel belandt, is zijn schijnbaar keurige vriendin Kim steeds meer de hoofdpersoon geworden. Het zesde seizoen is in tweeën gesplitst: op 12 juli begint de allerlaatste reeks op Netflix. In de eerst helft bereikte de serie nieuwe hoogten. Hoe het Jimmy en de andere Breaking Bad-personages vergaat, weten we al. En hoe de heerlijke schurk Lalo zal eindigen, laat zich raden. Dus wat de serie gaande houdt is de vraag: wat gaat Kim doen? Netflix, 7 afleveringen Unieke en hoogst originele serie. Werk en privé is voor de personages in Severance strikt gescheiden. Werknemers van het bedrijf Lumon Industries hebben een chip in hun hoofd. Tijdens kantooruren weten ze niks over hun privéleven, buiten werktijd niks over het werk. Wat dat werk nou precies is, weten we eigenlijk niet. Werknemer Mark krijgt steeds meer het idee dat er niets klopt bij het bedrijf. De serie blinkt op alle vlakken uit: aankleding, regie, sfeer, muziek, acteerwerk en spanningsopbouw. Apple TV+, 9 afleveringen Een prachtige serie over het leven na een de dodelijke pandemie die bijna de volledige wereldbevolking heeft uitgeroeid. Een groep acteurs en muzikanten reist rond door het gebied van de Grote Meren in Amerika om op bewoonde plekken toneelstukken van Shakespeare op te voeren. Station Eleven vertelt een warm en empathisch verhaal over de genezende kracht van kunst, over vreugde vinden in de moeilijkste situaties en over menselijk tekort. Ziggo Movies & Series, 10 afleveringen Het is vakantietijd, dus eindelijk gelegenheid eens rustig te gaan zitten voor die stapel boeken waar je steeds maar niet aan toe kwam. De boekenredactie van NRC maakte een zomerleeslijst met 40 van de beste boeken die we het afgelopen half jaar bespraken. Naast het werken aan eigen producties als Mijn schuld luistert de audioredactie van NRC talloze podcasts van anderen. We hebben de 15 beste podcasts van 2022 tot dusver voor je verzameld voor veel luisterplezier in de zomer. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/05/dit-zijn-de-12-beste-series-van-2022-tot-dusver-a4134976
2022-07-06||Feyenoord vangt recordbedrag voor Sinisterra, Malacia naar Manchester United||Feyenoord heeft met het vertrek van Luis Sinisterra een recordtransfer te pakken. De club uit Rotterdam verkoopt de Colombiaanse buitenspeler na 113 officiële wedstrijden voor zeker 25 miljoen euro aan het Leeds United uit Engeland, een bedrag dat door bonussen nog verder kan oplopen. Dat melden onder meer het AD en De Telegraaf. Ddaarnaast werd vandaag het vertrek van linksback Tyrell Malacia naar het Engelse Manchester United beklonken voor minstens 15 miljoen euro. De twee deals maken deze transferzomer nu al de meeste lucratieve die Feyenoord ooit heeft gehad.  De transfersom voor Sinisterra overstijgt het oude record uit 2006, toen Feyenoord 18 miljoen euro ving van Liverpool voor Dirk Kuijt. De 23-jarige Sinisterra maakte in 2018 de overstap van het Colombiaanse Once Caldas. In zijn eerste jaar had hij het moeilijk in Rotterdam. Het was aan toenmalig hoofdtrainer Jaap Stam te danken dat Sinisterra in zijn tweede jaar niet gestald werd bij FC Dordrecht: hij gaf de dribbelaar het vertrouwen. Sindsdien was de Colombiaan basisspeler bij Feyenoord, hoewel hij bijna heel 2020 niet inzetbaar was wegens een zware kruisbandblessure. Afgelopen seizoen brak de buitenspeler definitief door, mede dankzij de aanvallende speelstijl van trainer Arne Slot. In de competities scoorde Sinisterra in totaal 23 keer en maakte hij indruk met zijn dribbelacties en beslissende doelpunten. Mede door zijn spel bereikte Feyenoord de finale van de Conference League, waarin AS Roma met 1-0 te sterk was. De Europese voetbalbond UEFA riep de vijfvoudig Colombiaans international uit tot het grootste talent van het toernooi. Sinisterra speelde bij Feyenoord op de linkerflank samen met onder meer linksback Malacia. Deze 22-jarige Rotterdammer verruilt zijn moederclub na 136 officiële wedstrijden voor minimaal 15 miljoen euro voor het Manchester United van Erik ten Hag. Het is nooit een geheim geweest dat Ten Hag ook als Ajax-trainer groot fan was van Malacia, die in 2017 als achttienjarige zijn debuut maakte tegen het Italiaanse Napoli in de Champions League (2-1 winst). Na jaren van beperkte financiële middelen kan Feyenoord nu met een goed gevulde portemonnee de transfermarkt op. De club moet in het bijzonder op zoek naar doelpuntenmakers. De vertrekkende spelers Sinisterra, Bryan Linssen (Urawa Red Diamonds), Guus Til (PSV) en Cyriel Dessers (terug bij KRC Genk) waren verantwoordelijk voor ruim twee derde van het totale doelsaldo van afgelopen seizoen. Vooralsnog werd daar alleen spits Danilo Pereira voor teruggehaald. De Braziliaan komt transfervrij over van Ajax. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/05/feyenoord-vangt-recordbedrag-voor-sinisterra-malacia-naar-manchester-united-a4135583
2022-07-06||Corona-activist Jan B. opgepakt wegens bedreiging van agenten|| Corona-activist Jan B. is maandagavond in zijn woning gearresteerd. De politie bevestigt de aanhouding van een 50-jarige man in verband met bedreiging op sociale media. B. deelde een namenlijst met foto’s van vermeende politieagenten op Twitter en stuurde er een dreigend bericht bij.  Jan B. is een bekende actievoerder tegen coronamaatregelen. Hij werkte als neuroloog in het Ikazia Ziekenhuis in Rotterdam en legde zich na zijn ontslag in 2020 volledig toe op zijn strijd tegen het coronabeleid. B.’s kritiek op bijvoorbeeld mondkapjes trok veel aandacht van alternatieve media, vanwege de status die zijn achtergrond als arts met zich meebrengt. Ook werkte hij voor advocatenkantoor Maes Law, om rechtszaken aan te spannen tegen de maatregelen.  Volgens de  politie heeft de man onder een pseudoniem op Twitter namen en foto’s van agenten gedeeld. Jan B. claimt dat het namen zijn van zogenaamde Romeo’s: agenten in burger die zich in stilte tussen demonstranten begeven. Aan een van de mensen op de lijst schreef Jan B. op Twitter, onder een pseudoniem, een bedreiging over een volgende demonstratie:  „Misschien krijg je wel een koekje: met wat stikstof. En een scheutje ammoniak in je koffie.” Romeo’s liggen al tijden onder vuur op sociale media. Deze onherkenbare agenten hebben de taak om bij demonstraties de aanstichters van rellen uit de groep te plukken.  Op sociale media worden zij er echter van beschuldigd zélf rellen te veroorzaken, om de demonstratie in een kwaad daglicht te stellen en hard ingrijpen te rechtvaardigen. Daarom wordt door radicale activisten opgeroepen Romeo’s te ontmaskeren en worden er video’s en namen van hen verspreid – soms gebaseerd op onjuiste informatie. Zo betreft de namenlijst die Jan B.  deelde een lijst deelnemers aan een sportwedstrijd uit 2010; het team had zichzelf ‘Romeo’s’  genoemd. Het is niet duidelijk of het allemaal daadwerkelijk agenten betreft.  Jan B. zit nog vast voor verhoor. Zijn Twitteraccount is offline gehaald. De politie laat weten dat ze „intimidatie en bedreiging” van haar personeel „hoog opneemt”.  ||https://www.nrc.nl//nieuws/2022/07/05/corona-activist-jan-b-opgepakt-wegens-bedreiging-van-agenten-a4135621
2022-07-06||Opinie | Zogenaamd ‘gratis’ kinderopvang wordt betaald door kleine ondernemers||Het debat over kinderopvang wordt overheerst door de gedachte dat gratis opvang een gouden greep is die echter wordt bedreigd door ondernemers, door geldwolven.  Feiten en objectieve analyse ontbreken.  Sommige partijen in het discours, zoals de economen Plantenga , Van Huizen en de pedagoog Leseman, verstaan de kunst van framing. In een recent artikel in ESB schrijven zij dat de opvangtoeslag  een „(forse) subsidie” zou zijn die zonder twijfel de prijs opdrijft door te graaien uit „belastinggeld” (wegsluizen van winst), zodat het toeslagtarief ontoereikend en de eigen bijdrage te hoog wordt, met name voor de laagste inkomens, die ondernemers dan links laten liggen. Winstklem of prijsplafond moet het tij keren.  Patricia Huisman is wetenschapsmethodoloog en publicist over kinderopvang. Maar feitelijk is de opvangtoeslag geen subsidie, ontbreekt elk bewijs voor winstbejag dat prijzen opdrijft en is de overheid vooral zelf de game changer als ‘prijsopdrijver’ en ‘tariefklemmer’.  In een gesubsidieerde sector is er aanbodfinanciering voor de organisaties, zoals in het onderwijs en de zorg, bedoeld om grondrechten (op onderwijs en zorg) te waarborgen, niet voor vraagstimulering. De regering koos er expliciet voor van kinderopvang geen publieke voorziening dus geen gesubsidieerde sector te maken. Het is een bij wet vastgelegde private markt met de opvangtoeslag als de vraagfinanciering voor de klant ter stimulering van het gebruik van kinderopvang. Zoals de financiële stimulering die de overheid biedt aan kopers van elektrische auto’s. De klant-financiering via opvangtoeslag gebeurt ook niet hoofdzakelijk met belastinggeld maar in een tripartite financiering van publiek en privaat geld: overheid, werkgevers en klanten betalen elk eenderde. Bij gratis opvang neemt de overheid 95 procent van het klantendeel over, waardoor ongeveer  65 procent uit de algemene middelen komt, tenzij de overheid het werkgeversdeel verhoogt, want dan daalt weer het aandeel publiek geld.   Dit is een  inbreuk van de overheid op de vrijheid en het eigendom van burgers, zonder een wettelijke basis Een private equity partij zou na achttien jaar markt met standaard ontoereikende klanttoeslagen zichzelf bij gratis opvang ineens „hoge winsten uitkeren” en daarmee „de vraagprijs opstuwen”. Feit is echter dat alleen een marktmonopolist met een winstwens de prijs in een sector kan bepalen. In de kinderopvang zijn 2.840 opvangaanbieders, waarvan 96 procent micro-, klein- en middenbedrijf, de overige 4 procent is (super)grootbedrijf, met en zonder private equity.  Uit CBS-onderzoek (2011) bleken geen overdreven winsten en de Autoriteit Consument & Markt houdt risico’s van prijsafspraken en onverwachte prijsstijging bovendien nauwgezet in de gaten. De al jaren bestaande kloof tussen vraagprijs en toeslagtarief is er dankzij de overheid als ‘prijsopdrijver’ en ‘tariefklemmer’. Met bezuinigingen op het toeslagtarief (2009-2014) en het prijsopdrijvend effect van dure kwaliteitsvoorwaarden van de Wet kwaliteit kinderopvang (2018), door de overheid voorzien maar nooit in het toeslagtarief verrekend, is de overheid de enige veroorzaker. Inmiddels zijn er nieuwe prijsopdrijvers, zoals de hoge inflatie en forse personeelstekorten, met als gevolg inzet van dure uitzendkrachten en zzp’ers en hogere looneisen in het verschiet. Van verlangen naar hogere winsten is als ‘opdrijvende’ factor nog niets gebleken. Ondernemers en klanten juichen het toe als de overheid eindelijk de kloof zou dichten tussen reële prijs en afgeknepen toeslagtarief. Voor de laagste inkomens geldt nu en straks slechts een voorwaarde: een betrouwbare overheid die haar verantwoordelijkheid neemt.   De gratis opvang die de overheid nu belooft, is een dure openeinderegeling voor ouders  in een vrije markt,  waar net als voorheen de hand op de overheidsknip blijft. Om het bij een zo laag mogelijk toeslagtarief toch ‘gratis’ te houden, krijgt de ondernemer daarvoor de rekening: een winstklem en/of prijsplafond.   Kabinet, Tweede Kamer en opinie-makende economen kunnen weten dat het legaliteitsbeginsel in de weg staat aan zo’n overheidsinbreuk op vrijheid en eigendom van burgers zonder een (grond)wettelijk basis. Zo was het ook bij de vaccinatieplicht. In een subsidiesector of een toeslagrelatie zoals tussen de overheid en ouders kan de overheid nog wèl eisen stellen. En daarom framen voorstanders van gratis opvang deze sector zo graag als ‘gesubsidieerd’ waar ‘winstbeluste’ ondernemers hun slag slaan. ||https://www.nrc.nl//nieuws/2022/07/05/zogenaamd-gratis-kinderopvang-wordt-in-werkelijkheid-betaald-door-kleine-ondernemers-a4135620
2022-07-06||Salvadoraanse krijgt wegens abortusverbod vijftig jaar cel na miskraam|| Een  vrouw van 21 jaar  is in El Salvador onder het draconische abortusverbod veroordeeld tot vijftig jaar gevangenisstraf, omdat ze twee jaar geleden haar kind verloor.   Lesli Lisbeth Ramírez beviel in juni 2020  van een dochtertje, zonder  naar eigen zeggen zelf   te beseffen dat ze in verwachting was. De destijds 19-jarige vrouw was ’s nachts wakker geworden met de  aandrang  zich te ontlasten. Ze begaf zich naar het  buitentoilet  op het Salvadoraanse platteland, waar ze met haar grote familie woont in een huis zonder stromend water of elektriciteit. Op de latrine  „voelde ik iets naar buiten komen, maar het was donker en ik kon niet goed zien wat”, vertelde ze aan vrouwenrechtenactivisten die haar tijdens het proces bijstonden.  De baby zou maar een paar uur leven en de moeder zelf werd met spoed naar een hospitaal gebracht, waar ze drie bloedtransfusies kreeg alvorens op haar ziekbed  gearresteerd te worden. Sindsdien zit ze in voorarrest. In El Salvador geldt sinds eind jaren negentig een totaalverbod op abortus, waaronder vrouwen die hun zwangerschap afbreken voor jaren de cel in kunnen draaien. In de praktijk kunnen zwangeren uit de middenklasse of elite vaak  terecht bij clandestiene artsen of klinieken in Mexico of Cuba en treft  de wet  arme, kwetsbare meisjes en vrouwen met zwangerschapscomplicaties of miskramen.  Justitie beschuldigt hen er daarbij steeds van dat zij hun foetus of baby opzettelijk verwaarloosden of niet tijdig kraamzorg zochten. Ramírez is de eerste  Salvadoraanse die de maximumstraf van vijftig jaar krijgt opgelegd.  Het op 29 juni uitgesproken vonnis, dat maandag openbaar werd, veroordeelt de vrouw voor moord met verzwarende omstandigheid „op haar pasgeboren kind”. Aanklagers voerden aan dat ze  tussen de 37 en 40 weken in verwachting was, haar zwangerschap verborgen hield  en vervolgens voor een bevalling buiten het ziekenhuis koos. Daarnaast zou ze haar kind na de geboorte met een mes hebben verwond in de hals en het gewond hebben achtergelaten in de tuin.   De verdediging van de  vrouw  klaagde na het vonnis   dat  voor deze verwonding geen bewijzen of   ooggetuigen zijn aangevoerd. Ramírez  zou bovendien   pas in haar vijfde maand hebben gezeten, wanneer een baby buiten de baarmoeder zelden  al levensvatbaar is. Ze komt uit een groot gezin en stopte in het eerste jaar van de brugklas met school. Dit zou haar  eerste zwangerschap zijn geweest, waarvan ze de tekenen niet  tijdig herkende.   De strenge abortuswet van El Salvador is regelmatig mikpunt van kritiek van  mensenrechtenorganisaties. Die internationale druk  leidt soms tot de vervroegde vrijlating van vrouwen die na een  miskraam zijn veroordeeld tot lange straffen, maar er zitten er nog zeker zestig vast.  Vorig jaar tikte het Inter-Amerikaans Hof voor de Mensenrechten  de Salvadoraanse staat op de vingers voor de dood van Manuela, in 2010. Zij overleed in de gevangenis waar ze een straf van dertig jaar uitzat voor ‘moord’ op haar kind,  dat ze verloor bij een miskraam.    ||https://www.nrc.nl//nieuws/2022/07/05/el-salvadoraanse-krijgt-wegens-abortusverbod-vijftig-jaar-cel-na-miskraam-2-a4135619
2022-07-06||Ruzie over de erfenis, schenkingen, tijdsdruk||Zaterdagochtend wordt Ria’s kredietkaart geweigerd. Ze is in de ijzerwinkel in Brasschaat om de spijkers te kopen waar haar man Paul al een week om zeurt. Een geweigerde kaart, dat is nog nooit gebeurd, het kan enkel een vergissing zijn. Ria belt Paul maar die neemt niet op, hij is vast aan het klussen of wielrennen en dan hoort hij niks. Geen drama. Ze kan de vier euro veertig in munten bijeenscharrelen vanop de bodem van haar handtas. Thuis belooft Paul haar maandag die ellende met de bank te regelen. Zijn humeur blijft onaanvaardbaar.  Zaterdagmiddag komt hun dochter Anne op bezoek met Billie, hun lieve, woke kleindochter. In de lockdowns heeft Paul zich geamuseerd met de buitendeuren van sloten te voorzien die uitsluitend openen met de vingerafdrukken van hun dochter Anne, hun kleindochter Billie, buurvrouw Alessandra en Ria zelf. Dat was hun cocon tijdens de lockdowns. Vier vrouwen rond één man, lachten ze.   De ruzie tussen Paul en Anne gaat over erfenissen, schenkingen, tijdsdruk. Haar trotse man wil alles zelf doen en bepalen, ook zijn dood. Hij heeft zijn hele leven hard gewerkt als IT’er en wil nu op pensioen genieten, hij wil zijn geld nog niet uitdelen, terwijl hun dochter Anne terecht doorboomt over duizelingwekkend hoge successierechten, van zeventig procent, en zich furieus afvraagt waarom hij de achterlijke Belgische staat zo graag nog meer geld wil geven en zijn dochter minder.  Billie wil dat ze allemaal overeenkomen, Billie gaat rond met het bananenbrood.   Zaterdagavond. Anne en Billie zijn net vertrokken. Paul is totaal onredelijk geweest, echt irritant. Ria heeft het nooit uitgesproken maar bij momenten voelt ze een razernij opkomen. Dat Paul haar en hun dochter geen rust gunt. Het is de hoogste tijd voor sherry. Op aanraden van Billie gaan Paul en Ria Stranger Things kijken. Paul is nerveus. De ruzie heeft hem uit het lood geslagen, hij scharrelt rond als een straathond. Ria heeft minder moeite met ouder worden. Ze heeft nog zo veel zelf in de hand.  ’s Avonds haalt ze haar oorapparaat, het minislakje, uit haar oor en is ze tijdelijk doof, dat is het enige.  Eindelijk is Paul naar de keuken verdwenen om water te koken. Ria zet het volume van de televisie nog wat hoger. Paul, de moderne klusser die zelf camera’s gaat installeren, de ouderwetse man die een warmwaterkruik gebruikt omdat hij dat als kind op de Kempische boerenbuiten ook deed. Haar man Paul, die het haar zo vaak zo moeilijk heeft gemaakt.  Hij blijft zo lang weg dat ze gaat kijken. Ze is even weggedroomd, een fractie is ze helemaal weg, ze staat in de keuken en kijkt om zich heen, sherrykaraf in haar hand. Ze ziet hem nergens, de achterdeur is gesloten. Het duurt een paar seconde voor ze het gewaar wordt, ze schopt tegen iets aan. Dit feuilleton van Saskia De Coster, Vlaams auteur en beeldend kunstenaar  (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de eerste aflevering. Meer afleveringen 
				De vrouwen van Paul
			||https://www.nrc.nl//nieuws/2022/07/05/ruzie-over-de-erfenis-schenkingen-tijdsdruk-a4135618
2022-07-06||Guerrilla in bezet Oekraïne groeit|| Op de website ‘Centrum van Nationaal Verzet’ van de Oekraïense overheid staan tips voor burgers die de Russische bezetter willen dwarsbomen. Er is een lijst met 198 geweldloze acties (nummer 54: de rug toekeren), maar er is ook een uitleg voor het leggen van een hinderlaag met explosieven, en voor het gebruik van granaatwerpers. Bij ‘Hoe een Russische tank te starten en stelen’ wordt de bediening van een T-72 tank in detail toegelicht. Het virtuele verzetscentrum heeft een duidelijk doel, blijkt uit de tekst op de homepage. „Ieder van ons kan de vijand trotseren en bijdragen aan de overwinning. Samen zullen we de levens van de bezetters tot een hel maken. Doe mee!” Begrippen uit de Tweede Wereldoorlog keren terug: partizanen strijden tegen  bezetters en collaborateurs. Op een poster in Cherson worden pro-Russische collaborateurs bedreigd met de dood. Foto via Mychajlo Fedorov op  Telegram
 Buitenlandse waarnemers zien een toename van Oekraïens verzet in door Rusland veroverde gebieden. Alexander Motyl, Oekraïne-expert aan de Amerikaanse Rutgers University, schatte eind mei dat tweehonderd Russische soldaten waren gedood door partizanen. De laatste weken raakten in de oblasts (districten) Cherson en Zaporizja diverse pro-Russische bestuurders gewond door autobommen. Op 24 juni kostte zo’n aanslag het leven aan Dmytro Savloetsjenko, een pro-Russische activist die net was benoemd als hoofd van de afdeling Jeugd en Sport in Cherson. Het ondergrondse verzet – deels vrijwilligers, deels professionele soldaten – speelt zich vooral af in en rond Cherson en Melitopol, twee zuidelijke steden die binnen een week na de invasie door het Russische leger werden veroverd. Beide steden zijn strategisch belangrijk voor toegang tot de in 2014 door Rusland geannexeerde Krim. Op pamfletten en posters worden pro-Russische bestuurders bedreigd of Russische soldaten opgeroepen om naar huis te gaan. Graffiti en vlaggen tonen de Oekraïense kleuren geel en blauw. Zwaardere acties zijn het beschadigen van infrastructuur en (pogingen tot) liquidatie. De omvang en effectiviteit van de Oekraïense guerrilla is moeilijk te meten. Oekraïne maakt het groot om het nationale moreel te ondersteunen en het Russische moreel te ondermijnen. Rusland maakt het klein om het beeld van ‘bevrijding’ en tevreden burgers in stand te kunnen houden.  Avril Haines, directeur van de Nationale Inlichtingendiensten van de VS, zei vorige week tijdens een conferentie dat Rusland vanwege de strijd in de Donbas grote moeite heeft om het veroverde gebied in het zuiden te behouden. De Russen hebben daar aan de voorzijde te maken met openlijke strijd, aan de achterzijde met guerrilla-acties. Ten noordwesten van Cherson duwt het Oekraïense leger de vijand terug, mede dankzij sabotage-acties van partizanen. Ook elders in het zuiden ondersteunt sabotage de inspanningen van het Oekraïense leger. Zo claimt het verzet de ontsporing van een gepantserde Russische trein met munitie bij Melitopol, afgelopen weekend. De bezetter moet permanent de aanwezigheid van partizanen voelen en mag zich nooit veilig voelen Serhi Koezan Centrum voor Veiligheid en Samenwerking Rusland probeert de veroverde regio’s in het zuiden te russificeren, via onderwijs, geld en bestuur. Anders dan Poetin wellicht verwachtte, is het enthousiasme voor Rusland in Zuid-Oekraïne zeer beperkt. In Melitopol zou één op de tien inwoners zijn ‘overgelopen’. Vorige week liet de door Rusland benoemde bestuurder van Cherson weten dat een eerder uitgesteld referendum over aansluiting bij Rusland deze herfst zal plaatsvinden.  Een stabiele regionale regering wordt echter een „aanzienlijke uitdaging” voor Rusland, zei de Amerikaanse analist Michael Kofman tegen CNN. „Prominente collaborateurs zullen worden geliquideerd, andere zullen leven met angst.” Pro-Russische bestuurders moeten nu al permanent worden beveiligd en lopen rond met kogelwerende vesten. Uit onderschepte communicatie van Russische soldaten met thuis blijkt dat zij zich niet veilig voelen in bezet gebied. Dat is precies wat het  verzet beoogt, zei Serhi Koezan, hoofd van de Oekraïense denktank Centrum voor Veiligheid en Samenwerking tegen The Guardian. „De bezetter moet permanent de aanwezigheid van partizanen voelen en mag zich nooit veilig voelen.” Het verzet bestaat niet uit spontane acties van willekeurige burgers. De acties worden gecoördineerd door de SSO, een eenheid voor speciale operaties binnen het Oekraïense leger, opgericht in 2015 nadat guerrilla in de Donbas faalde. Een anonieme betrokkene bij de SSO zegt in The Economist dat de eenheid drie taken heeft: militaire actie, ondersteunen van operaties en psychologische oorlogsvoering. De training van burgers is gebaseerd op een guerrilla-handboek van de Zwitser Hans von Dach uit 1957, Der totale Widerstand, over verzet tegen een mogelijke bezetting door het Warschaupact. Op een affiche staan instructies voor het maken van molotovcocktails. Foto via Mychajlo Fedorov op Telegram Geselecteerde verzetsstrijders bereiden zich al jaren voor op een Russische bezetting. Ze weten hoe ze anti-Russische campagnes kunnen voeren met flyers en affiches, informatie kunnen verzamelen en doorspelen naar Oekraïense autoriteiten en politieke overlopers kunnen liquideren. Al ruim voor de Russische invasie is er een netwerk van informanten opgebouwd. Wapendepots en safehouses voor verzetsstrijders zijn ingericht. De partizanen zijn zich bewust van het grote risico, zegt Serhi Koezan. Familieleden zijn kort voor of meteen na de invasie uit de regio geëvacueerd. Rusland probeert het verzet te onderdrukken door vermeende partizanen te ontvoeren en te martelen. Igor Kolychajev, oud-burgemeester van Cherson, is vorige week opgepakt omdat hij weigerde Russische opdrachten uit te voeren. Ivan Fedorov, de verbannen burgemeester van Melitopol, werd in maart vijf dagen ontvoerd. Nu bericht hij op Telegram vanuit Oekraïens gebied over Oekraïense acties.||https://www.nrc.nl//nieuws/2022/07/05/in-bezet-oekraine-plegen-partizanen-verzet-2-a4135617
2022-07-06||Sidney Poitier: veel meer dan een brave borst||In 1967 had hij drie filmhits op rij. Daarna moest het wel bergafwaarts gaan, schreef de op 6 januari op 94-jarige leeftijd overleden Sidney Poitier in zijn memoires The Measure of a Man. Hij was al 17 jaar Hollywoods enige zwarte filmster (‘leading man’), de enige ook met een Oscar. In 1967 was hij te zien als een Brits docent in een losgeslagen klas in To Sir, With Love. Deelde hij in In The Heat of the Night  als grootsteeds inspecteur Virgil Tibbs in een redneck-dorp in Mississippi een geruchtmakende klap in het gezicht uit aan de louche notabel Eric Endicott en won daarmee het respect van de racistische sheriff. Vroeg hij in Guess Who’s Coming to Dinner als de briljante professor medicijnen John Prentice een rijk, wit meisje ten huwelijk en testte het geweten van haar rijke, progressieve ouders. Daar was ook een eerste kuise interraciale kus te zien, door de achteruitkijkspiegel van een hoofdschuddende taxichauffeur. De ban was gebroken: een jaar later kuste op tv ook kapitein Kirk van Star Trek zijn zwarte luitenant Uhura. Zij het dat Sidney Poitier in Guess Who’s Coming To Dinner vermoedelijk de laatste man in San Francisco tijdens de summer of love was die niets wilde weten van seks voor het huwelijk. Als zwarte verloofde John Prentice was hij onmogelijk rechtschapen: topbaan bij WHO in Genève, strak in het pak, beleefd, welgemanierd en gezagsgetrouw. Alleen in grijs flanel passeerde je als zwarte man de witte ballotage, klaagde de zwarte criticus Clifford Mason in 1967 in een veelgelezen stuk in The New York Times: ‘Why Does White America Love Sidney Poitier So?’   Poitier noemt dat stuk als heraut van zijn neergang. „De boze revanche van de blaxploitation lag vlak om de hoek, mijn carrière als leading man was voorbij.” In 1968 volgde de moord op Martin Luther King en massale rassenrellen. Het accent was al eerder verschoven van burgerrechten en integratie naar Black Power en confrontatie. Poitier werd uitgemaakt voor Oom Tom of zelfs voor ‘huisneger’, de zwarte butler die gemene zaak maakt met de plantagehouder. Zeer onterecht; ook criticus Donald Bogle kwam later terug van het snerend vitriool waarmee hij ‘Super-Sidney’ nog overgoot in zijn vlijmscherpe studie over zwart Hollywood: Toms, Coons, Mulattoes, Mammies & Bucks uit 1974. Bogle stelde dat een zwarte acteur slechts drie rollen kon krijgen. ‘Oom Tom’ was wijs en lijdzaam; ‘de Coon’; een clowneske luilak en opportunist; ‘De Buck’, een dierlijke bruut. Dat soort labels hebben hun nut om racistische stereotypen bloot te leggen, maar miskennen de historische rol van Poitier en van de progressieve ‘sociale probleem-films’ waarin hij floreerde. Zijn persona was al kant-en-klaar bij zijn doorbraak in Joseph Mankiewicz’ No Way Out  (1950). In deze ‘probleemfilm’ over racisme belandt Poitier als zwarte arts Luther Brooks op de dodenlijst van de racistische gangster Ray Biddle als hij het leven van diens broer niet weet te redden. Brooks, benoemd door een ruimdenkende ziekenhuisdirecteur, weet dat hij superieur moet zijn wil men hem als een gelijke zien. Zijn vrouw fluistert hem toe: „Jij slaagde altijd met een 10. Voor jou was dat nodig, voor anderen niet.”   De gedisciplineerde, vergevingsgezinde Poitier was vanaf de vroege jaren vijftig het filmidool van de burgerrechten-strijd. Competent en ijverig, geduldig op witte acceptatie wachtend, altijd waardig ondanks al het onrecht: een zwarte stoïcijn kortom.  Een wensdroom van blanke progressieven en de zwarte middenklasse. Maar een Oom Tom? Poitiers films hadden zeker toen de burgerrechtenstrijd eind jaren vijftig op stoom kwam meestal racisme als onderwerp of subtekst. En al droegen zijn personages burgerlijk flanel, ze waren actief, ambitieus, trots, waardig en vol zelfvertrouwen. Poitiers glimlach had een hint van gespannen reserve, maar hij boog zijn rug nooit. Soms was hij zelfs boos of rebels, zie hoe hij als bokkige zwarte scholier Gregory Miller in Blackboard Jungle (1955) van zich afbijt. En het was Poitiers idee om bij In The Heat Of The Night  boss Endicott een klap in het gezicht te geven. Wel kozen zijn personages uiteindelijk voor de status-quo. Ze slikten, ze schikten, ze offerden zich op. Dat kwam hem bij The Defiant Ones (1958) voor het eerst op boegeroep te staan in zwarte bioscopen. In de film ontsnapt hij geketend aan Tony Curtis uit de gevangenis. Poitier is trots en opstandig: „No more ‘yassuh, boss’ for me!” Maar door samenwerking groeit begrip. ‘White trash’ Curtis kreeg net zomin een kans in het leven als hij. Als Poitier van een rijdende trein naar de vrijheid springt om het lot van de gewonde Curtis te delen, is de interraciale bromance compleet – maar mist de film ook een kans om het cliché van de slaaf die zich vrijwillig opoffert voor zijn witte meester een keer op de kop te zetten.  In het echte leven kon hij racisme en ongelijkheid niet verdragen, schrijft Poitier. Hij kwam van de Bahama’s; als jongste van acht kinderen van straatarme tomatenkwekers. Op het verre Cat Island was de enige witte winkelier een exotisch curiosum; geen machtsfactor. Met raciale hiërarchie maakte hij kennis na een verhuizing naar Nassau, waar hij tot crimineel gedrag verviel. Bij zijn oudere broer in Miami kon hij de vernederingen van segregatie nauwelijks verdragen. Hij trok op de bonnefooi naar Harlem in New York, overleefde daar als sjouwer, afwashulp of kippenplukker voor hij doorbrak bij het zwarte theater. Zijn Oscar voor het charmante Lilies of the Field betekende in 1964 een mijlpaal voor zwart Amerika. Poitier speelde de joviale, fier onafhankelijke klusjesman Homer Smith. In de woestijn stuit hij op vijf hulpeloze Oost-Duitse nonnen en laat zich door hun norse moeder-overste tegenstribbelend overhalen gratis een kapel te bouwen. Niet als alsnog gedomesticeerde slaaf: Homer noemt moeder-overste op zeker moment Hitler en bijt haar toe: „You get yourself another boy.”  Sidney Poitier wilde als een man worden gezien, schrijft hij. Niet als zwarte man. Dat gunden de filmindustrie, het publiek en de critici hem niet: zijn huidskleur bleef altijd een factor. Maar dat de generatie zwarte acteurs na hem juist weer nadrukkelijk zwart wilde zijn, betekende niet dat zijn missie was mislukt. Eerder dat hij was volbracht. The Defiant Ones (1958) Sidney Poitier en Tony Curtis als twee aan elkaar geketende gevangenen op de vlucht, die bloedhonden en een lynchpartij moeten zien te overleven. A Raisin in the Sun (1961) In deze toneelbewerking haalt Walter Lee (Poitier)  zijn sceptische moeder over om 10.000 dollar verzekeringsgeld in zijn bedrijf te steken in plaats van een huis. Waarna hij hartverscheurend faalt. In the Heat of the Night (1967) Met zijn oubollige Technicolor en patriarchale braafheid is Guess Who’s Coming To Dinner gedateerd. Zo niet In the Heat of the Night  uit datzelfde jaar. Zinderende thriller over een zwarte inspecteur diep in vijandelijk Mississippi. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/05/sidney-poitier-veel-meer-dan-een-brave-borst-a4135616
2022-07-06||Denzel Washington: de man die alles kan||Denzel Washington (67) en Sidney Poitier waren al decennia bevriend toen ze in 2002 het podium deelden tijdens een ongewoon Oscargala. Dat was een bijzonder jaar voor zwarte acteurs. Halle Berry won met Monster’s Ball als eerste de Oscar voor beste actrice, Washington met Training Day  als tweede na Sidney Poitier de Oscar voor beste acteur. Poitier kreeg die avond een ere-Oscar. „Ik wandel al veertig jaar in zijn schaduw”, grapte Washington. „En dan geven ze Sidney vanavond alweer een Oscar.” Valse bescheidenheid natuurlijk. Was Poitier Hollywoods eerste zwarte ‘leading man’, Washington „reconfigureerde het concept van klassiek filmsterrendom”, schrijft de zwarte criticus Donald Bogle. Ambitieus was hij al vroeg: veteraan Morgan Freeman herinnert zich de piepjonge  Washington die hem als ‘veredeld rekwisiet’ in Shakespeares Coriolanus benaderde  om een zwaardgevecht flink op te rekken. Freeman: „Ik zei: jochie, we klikken drie keer met onze zwaarden, dan doorboor ik je en val je dood.”  Na kleiner televisiewerk maakte Denzel Washington vanaf 1982 zes seizoenen lang naam in de tv-serie St. Elsewehere als enige zwarte arts in een wit ziekenhuis – een rol die vergelijkbaar was met vele rollen van Poitier. Denzel Washington bleef niet lang ‘token black’ in witte films: in de jaren negentig groeide hij uit tot zwarte actieheld of inspirator: coach, leraar, commandant. Hij speelde tragische zwarte iconen:   Malcolm X in Spike Lees epische biopic (1992), anti-apartheidsactivist Steve Biko in Cry Freedom (1987), de ten onrechte voor moord veroordeelde bokskampioen Rubin Carter in The Hurricane (1999), gangster Frank Lucas die in American Gangster (2007) via een eigen heroïne-lijn Harlem op perverse wijze emancipeert van de maffia. Maar wat Washington uniek maakte was dat hij ook een ‘regular guy’ kon zijn: een gewone kerel die in een crisis boven zichzelf uitgroeit. Sidney Poitiers droom om niet als zwarte man, maar gewoon als man te worden gezien, maakte hij waar. Dat was al zo in Philadelphia (1993), waar Washington als advocaat van de met hiv besmette Tom Hanks namens de kijker zijn homofobe vooroordelen overwint. ‘Kleurenblind casten’  werd na Denzel Washington een serieuze  optie.  Washington is veelzijdiger dan Poitier, deels omdat de tijd hem dat gunde. Hij kon matinee-idool zijn, actieheld, inspirator, rebel, feestbeest, monster: in Spike Lees Malcolm X al die dingen in één film. Hij won zijn tweede Oscar als corrupte, doortrapte narcotica-agent Alonzo in Training Day, waarin zijn charisma omslaat in zinderende dreiging.   In 1996 werd Denzel Washington gekozen tot ’s werelds meest sexy man, na Brad Pitt en voor  George Clooney. Toch duurde het tot 2012 voor hij een witte tegenspeler kuste. Linkse filmwetenschappers zien daarin graag een residu van Hollywoods ingebakken racisme, maar het lijkt anders te liggen.  Washington liet eerder zelf zo’n interraciale kus meermalen uit scenario’s schrappen. Volgens actrice Julia Roberts vreesde hij bij rechtbankthriller The Pelican Brief (1993) zijn kernpubliek van zwarte vrouwen te bruuskeren – bij een testvoorstelling van The Mighty Quinn  (1989) knapten die zo af op een kus met Mimi Rogers dat hij die weg liet  knippen. Pas in 2012 durfde hij het in Flight aan met Kelly Lynch. Niemand die het toen nog opviel.  Die behoedzaamheid tekent Washington calculerende, conservatieve karakter. Hij werd in 1954 geboren in Mount Vernon, New York, maar verhuisde al snel naar Harlem,  waar zijn moeder een schoonheidssalon had en zijn vader naast banen als ambtenaar en verkoper als dominee bij een Pinkstergemeente predikte. Na hun scheiding op zijn veertiende hing hij rond met verkeerde vrienden. Zijn ouders stuurden hem naar een militaire kostschool in de provincie. Dat ziet hij als zijn redding. Na een bachelor in journalistiek en drama waagde hij zich aan het acteren. Denzel Washington is een belijdend christen. Hij leest dagelijks de Bijbel en flirt soms met het idee alsnog predikant te worden. Hij huwde in 1983 Pauletta Pearson, die hij trof op de set van tv-film Wilma, voedde vier kinderen met haar op en kwam nooit in opspraak. Inzake politiek of Black Lives Matter houdt hij zich op de vlakte. Hij benadrukt liever zelfdiscipline en zwart vaderschap. Verandering begint in zijn ogen thuis. „Een jongen zonder vader zoekt hem op straat.”  Verwacht van Denzel Washington geen revolutie – maar als zwart rolmodel is zijn invloed enorm geweest. Malcolm X (1992) Denzel Washingtons gravitas en sprankeling houden deze zwarte stokebrand sympathiek als man die nooit stopt met groeien: van gangster via radicale Black Muslim tot milde spijtoptant. Training Day (2001) Washington op de toppen van zijn kunnen als luidruchtige, vileine narcotica-agent die groentje Ethan Hawke in zijn spinnenweb lokt. Een zeer terechte Oscar. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/05/denzel-washington-de-man-die-alles-kan-a4135615
2022-07-06||Punks in films en series: tussen straattuigcliché en rolmodel||Dat Johnny Rotten nooit eerder had gezongen, en daar ook geen talent voor toonde, vond gitarist  Steve Jones geen bezwaar. Rotten had namelijk het juiste uiterlijk: een rattenkop, groen haar en een shirt vol veiligheidsspelden en  ‘I Hate Pink Floyd’.  En hij had de juiste treiterige, fuck-you-houding.  In de herfst van 1975 kwamen Jones, Rotten en drummer Paul Cook  samen in de Londense boetiek SEX en daar vormden ze de Sex Pistols. De Britse punkgroep, onderwerp van de nieuwe miniserie Pistol op Disney+, had een kort maar hevig leven, was eigenlijk niet zo goed, maar was extreem invloedrijk. Dat had te maken met de felle, snelle rock die ze maakten. Maar zeker ook met hun kleding en hun imago. Vechten, schelden, slopen. Ze zorgden voor ophef, werden gehaat, en kregen zo tonnen media-aandacht.   Veertien maanden na de eerste single, ‘Anarchy in the UK’, lag de groep definitief uit elkaar. Punk ontstond midden jaren zeventig in New York en Londen uit onvrede met de rockmuziek uit die tijd. In plaats van de lang uitgesponnen, ingewikkelde nummers van de progrock  en de gelikte  producties van de yacht-rock brachten punkgroepen rammelende, korte songs met snerende  zang en stofzuigergitaar. Zo brachten ze de jeugdige energie terug in de rock. Maar punk was meer. Een tegencultuur met een opvallende stijl: gescheurde jeans, motorjassen, soldatenkistjes, hanenkammen (kaal met alleen een strook rechtopstaand haar in het midden). Vanuit een doe-het-zelf-ideologie werd tweedehands kleding verknipt tot iets nieuws. Beeld: Miya Mizuno/FX
 De  Sex Pistols zijn een paar keer eerder onderwerp van een film geweest. Hun manager Malcolm McLaren stak al het geld wat ze hadden verdiend in de flop The Great Rock ‘n’ Roll Swindle (1980). Deze mockumentary betoogt dat de band een marketing-bedenksel van McLaren was. Hij had de wereld bedonderd met in scène gezette nep-rebellie.  De mythe werd aangevuld met Sid and Nancy (1986) van Alex Cox. Die film gaat over bassist Sid Vicious, die zijn junkie-vriendin vermoordde en vervolgens zelf stierf aan een overdosis heroïne. De overgebleven ex-Pistols haatten McLarens versie en vertelden hun kant van het verhaal in de documentaire The Filth and the Fury (2000). Ze waren wel degelijk een echte band, betoogden ze, totdat  McLaren en de media hen tot een gehypte freakshow maakten.  De nieuwe Disney-serie  vertelt de versie van Steve Jones. Zanger Johnny Rotten vindt de serie bij voorbaat afschuwelijk. Hij noemt het een ‘middenklasse-fantasie’ en een ‘Mickey Mouse-product’.   Het ruige  imago van de punks doet denken aan dat van de nozems in de jaren 1950: ook een jeugdcultuur rondom nieuwe, tegendraadse muziek, en ook de associatie met seks en drugs en jeugdcriminaliteit.  Net als in de rock & roll-jaren probeerden filmstudio’s in de jaren 1980 mee te liften op het succes door punks in hun films en series te incorporeren. Vaak vormen punks in films straatbendes die de buurt en school terroriseren, tot superhelden of andere onorthodoxe burgerwachten ze alle hoeken van de steeg laat zien.   Een goed voorbeeld is de cultfilm The Class of 1984 (1982), waarin een getergde docent zich wreekt op een gevaarlijke bende punkleerlingen. In  Star Trek IV: The Voyage Home (1986) zit de buitenaardse  geleerde Mr. Spock met ruimtescheepskapitein  Kirk in een aardse stadsbus zich te ergeren aan een asociale punk met een ghettoblaster. Mr. Spock schakelt de punk uit door de Vulkaanse zenuwkneep toe te passen.  Dit type wordt de ‘Quincy Punk’ genoemd, naar de Amerikaanse misdaadserie Quincy, M.E.. De aflevering ‘Next Stop, Nowhere’ uit 1982 gaf zo’n lachwekkend inadequaat beeld van de punkscene dat het een instant cultklassieker werd. ‘Quincy Punk’ is nu  de soortnaam voor alle clichématige punks in films en series. Gelukkig zijn er ook veel films en series die wel het punkgevoel weten te vangen, vooral trash- en cultfilms met een sterke punk-soundtrack. De beste punkfilm is Repo Man (1984) van Alex Cox, waarin een punk rondrijdt in een oude Chevy Malibu met dodelijke aliens in de kofferbak. In Rock ’n’ Roll Highschool (1979) laat de legendarische punkgroep The Ramones een middelbare school ontploffen. De filmcrew gebruikte hiervoor een echte school  die toch al gesloopt zou worden.  Punk en horror doen het ook altijd goed. In Return of the Living Dead (1985) worden punks op een kerkhof aangevallen door ontwakende zombies. In The Class of Nuke ’Em High (1986) veranderen scholieren in monsterlijke punks na het roken van radioactieve wiet die is besmet geraakt doordat de  kerncentrale naast de school lekt. In Green Room (2015) vindt een punkgroep op tournee in Ohio een dode vrouw in de kleedruimte, waarna ze het moeten opnemen tegen een bende fascistische skinheads. Punks en skins worden trouwens  nogal eens door elkaar gegooid in films en series. Dus even opletten: punks zijn lieve anarchisten met gekleurd piekhaar. Skinheads zijn eng en kaal. Macho’s domineerden lang de punkscene. Maar de laatste tijd is er meer aandacht voor de vrouwelijke punks. In de ontroerende Britse serie We Are Lady Parts vinden jonge moslima’s hun eigen identiteit in een punkgroep. En als je even zoekt, stuit je op eerdere films over schoolmeisjes die hun eigen punkband beginnen. Zoals de Zweedse film We Are the Best! (Vi är bäst!)  of de Amerikaanse films My Degeneration, Time Square en The Fabulous Stains. Ze gaan over afwijkende meisjes die de weerstand van het patriarchaat overwinnen en hun stoere, rebelse inborst ontdekken. Alles in de geest van  Afro-Britse punkpionier Poly Styrene, die zong: „Oh Bondage Up Yours!”  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/05/punks-in-films-en-series-tussen-straattuigcliche-en-rolmodel-a4135614
2022-07-06||Vrees voor hogere gasprijzen door stakingen bij Noors staatsenergiebedrijf||Stakingen bij het Noorse staatsenergiebedrijf Equinor stuwen Europese gasprijzen dinsdag tot de hoogste prijs in vier maanden. Om hogere lonen af te dwingen, hebben werknemers van drie gas- en olievelden hun werkzaamheden neergelegd, meldt de Noorse gas- en olielobby. De vakbond dreigt met nog meer stakingen: nog eens op vier gas- en olievelden op woensdag en drie extra op zaterdag. Mocht het zover komen, dan kan Noorwegen zaterdag 56 procent minder gas leveren. Werknemers van Equinor willen betere salarissen, ter compensatie van de inflatie in Noorwegen. Die is volgens een Noors statistiekbureau ten opzichte van vorig jaar bijna 6 procent. De regering van Noorwegen kan in uitzonderlijke tijden interveniëren om stakingen te beëindigen, maar laat weten zich vooralsnog niet te mengen in de cao-onderhandelingen. Het is in Noorwegen gebruikelijk dat de vakbonden en werkgevers samen tot een oplossing komen voor loongeschillen. Sinds de Russische invasie van Oekraïne is Europa nog afhankelijker geworden van Noorse energie dan het al was. Europa haalde de laatste jaren al tussen de 20 en 25 procent van haar gas uit het Scandinavische land, wat Noorwegen na Rusland de belangrijkste energieleverancier van het continent maakt. Olie en gas uit Noorwegen waren altijd juist populair omdat het land wordt gezien als een betrouwbare en voorspelbare partner. De stakingen komen voor veel Europese landen ook op een bijzonder vervelend moment, omdat pijpleiding Nord Stream 1 tussen Rusland en Duitsland vanaf volgende week tien dagen dicht is wegens onderhoudswerkzaamheden. Eerder schroefde het Russische staatsgasbedrijf Gazprom de gastoevoer door de pijplijn al met 60 procent terug. Die stap zette Duitsland er twee weken geleden al toe om noodmaatregelen te treffen, om te zorgen dat de gasvoorraad de komende winter op peil is. Minister Robert Habeck van Economische Zaken noemde gas een „schaars goed in Duitsland”. ||https://www.nrc.nl//nieuws/2022/07/05/vrees-voor-hogere-gasprijzen-door-stakingen-bij-noors-staatsenergiebedrijf-a4135605
2022-07-06||Sex Pistols-serie mist punkvuur||Dramaserie Pistol Van: Danny Boyle, Craig Pearce.
Met: Toby Wallace, Anson Boon, Thomas Brodie-Sangster, Sydney Chandler.
Disney+, 6 afl. van ca. 55 minuten. Vanaf woensdag 6 juli. Anarchie en Disney? Dat de langverwachte tv-serie over de Sex Pistols te zien is op de streamingdienst van het   mediaconglomeraat  zal punkers van het eerste uur vast pijn doen. Toch voelt het best wel   toepasselijk: de worsteling tussen punk en commercie is een klassiek   thema, ook in de geschiedenis van de legendarische punkband. Pistol, gebaseerd op  de autobiografie  van gitarist Steve Jones,  beslaat ongeveer drie jaar, van het opwindende  begin  tot de onvermijdelijke implosie.   Frontman John Lydon (Johnny Rotten in de Sex Pistols-tijd) wil niks van deze productie weten. Toch is er weinig om boos over te worden. Lydon, knap gespeeld door acteur Anson Boon, komt er best goed vanaf in een serie vol met dubieuze personages. De in 2010 overleden manager Malcolm McLaren komt er bijvoorbeeld  veel slechter uit.  De oorspronkelijke energie van de band komt vooral in een aantal concertscènes tot zijn recht. Johnny Rotten spuugde zijn teksten uit terwijl concerten op ieder moment konden escaleren tot knokpartijen. Vooral een  optreden in een gevangenis wordt op sensationele wijze in beeld gebracht. Niet gek, want alle afleveringen zijn geregisseerd door Danny Boyle (Trainspotting, Slumdog Millionaire).  Boyle en schrijver Craig Pearce (Moulin Rouge!, Elvis) tonen op effectieve wijze hoe de sfeer destijds was in het VK en wat voor aardverschuiving de vuige  punkers veroorzaakten. Toch voelt Pistol lange tijd  te glad. Zodra het  tragische figuur Sid Vicious als nieuwe bassist  zijn intrede doet, is er echter weinig over van punk-romantisering en wordt de sfeer echt grimmig.  De serie  probeert ook credits  te geven aan  de  vrouwen  uit  de punkscene, zoals mode-ontwerpster Vivienne Westwood en muzikante Chrissie Hynde van de band The Pretenders. Zij worden echter geen volwaardige personages en zijn er vooral om te reageren op de streken van de jongens.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/05/sex-pistols-serie-mist-punkvuur-a4135613
2022-07-06||Opinie | De kritiek is terecht, maar deze Floriade is ook een afspiegeling van Nederland||Wie aankomt op de Floriade ziet dat de inhoudelijke kritiek die net na de opening verscheen, niet geheel onterecht was. Maar is de afwezigheid van goed geformuleerde inhoud of indrukwekkende attracties voor het publiek een probleem? Zou je de Floriade niet, zoals andere wereldtentoonstellingen, kunnen zien als afspiegeling van de tijd? En, nog specifieker, als een stand van het land en zijn ideeën over de toekomst?  Stephan Petermann is hoofdredacteur van het architectuurmagazine VOLUME. Kijk je zo naar de Floriade, dan toont de tentoonstelling van dit jaar in Almere juist onze twijfels over de toekomst en worden onze worstelingen en onze immense uitdagingen zichtbaar. Vooral:   hoe duurzaam en verdraagzaam te leven? De Floriade toont hoe moeilijk het is geworden voor multinationals, cultuur en overheid om op een geloofwaardige en boeiende manier te communiceren met de samenleving. Gezien de graagte waarmee de Floriade nu publiekelijk wordt  afgeschoten is dat  ook wel begrijpelijk.  Historisch gezien informeren wereldtentoonstellingen de samenleving over de toekomst en altijd speelde het consumeren een hoofdrol: het moderne toilet (1851), de mensachtige robot (1939), de moderne keuken (jaren vijftig-zestig) waren alle primeurs van een  wereldtentoonstelling.  Deze Floriade komt op een moment dat het beeld van de toekomst radicaal verandert en verder moet veranderen. In plaats van nieuwe spullen, moeten er dingen af; minder hedonisme, minder vrijheid en meer moeite doen. De inzendingen voor de Floriade zijn hier duidelijk bewust van en doen er ook iets mee. Waar op andere plekken in de wereld de tentoonstellingsgronden wegkwijnen, kan deze Floriade, met al haar houten (toegegeven: niet reuze spectaculaire) paviljoens echt duurzaam worden afgebroken en na afloop zal het een geweldige woonwijk worden.  Deze Floriade is deel van een pijnlijk maar nuttig leerproces. Organisatoren van wereldtentoonstellingen moeten leren inzien dat de inzet van de 20ste eeuw niet die van de 21ste eeuw is. Daarin moet met name ook het in Frankrijk gevestigde Bureau International des Expositions, de organisatie achter alle wereldtentoonstellingen, zich achter de oren krabben en zijn honderd jaar oude regels fundamenteel heroverwegen.  De Schadenfreude gaat niet aan mij voorbij. Maar  haastig afgewerkte paviljoens, slecht aan elkaar geniete stukjes kunstgras en toiletunits die met grote kleurige prints zijn opgeleukt vind je op alle wereldtentoonstellingen. Alle teksten op de Floriade voelen alsof ze door dezelfde schrijvers zijn geschreven, met ‘fun facts’ die zelden fun zijn.  ‘Out of the box thinking’-sessies met alle marketingteams tezamen, hebben daar niks aan kunnen verhelpen of misschien het probleem vergroot. Het maakt het contrast tussen de soms klungelige inzendingen van de mens en de schoonheid van de prachtige natuur op het Floriade-terrein alleen maar sterker.  De bezoekers zien er zeer tevreden uit. De senioren, het gros van de bezoekers, genieten van de groene weelde. Je ziet Amerikanen verwonderd ronddwalen op zoek naar hun land, Duitsers die trots zijn op hun grote inzending, groepen uit Zuidoost-Azië die alles wat los en vast zit fotograferen. (Het is trouwens ook heerlijk dat er niet te veel mensen zijn.)  De Verenigde Arabische Emiraten hebben een strak paviljoen met ontzettend vriendelijke gastheren en -vrouwen  uit de VAE zelf. Hetzelfde bij Qatar  – geweldig om niet alleen óver Qatar te spreken, maar ook mét. M.-museum door Studio Ossidiana is met de tentoonstelling NaturAlly: Wild Futures ook een hoogtepunt. De landen die minder om ontwerp geven zijn inhoudelijke wel de moeite waard: India, Soedan en Suriname vooral, dat een aantal mooie video’s heeft, een bordje met ‘Investeren?’ gevolgd door een e-mailadres – en heerlijke soto-soep.  Niet alleen de Verenigde Staten, maar meer partijen zijn afwezig. Groot-Brittannië? Spanje? Oost-Europa? En vanuit het bedrijfsleven heeft, behalve Albert Heijn, kennelijk geen van de grote ondernemingen  zich gemeld. Dat is teleurstellend. De toonaangevende Wageningen Universiteit? Niet aanwezig. Ook uit de culturele hoek is er, op een groep goede Nederlandse architecten na, niemand. Bedrijfsleven, wetenschap en de culturele sector roepen vaak en luid dat er meer inclusie moet komen en dat ze dichter bij de samenleving wil staan. Welnu, hier is een platform. Je kan de schuld leggen bij de Floriade, maar je kan ook naar jezelf kijken.  Er is nog iets, dat opvalt als je de Floriade serieuzer neemt dan een wel of niet geslaagd dagtripje voor senioren met vrij reizen voor de trein. Deze Floriade is ook een afspiegeling van Nederland. Als de core business van de wereldtentoonstelling bestaat uit het bieden van visie, maar je land wordt geleid door iemand die stelt dat wie visie zoekt naar de oogarts moet, dan biedt de Floriade een glasheldere spiegel. En in die zin levert het wat op. Alleen als Nederland zich blijft vastbijten in het bashen van de Floriade, en niet in herzien of leren ervan, niet. Don’t shoot the messenger.||https://www.nrc.nl//nieuws/2022/07/05/deze-floriade-houdt-ons-een-spiegel-voor-a4135612
2022-07-06||Aantal boerenblokkades neemt af, noodverordening van kracht in twee gemeenten||Actievoerende boeren blokkeren dinsdag op verschillende plekken in het land distributiecentra en supermarkten uit protest tegen het stikstofbeleid. In de loop van de middag is het aantal protestacties met tractoren afgenomen, maar in Raalte en Nijkerk willen de boeren niet vertrekken. Daarom geldt in die gemeenten een noodverordening.  De burgemeester van de gemeente Raalte heeft vanwege een urenlange blokkade van de Jumbo een noodverordening afgekondigd. Burgemeesters van Raalte, Zwolle en Deventer verzochten de boeren maandag al om hun blokkades op te heffen, maar dat weigerden zij. Daarom heeft de gemeente Raalte nu de noodmaatregel ingesteld vanaf half twee deze middag.  Ook in de gemeente Nijkerk waren verschillende distributiecentra niet toegankelijk vanwege een tractorblokkade. De burgemeester voerde maandag al een noodverordening in, maar desondanks roept burgemeester Gerard Renkema de boeren een dag later op uit eigen beweging te vertrekken. „We zetten zo veel mogelijk in op de-escalatie en hopen dat de distributiecentra zo snel mogelijk weer open zijn”, aldus Renkema. Nijkerk ligt in de Gelderse Vallei, een gebied waar het kabinet 58 procent stikstofreductie wil bereiken.  In de middaguren is het aantal blokkades bij distributiecentra afgenomen. Volgens de NOS werd er halverwege de middag op tenminste zeven plekken gedemonstreerd. Maandag ging het om ongeveer dubbel zoveel blokkadeacties.  Doordat de vrachtwagens niet kunnen vertrekken uit de distributiecentra, dreigen de schappen in veel supermarkten leeg te blijven. Supermarktkoepel CBL schat de schade na anderhalve dag van blokkades in op tientallen miljoenen euro’s: de producten bederven in de centra en supermarkten lopen omzet mis. CBL onderzoekt mogelijkheden om de schade te verhalen. ||https://www.nrc.nl//nieuws/2022/07/05/aantal-boerenblokkades-neemt-af-noodverordening-van-kracht-in-twee-gemeenten-a4135609
2022-07-06||Voortreffelijke natuurfilm toont hoe de grutto nog nét overleeft in Nederland||Natuurdocumentaire Grutto!  van Ruben Smit opent met een verrassend beeld: een grutto is met zijn lange poten in een boomtop neergestreken. En laat van daaruit zijn kenmerkende roep horen. De grutto is toch ‘onze nationale weidevogel’? Smit koos ervoor om zijn film te beginnen in een moeras in Estland. Het levensverhaal van de grutto (limosa limosa) begon namelijk ooit in veenmoerassen. Ergens in de Middeleeuwen pasten de vogels zich aan bij de ontginning van moeras in weiland. Dat gebeurde op grote schaal in Nederland. Hiermee werd ons land het ultieme gruttobolwerk – cruciaal voor de voortplanting van de soort. De vogel verruilde de boomtop voor een andere karakteristieke plek: het paaltje in de weide. Grutto! heeft als ondertitel ‘De reis van onze nationale vogel’. De prachtig gefilmde documentaire, met een voice-over van acteur Gijs Scholten van Aschat, vertelt het spannende verhaal van de grutto als overlevingskunstenaar. We volgen de vogel op zijn trekroutes via Frankrijk (met zijn vreeswekkende jagers) en Portugal naar Senegal. Daar komen ze juist aan in de periode dat de vrouwen rijst hebben geplant. Die slechte timing maakt de grutto in het land niet geliefd. Eerder zagen we al hoe de hedendaagse verarmde en verschraalde Hollandse wei ook voor de grutto een steeds benarder leefplek wordt. Je houdt je hart vast bij de beelden van net uit het ei gekropen jongen die belaagd worden door reusachtige maaimachines. Gelukkig behoort dit grasland een goede boer toe die de kuikens redt.  Smit en zijn team, onder wie cameraman Melchert Meijer zu Schlochtern, laten overtuigend zien dat de grutto zich aanpast aan de moeilijkste omstandigheden. De vogel is zo verweven met de mens en vooral met de melkveehouderij, dat alleen de mens zelf de vogel kan redden. Dat is een bijna onoplosbare paradox, zeker in deze ingewikkelde boerentijden, die de documentaire onverwacht actueel maken. De mens is zowel een bedreiging als de enige bron van hoop voor de grutto. Nu de grutto-populatie in ons land sinds de jaren zestig met 70 procent is gedaald, is de hoop gevestigd op boeren die kleinschalig werken met kruidenrijke weilanden. En de grutto zelf? Die heeft een nieuw heenkomen gevonden, in IJsland. Daar gebeurt de laatste decennia wat hier in vroeger eeuwen gebeurde: veenmoeras wordt grasland. Opnieuw past de grutto zich aan. De vogel als hoofdpersoon ontroert en roept empathie op. De muzikale begeleiding van Sofia Dragt legt dramatische accenten juist waar dat nodig is. Wat vooral boeit en tot nadenken stemt is hoe kwetsbaar deze in wezen zo krachtige vogel is; kwetsbaar in een omgeving die steeds hogere eisen stelt om te overleven. Natuurdocumentaire Grutto! De reis van onze nationale vogel  Regie: Ruben Smit.  In: 71 bioscopen  Aanvulling 5/7: in een eerdere versie van dit artikel stond dat de film in 12 bioscopen draait. Het zijn 71 bioscopen. Dat is aangepast. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/05/voortreffelijke-natuurfilm-toont-hoe-de-grutto-nog-net-overleeft-in-nederland-a4135611
2022-07-06||Waarom moet een ballerina altijd dood aan het einde?||De jonge balletdanseres Élise in Encore van regisseur Cédric Klapisch heeft haar bedenkingen bij het seksisme in klassieke balletten. In een gesprek met een collega-danseres memoreert zij dat er vrijwel geen enkel ballet is waarin de vrouwelijke hoofdpersoon aan het einde nog leeft. Vrouwen moeten  lijden of ze zijn louter het object van begeerte.  Vlak voordat zij het podium op moet in het ballet La Bayadère  ziet Élise (gespeeld door Marion Barbeau, prima ballerina van de Parijse Opera) dat haar vriend, ook een danser, in de coulissen een andere danseres zoent. Zorgt dit ervoor dat zij vlak erna een zware blessure oploopt? Ze moet in het gips en dat is volgens haar fysiotherapeut, die een oogje op haar heeft, een slecht teken. Hinkend en hopend op een voorspoedig herstel gaat Élise tijdelijk werken bij kennissen met een foodtruck.   Die komt terecht in Bretagne, waar dansers samen met choreograaf Hofesh Shechter, die zichzelf speelt, werken aan een nieuwe voorstelling. Shechter toont zich eveneens kritisch op het klassieke ballet, vooral vanwege de nadruk op perfectie. Vandaar dat hij wel plaats ziet voor de geblesseerde Élise in zijn moderne dansvoorstelling. Encore (oorspronkelijke titel En corps) is een amusante, intelligente en toegankelijke film. Naast discussies over klassiek ballet versus moderne dans gaat de film van oudgediende Klapisch onder meer over privileges: Élise is afkomstig uit een gegoede familie, haar vader is advocaat. Daarnaast stipt Klapisch thema’s aan als de verhouding tussen lichaam en geest en tussen verbale en non-verbale communicatie. Dat de scènes met de hedendaagse dansnummers van Shechter zeer fraai zijn helpt mee om van Encore een  plezierige zomerfilm te maken. Hoewel Coppelia met top-ballerina Michaela DePrince de verfilming is van Ted Brandsens bewerking van het gelijknamige klassieke ballet zit er verrassend weinig dans in. Choreograaf Brandsen voerde het voor het eerst in 2008 op met Het Nationale Ballet. De dans die wel te zien is, oogt ouderwets. NRC was er indertijd al kritisch over: „Zoveel archaïsme kan echt niet meer, zelfs niet in het klassieke ballet.”   Misschien dat in de filmbewerking daarom de dansscènes zijn teruggeschroefd? Wat ervoor in de plaats komt oogt op zich fraai. De dansers bewegen in een getekend decor, ook bevat Coppelia volledig geanimeerde scènes. Maar zonder sterke dansnummers vervliegt de interesse snel. En waarom is de prachtige oorsponkelijke muziek van Léo Delibes eigenlijk vervangen? Dansfilms Encore Regie: Cédric Klapisch. Met: Marion Barbeau, Hofesh Shechter,  Pio Marmaï. In: 40 bioscopen  Coppelia Regie: Jeff Tudor, Steven de Beul en  Ben Tesseur. Met: Michaela  DePrince, Daniel Camargo.   In: 29 bioscopen  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/05/waarom-moet-een-ballerina-altijd-dood-aan-het-einde-a4135610
2022-07-06||Kabinet wil gasopslag Bergermeer niet volledig vullen uit vrees voor opdrijven gasprijs||Minister Rob Jetten (Economische Zaken en Klimaat, D66) wil de gasopslag bij Bergermeer niet volledig vullen omdat hij bang is dat hij de gasprijs daarmee te veel opdrijft. Dat staat in een brief die de minister dinsdagmiddag naar de Tweede Kamer stuurde. Als de Nederlandse staat massaal gas gaat inkopen, is de vrees dat leveranciers hogere tarieven gaan rekenen.  Gasopslag Bergermeer is naar eigen zeggen de grootste commerciële opslagplaats voor gas van Noordwest-Europa. De opslag is in handen van het Arabische Taqa, het Russische Gazprom en Energiebeheer Nederland (EBN), een staatsdeelneming die aandeelhouder is namens de overheid. Probleem is dat de opslagplaats slechts voor een derde gevuld is. Gazprom heeft ruim 40 procent van de gasopslag bij Bergen onder controle, maar laat die voorraadkast leegstaan waardoor de gasreserves in Nederland laag zijn. Mede doordat de Russische president Poetin de gasleveringen richting Europa heeft teruggeschroefd, zijn de gasprijzen erg hoog. Het verschil met de toekomstige winterprijs is zo klein (of zelfs negatief) dat het voor marktpartijen onaantrekkelijk is om nu gas te hamsteren om het in de winter te verkopen.  In april kondigde Jetten daarom een subsidieregeling van 366 miljoen euro aan om energiebedrijven en handelaren over te halen gasreserves in Bergermeer op te bouwen. Daarbij mikt de minister vanaf het begin op een vulling van 68 procent en niet op volledige vulling. Dinsdag maakte Jetten bekend dat acht bedrijven deelnemen aan de regeling, waarmee uiteindelijk 164 miljoen euro is gemoeid.  Dat is dus zo’n 200 miljoen euro lager dan begroot. Volgens Jetten was er minder subsidie nodig omdat bedrijven grote interesse toonden in de opslagcapaciteit. Ook is niet voor de volledige beschikbare 20 TWh aan capaciteit subsidie aangevraagd, gezien bedrijven vanwege gunstige gasprijsontwikkelingen denken zelf de opslag te kunnen vullen zonder zich te binden aan subsidievoorwaarden als winstafroming en verplichte vulpercentages. Om tot de beoogde 68 procent vulling te komen, gaat staatsdeelneming EBN voor het eerst namens de staat gas inkopen. Hiervoor is een bedrag van maximaal 257 miljoen euro beschikbaar gesteld. EBN heeft de minister echter gewaarschuwd dat te veel inkoop de prijs „te zeer zou kunnen beïnvloeden”, omdat dit het marktgedrag van EBN „te voorspelbaar” zou maken en er geen redelijke prijzen meer worden gerekend. Daarom „lijkt het nu niet verantwoord om meer gas in te kopen” dan 11 TWh, vergelijkbaar met het jaarlijkse gasverbruik van 600.000 huishoudens.  In het vrijwel lege gasveld onder de gemeente Bergen wordt sinds 2014 gas opgeslagen. Dat project, tegen de zin van omwonenden en gemeentes, werd erdoor gedrukt omdat het volgens het kabinet van landsbelang was. De gasopslag was volgens de initiatiefnemers nodig om de gasprijs laag te houden en verzekerd te zijn van gas in slechte tijden. Jetten erkent nu dat de gasopslag slechts beperkt bijdraagt aan de leveringszekerheid van gas in Nederland. „Gasopslag Bergermeer wordt voor een belangrijk deel benut door partijen die niet leveren aan de Nederlandse markt.” Daarom wil hij de markt ook geen vulverplichting opleggen. Eerder wees hij het idee van nationalisatie van het Russische deel van de opslag af. Daarbij keek het kabinet of de eigendom van EBN (nu 40 procent) kon worden uitgebreid. Maar dit bleek van „onvoldoende toegevoegde waarde (…) voor vulling van de opslag in de winter van ‘22/23”. GroenLinks vindt dat de minister veel harder moet optreden. Tweede Kamerlid Suzanne Kröger stelt in een eerste reactie: „Terwijl Duitsland de ene na de andere crisismaatregel neemt, worden onze gasopslagen nog steeds niet maximaal gevuld uit angst voor marktverstoring en omdat Gazprom nog steeds een deel in handen heeft. Zeer zorgelijk en de minister moet ingrijpen en de juridische randen opzoeken.”||https://www.nrc.nl//nieuws/2022/07/05/kabinet-wil-gasopslag-bergermeer-niet-volledig-vullen-uit-vrees-voor-opdrijven-gasprijs-a4135596
2022-07-06||Gebrek aan persvrijheid is ook: thuis het traangas van je lens wrijven||Documentaire
Endangered
Regie: Rachel Grady en Heidi Ewing. HBO Max, 85 minuten. 

●●●●●
  Over persvrijheid verscheen de afgelopen maanden het ene na het andere rapport, allemaal met dezelfde conclusie: het gaat de verkeerde kant op. In de documentaire Endangered proberen regisseurs Rachel Grady en Heidi Ewing (bekend van cultdocu Jesus Camp) die ontwikkeling gezichten te geven. We volgen de dagelijkse beslommeringen van vier journalisten in Brazilië, Mexico en de Verenigde Staten. Zo laat Patricia de Campos Mello van dagblad Folha de S.Paulo de vele memes zien die haar als hoer afschilderen. Aanstichter: president Bolsonaro, die suggereerde dat de journaliste haar scoops over zijn financiën had gekocht met seks. In Mexico moet fotojournalist Sáshenka Gutiérrez wegduiken voor traangas. Thuis probeert ze het spul van haar lens te krijgen (terpentine, tipt haar partner). In de VS, tot slot, volgen we correspondent Oliver Laughland en fotojournalist Carl Juste, wiens doorleefde gezicht verraadt dat hij alles wel voor zijn lens gehad heeft. Maar zijn foto’s hebben minder autoriteit dan vroeger. „De laatste vijftien, twintig jaar twijfelen mensen aan wat ze zien.” Het pleit voor de makers – onder wie coproducent Ronan Farrow, bekend van zijn Harvey Weinstein-onthullingen – dat ze over dit verhitte onderwerp een bedaarde film hebben gemaakt. Maar het kan ook weer niet de bedoeling zijn geweest dat hun documentaire vaak saai is, met veel trage shots van journalisten die peinzend autorijden of aan sigaretten lurken. Wat ook niet helpt is dat de thema’s in Endangered, gefilmd in 2020 en 2021, het nieuws de voorbije jaren al verzadigd hebben: corona, Black Lives Matter-protesten, Trump. Een Trump-fan die de dodelijkheid van corona bagatelliseert: het choqueert na twee jaar virusverdwazing nauwelijks nog. Heftiger zijn de beelden van een journalist die bij een BLM-demonstratie naar de grond wordt gewerkt. „Ik ben van de pers”, zegt hij. „I don’t care”, antwoordt de politieman. Als hij eenmaal ligt slentert er een andere agent langs die hem nog even achteloos peppersprayt. Maar ook dit fragment is alleen nieuw voor wie het destijds miste. Minder bekend zijn de protesten tegen femicide in Mexico. Die leveren een visueel hoogtepunt op in de vorm van dronebeelden van feministas die een charge (ja, echt) uitvoeren op de oproerpolitie. Maar daarvan wordt het verband met persvrijheid dan weer niet duidelijk. Dat geldt ook een beetje voor het Amerikaanse Congreslid dat op een persconferentie vragen van Laughland ontwijkt. Is dat niet van alle tijden? Een diepere vraag die Endangered niet beantwoordt is: wat is persvrijheid eigenlijk? Afwezigheid van vervolging, of meer dan dat? De makers bekijken het breed en belichten vluchtig onderwerpen als desinformatie en het verdwijnen van lokale kranten. Hun suggestie is dat dat laatste samenhangt met Trumpistisch mediawantrouwen, maar die kaalslag begon al veel eerder, bijvoorbeeld door de opkomst van internet. Zo komen de vele verschillende ontwikkelingen in en rond de journalistiek in Endangered nooit helemaal uit de verf en bij elkaar. Hoe zorgwekkend ze ook zijn. De Campos Mello spreekt op het einde ware woorden als ze zegt: „Het nieuws zou niet over journalisten moeten gaan.” Maar ze hadden wel een sterkere docu verdiend.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/05/gebrek-aan-persvrijheid-is-ook-thuis-het-traangas-van-je-lens-wrijven-a4135608
2022-07-06||Geconfronteerd met de leegte op Terschelling||De afgelopen twee jaar heeft het begrip ‘isolement’ door de Covid-maatregelen op vele manieren nieuwe betekenis gekregen: politiek, sociaal en mentaal. Al die aspecten zitten  in Splendid Isolation, de nieuwe film  van Urszula Antoniak.  Anna en Hannah bevinden zich ten gevolge van niet nader genoemde rampspoed alleen op een eiland. Daar komen zij erachter dat je je noodlot niet kan ontlopen – zelfs als je bent verdreven of gevlucht. Het is het thema van het klassieke gedicht ‘De tuinman en de dood’  maar dan op Terschelling. Antoniak onderzoekt isolement als thema ook in de artistieke vorm. Het eiland komt door de lens van camerapersoon Myrthe Mosterman over als een lege en beklemmende wereld. Het gebruik van digitale drone-, bewakingscamera- en iPad-beelden draagt bij aan de vervreemding. Dat geldt ook voor de ingenieuze reflecties in de vele ramen van het huis waar de twee geliefden hun toevlucht hebben gezocht.   Isolement is altijd al een belangrijk thema van Antoniaks films geweest. Haar internationaal gelauwerde debuutfilm Nothing Personal (2009) ging over intimiteit en eenzaamheid in de liefde.  Splendid Isolation bouwt voort op de stille stijl van haar eerdere  films, maar bevindt zich ook op het grensgebied van film, performance en schilderkunst. De film is streng en strak vormgegeven:  een landkaart van grote vragen, mysterieus en uitgebeend. Antoniak levert een artistieke scan van een wereld zonder diagnose. We moeten zelf antwoorden zoeken. Arthouse Splendid Isolation Regie: Urszula  Antoniak. Met: Anneke Sluiters, Khadija El Kharraz Alami, Abke Haring. In: 20 bioscopen  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/05/geconfronteerd-met-de-leegte-op-terschelling-a4135607
2022-07-06||Aangehouden Pool Krystian M. gelinkt aan Ridouan Taghi||De 27-jarige Pool Krystian M. die maandag is aangehouden op verdenking van betrokkenheid bij de moord op Peter R. de Vries, wordt in een andere zaak gelinkt aan crimineel Ridouan Taghi. Hij duikt op in berichtenverkeer tussen  Taghi en zijn neef Youssef.  Die laatste wordt verdacht van betrokkenheid bij de uitbraakpoging  van Ridouan Taghi uit de Extra Beveiligde Inrichting (EBI) in Vught. Dat hebben goed geïnformeerde bronnen bevestigd na berichtgeving van De Telegraaf. Over die uitbraakpoging communiceerde Ridouan Taghi vanaf medio 2021 met  Youssef, die eerder dat jaar werd toegevoegd aan het advocatenteam van Taghi. Woensdag staat de derde openbare zitting gepland in de strafzaak tegen  Youssef, die vorig jaar oktober is aangehouden toen hij in de EBI op bezoek was bij  Ridouan Taghi.  Volgens de politie is Krystian M. via tussenpersonen ingeschakeld bij het beslechten van een huiselijk dispuut tussen een familielid van Ridouan Taghi en haar ex-partner. Tegen zijn neef Youssef vertelde Ridouan Taghi in september van 2021 dat die ex-partner te „ver is gegaan”, vermoedelijk omdat hij de voordeur van zijn ex-vrouw heeft ingetrapt.  Daarom gaf Taghi vanuit de EBI via zijn neef Youssef een boodschap door om de ex-partner tot de orde te roepen. Uit berichtenverkeer blijkt volgens de politie dat die boodschap terecht is gekomen bij een man die Jim wordt genoemd, volgens de politie de bijnaam van weer een andere neef: Jaouad F., de zoon van een oudere zus van Ridouan Taghi. Die Jaouad stuurt volgens de politie op zijn beurt weer berichten aan  Krystian M.  Uit berichten die in het onderzoek naar de bevrijding van Taghi zijn gevonden, blijkt dat Ridouan Taghi niet tevreden was over de gang van zaken. Taghi zou volgens bronnen hebben geschreven dat zijn neef Jaouad „kleuters heeft gestuurd om mannenwerk te doen”. Jaouad voert om die reden weer de druk op bij  Krystian M. met een bericht dat er volgens de politie op wijst dat Ridouan Taghi boos is. „Ja, bro is laaiend, ook op mij.”  In het onderzoek naar de mishandeling van de ex-zwager van Taghi, codenaam 26lechlade, zijn in oktober van vorig jaar invallen gedaan in Den Haag, waarbij onder andere twee Google Pixel-telefoons zijn gevonden. Daarin is berichtenverkeer gevonden dat de politie toeschrijft aan Krystian M. en Taghi’s neef Jaouad F.  Saillant detail is dat in de vluchtauto van de twee mannen die worden verdacht van de moord op Peter R. de Vries ook zo’n Google Pixel-telefoon is gevonden. De inhoud van die telefoon is volgens justitie  belastend voor de twee verdachten en een man die schuilgaat achter de codenaam NN4229. Volgens de politie gaat   Krystian M. achter die code schuil.  Tijdens de rechtszaak tegen de verdachte schutter en zijn Poolse handlanger, waarin volgende week uitspraak wordt gedaan, is NN4229 gepresenteerd als de tussenpersoon of ‘aanstuurder’. In het onderzoek naar de moord op De Vries zijn maandag nog twee verdachten aangehouden. Het gaat om twee mannen die worden verdacht van het filmen van de moordaanslag in de Amsterdamse Lange Leidsedwarsstraat. De advocaat van Ridouan Taghi, Inez Weski, was niet bereikbaar voor commentaar. De advocaten van Youssef wilden geen commentaar geven.||https://www.nrc.nl//nieuws/2022/07/05/aangehouden-pool-krystian-m-gelinkt-aan-ridouan-taghi-a4135606
2022-07-06||Te veel foefjes in documentaire over Charlie Chaplin||Voor de documentaire The Real Charlie Chaplin stelden de erfgenamen onder meer een opname van een interview uit 1966 met de grote komiek ter beschikking. Documentairemakers Peter Middleton en James Spinney kozen ervoor het  interview te ensceneren met acteurs, wier lippen in sync bewegen met de audio-opname. Ook andere audio-opnames worden geënsceneerd. Zo zien we Chaplin tijdens een persconferentie voor zijn naoorlogse film Monsieur Verdoux (1947). De aanwezige journalisten ruiken bloed. Niet omdat de film slecht is, maar vooral omdat Chaplin toen verwikkeld was in twee schandalen: een affaire met een jonge actrice, Joan Barry, die claimde dat hij de vader was van haar kind en de aanhoudende beschuldiging dat hij een communist zou zijn. We horen opnames van de persconferentie (Chaplin: „Laat de slachting beginnen”) en zien een lookalike die van achteren of van ver wordt gefilmd; Al met al ziet dat er eerder kunstmatig dan overtuigend uit. Dit soort foefjes leidt af van de hamvraag die The Real Charlie Chaplin stelt: wie was Chaplin eigenlijk? Viel hij samen met zijn beroemdste creatie, de zwerver? Werd hij levenslang getekend door zijn zeer armoedige jeugd, met een instabiele moeder en een alcoholische vader? Hoe was hij zelf als vader? En, niet onbelangrijk, waarom viel hij steeds op zeer jonge, soms zelfs minderjarige vrouwen?   Het pleit voor de film dat deze delicate kwestie niet wordt weggemoffeld, met speciale aandacht voor het treurige lot van Chaplins tweede vrouw Lita Grey. Ook zijn laatste vrouw Oona komt aan bod, maar waarom dan niet zijn twee andere echtgenotes, actrices Mildred Harris en Paulette Godard?  Een opmerking van actrice Virginia Cherrill, het blinde meisje uit City Lights (1931), spreekt boekdelen. In een oud interview grapt Cherrill dat zij als twintigjarige veel te oud voor Chaplin was. Documentaire The Real Charlie Chaplin  Regie: Peter Middleton, James Spinney. In: 42 bioscopen  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/05/te-veel-foefjes-in-documentaire-over-charlie-chaplin-2-a4135604
2022-07-06||Pensioenfondsen worstelen met hoge inflatie: 9 procent erbij is ‘niet waarschijnlijk’||Nu was de beslissing nog eenvoudig voor de grote pensioenfondsen. Ze mogen de pensioenen opeens verhogen, dus doen ze dat. En wel met de maximaal toegestane hoogte, gebaseerd op de prijsstijgingen van vorig jaar. Eind dit jaar mogen de fondsen de pensioenen opnieuw verhogen, als hun financiële positie de komende tijd op peil blijft. Maar dan staan de fondsbestuurders voor een veel lastiger afweging. Want een inflatie van zo’n 9 procent laat zich niet zo makkelijk compenseren. Dinsdag kondigde PMT (voor onder meer loodgieters, installateurs en fietsenmakers) als laatste van de vier grote fondsen een verhoging aan, in navolging van ABP (onderwijs en overheid), Zorg en Welzijn en PME (technologische industrie). Bij de meeste kleinere fondsen volgt pas later een besluit, al hebben ook architecten en medewerkers van sociale werkvoorzieningen inmiddels gehoord dat hun pensioen omhooggaat. Deze fondsen maken gebruik van versoepelde regels die op 1 juli zijn ingegaan, in aanloop naar een grotere pensioenhervorming. Ze mogen sneller een verhoging uitdelen, omdat ze daarna minder grote financiële reserves hoeven over te houden. Wat ook helpt: het gaat de pensioenfondsen weer voor de wind doordat de rente stijgt. Hoe hoger de rente, hoe minder geld ze moeten oppotten voor de toekomst. Dat positieve effect woog de laatste maanden zwaarder dan het negatieve effect van dalende beurskoersen. Toch is dit goede nieuws relatief. De meeste pensioenen zijn al veertien jaar niet of nauwelijks verhoogd, terwijl het prijsniveau intussen met zo’n 25 procent is gestegen. Dat raakt gepensioneerden het meest direct, in hun portemonnee. Maar ook de opgebouwde pensioenrechten van werknemers worden geleidelijk  uitgehold als ze niet meegroeien met de inflatie.  De inflatiecorrectie die werknemers en gepensioneerden nu krijgen, lijkt dan uiterst bescheiden. Bij PMT en PME komt er 1,29 procent bij, gebaseerd op de inflatie van vorig jaar juli. „We beseffen dat deze eerste verhoging het verlies aan koopkracht niet compenseert”, zegt PMT-werknemersvoorzitter Jos Brocken. „Maar we maken graag gebruik van deze mogelijkheid.” Een iets ruimere verhoging is er voor wie is aangesloten bij ABP: 2,39 procent. Dit fonds baseert zich altijd op de inflatie van augustus – en die was hoger. Zorg en Welzijn (2,7 procent) keek naar de nóg hogere inflatie van september vorig jaar. Maar ook Zorg en Welzijn-voorzitter Joanne Kellermann heeft een „dubbel gevoel” bij deze inflatiecorrectie over 2021. „We weten dat mensen vandaag een veel hogere inflatie voelen.” Eind dit jaar beslissen pensioenfondsen of ze de inflatie van 2022 mogen en kunnen compenseren, per 1 januari. Ze mogen opnieuw de versoepelde regels gebruiken. Maar of ze weer de volledige inflatie kunnen compenseren? „Wij achten dat niet zo waarschijnlijk”, zegt Kellermann. Allereerst is het duur. „1 of 2 procent verhoging kan een pensioenfonds wel lijden”, zegt Marc Heemskerk van pensioenadviesbureau Mercer. „Eind dit jaar wordt het spannender. Als je 8 tot 10 procent inflatie moet compenseren, gaat het om serieus geld.” Zelfs als een fonds onder de nieuwe regels zo’n grote verhoging mág uitdelen, is het nog zeer de vraag of het gebeurt. Fondsen hebben er namelijk ook een belang bij om genoeg geld in hun potten te laten zitten. Vooral voor de grote pensioenhervorming. Rond 2025 gaan pensioenfondsen hun ene, grote pensioenpot ‘opknippen’ in allemaal persoonlijke potjes. Dat is een ingrijpende en complexe operatie, waarbij financiële reserves kunnen helpen. Hoe meer geld er tegen die tijd te verdelen valt, hoe rooskleuriger het nieuwe stelsel begint. Dat is belangrijk voor het draagvlak, zegt adviseur Heemskerk. „Als de pensioenen in het nieuwe stelsel direct omlaag moeten, krijg je er de handen niet voor op elkaar.” Ook hebben de fondsen geld nodig om veertigers en vijftigers te compenseren. Die gaan er onder de nieuwe regels eenmalig op achteruit.  Daarom kijken de fondsbesturen alvast vooruit. Hoe kunnen zij er nú voor zorgen dat zij er rond 2025 goed voorstaan? Fondsvoorzitter Kellermann: „Iedere euro die je nu uitgeeft, kun je niet meer uitgeven om de overgang evenwichtig te laten plaatsvinden.” De pensioenverhoging mag ook niet te nadelig uitpakken voor jongere generaties, was de eis van het kabinet bij de versoepelde regels per 1 juli. Die hebben vooral belang bij een pensioenfonds met volle kassen. Hoe meer een fonds nu weggeeft, hoe lastiger het wordt toekomstige tegenvallers op te vangen. Dat risico hebben de fondsen voor zichzelf moeten becijferen. In hoeverre stijgt de kans op een pensioenverlaging in de toekomst, als ze nu uitdelen? Bij de bescheiden verhogingen van deze maand valt het effect mee, zegt adviseur Heemskerk. „Als de kans op een verlaging eerst 3 procent was, dan zie je die nu bijvoorbeeld stijgen naar 3,1 procent.” Als fondsen eind dit jaar een inflatiecorrectie van 9 procent zouden geven, wordt dit generatie-effect veel groter, zegt ook Kellermann van Zorg en Welzijn. „Keer je een hoger percentage uit, dan hol je de financiële positie van het fonds sterker uit. Daar hebben met name jongeren last van.” Tegelijk wil Kellermann gepensioneerden te hulp komen, die „de pijn van de inflatie” zo sterk voelen. Daarom hoopt ze de pensioenen eind dit jaar opnieuw te kunnen verhogen. De grote vraag is dan: hoe ver. „Die afweging wordt heel ingewikkeld.”||https://www.nrc.nl//nieuws/2022/07/05/pensioenfondsen-worstelen-met-hoge-inflatie-9-procent-erbij-is-niet-waarschijnlijk-a4135603
2022-07-06||Mythen over het moederschap zijn hardnekkig||Gevraagd waarom ze zelf nooit zwanger is geweest zou actrice Helen Mirren hebben gezegd dat ze als meisje een voorlichtingsfilm te zien kreeg van een geboorte die haar voorgoed traumatiseerde. De docent lichamelijke opvoeding bleef maar herhalen wat een wonder het allemaal was, terwijl Mirren alleen een bloederige toestand zag.  Dat zijn meteen de twee grootste filmische stereotypen over bevalling en moederschap: roze wolk of slagveld. Ze zitten ook weer volop in Zwanger & Co, de nieuwe romkom van Johan Nijenhuis. Zwanger & Co is overigens niet de enige film of serie die deze zomer te zien is waarin bolle buiken en baby’s een hoofdrol spelen. In hun boek The Mommy Myth beschreven communicatiewetenschapper Susan Douglas en filosoof Meredith Michaels 15 jaar geleden al hoe films en andere massamedia een belangrijke rol spelen bij het creëren en verspreiden van stereotypen over moederschap. Ze muntten toen de term new momism: een reactionaire ideologie die in moederschap het einddoel van een vrouwenleven ziet.  En dat is ook de boodschap die je meekrijgt uit Zwanger & Co. De plot draait om een familie waarin iedereen zwanger is of wil worden: vader Piet is net aan zijn tweede leg begonnen, als zijn kleindochter onverwacht in verwachting blijkt. Ondertussen doen zijn volwassen dochters er alles aan om (weer) zwanger te worden. Alleenstaande verloskundige Merel zoekt een zaaddonor (en vindt de liefde) en de getrouwde Annet heeft al drie kinderen, maar ondergaat hormoonbehandelingen om toch nog een keer te kunnen baren. Onderweg naar het happy end wordt geen cliché gespaard: onwillige en onhandige vaders komen als bij toverslag tot inzicht.  De bevalling zelf is bepaald geen reclameplaatje. De barende vrouwen schreeuwen en snauwen. Dat soort stereotypen hebben een functie om ongemak weg te lachen, of taboes bespreekbaar te maken, maar Zwanger & Co is dubbelhartig. De film promoot moederschap, maar is bang voor de bevalling en houdt daarmee eerder vooroordelen in stand. Kinderloosheid is onbespreekbaar. Over carrière maken wordt schamper gedaan. Terwijl juist genrefilms als de romkom ook positieve rolmodellen neer kunnen zetten en alternatieven bieden voor de maatschappelijke status-quo.  Aan de andere kant van het spectrum bevinden zich dicht tegen een documentaire aanleunende films als 107 Mothers, dat ons meeneemt naar een vrouwengevangenis in Oekraïne (in de bioscoop vanaf 14 juli) en het vergelijkbare Maternal, dat zich afspeelt in een klooster dat zwangere vrouwen in Buenos Aires opvangt (te zien vanaf 4 augustus).  Vanaf volgende week is ook het mythisch-realistische Piccolo corpo te zien, over een jonge vrouw die een lange reis onderneemt om haar doodgeboren kindje te laten dopen. Dat zijn films met echte emoties en echte problemen. Bovendien zijn ze relevant in het licht van het recente verlies van het federale abortusrecht in de VS, en de aanval op het zelfbeschikkingsrecht van vrouwen die ook in conservatief Nederland nooit is weg geweest.  De Britse serie The Baby pakt het ook anders aan. De horrorkomedie neemt een van de bekendste vooroordelen, namelijk dat een vrouw met een baby in haar armen automatisch als moeder wordt gezien, en steekt er de draak mee. Op een nacht valt bij de 38-jarige Natasha letterlijk een baby uit de hemel in haar armen. Niemand gelooft dat het kind niet van haar is, terwijl zij alles op alles zet om van deze killer-baby af te komen. De kleine tiran laat een spoor van lijken achter. The Baby heeft een niet minder bizarre premisse dan de collectief zwangere familie van Nijenhuis, maar er zitten tenminste prikkelende gedachten achter. Zwanger & Co Regie: Johan Nijenhuis. Met: Bo Maerten, Lieke van Lexmond, Manuel Broekman. In: 116 bioscopen 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/05/mythen-over-het-moederschap-zijn-hardnekkig-a4135600
2022-07-06||KNAW ziet ‘verloren generatie wetenschappers’ na pandemie||Als gevolg van de coronapandemie dreigt in Nederland een „verloren generatie wetenschappers” te ontstaan. Vooral jonge onderzoekers zonder vaste aanstelling zijn de dupe geworden van vertragingen door Covid-19. Dat signaleert een commissie van de Koninklijke Nederlandse Akademie van Wetenschappen (KNAW) die de gevolgen van corona op de wetenschappen heeft onderzocht. Zeven hoogleraren uit diverse disciplines en universiteiten brachten die effecten in kaart aan de hand van eerdere studies en een aantal bijeenkomsten met academische experts. De commissie beveelt aan dat het kabinet geld beschikbaar stelt om jonge promovendi te compenseren voor het tijdverlies dat zij hebben opgelopen door de pandemie. Ze kunnen dan verlenging krijgen van hun gebruikelijke promotietermijn van vier jaar. Dat ligt lastiger bij post-doconderzoekers, die op contracten werken die wettelijk niet zomaar kunnen worden verlengd. De commissie vraagt het kabinet voor hen een uitzondering te maken. Het zou gaan om vijfhonderd tot duizend beginnende wetenschappers die „anders buiten de boot vallen”. De commissie baseert zich onder meer op een eerdere peiling van De Jonge Akademie, een KNAW-platform van jonge wetenschappers, en het Landelijk Netwerk van Vrouwelijke Hoogleraren (LNVH). Die wees uit dat 40 procent van 5.920 ondervraagde wetenschappers klaagde dat zij door corona minder tijd dan nodig hadden kunnen besteden aan hun onderzoek. Academici met jonge kinderen zouden bij uitstek zijn getroffen, evenals beginnende wetenschappers uit andere, kwetsbare groepen. De ongelijkheid binnen de academische wereld dreigt daardoor te worden vergroot, waarschuwt de KNAW-commissie. Ook pleit de commissie voor een „nieuw sociaal contract” tussen wetenschap, openbaar bestuur en samenleving. Vertrouwen in de wetenschap staat onder druk van actiegroepen en partijen die menen dat het coronabeleid berust op leugens en die een alternatief wereldbeeld uitdragen. Ook signaleert de commissie een toegenomen „vijandigheid”. In de politiek lieten Kamerleden van Forum voor Democratie zich recentelijk negatief uit over de rol van wetenschappers en het RIVM in het coronabeleid. Universiteiten moeten ook zelf dringend maatregelen nemen, vindt de commissie. Zij zouden de effecten van corona de komende jaren moeten laten monitoren door ‘post-covidteams’. Wetenschapscommunicatie zou een vast onderdeel van het onderwijs moeten worden om jonge academici te leren wetenschappelijk onderzoek uit te leggen en „een dialoog” erover te voeren. Instellingen moeten daarnaast zerotolerancebeleid hanteren bij bedreigingen en intimidatie van onderzoekers.||https://www.nrc.nl//nieuws/2022/07/05/knaw-ziet-verloren-generatie-wetenschappers-na-pandemie-a4135599
2022-07-06||Zij liet het arbeidsconflict weg op haar cv||Ooit was ze met een conflict vertrokken bij Philips. Voorjaar 2021 solliciteerde ze opnieuw bij dat concern voor een hoge managementfunctie – onder een andere voornaam. Ze wordt, via een recruiter, aangenomen en begint. Al snel verslechtert de relatie tussen de vrouw en haar leidinggevende en begin 2022 krijgt ze een waarschuwing. Nadat meer alarmbellen zijn gaan rinkelen, wordt de vrouw ‘herkend’. Ontslag op staande voet volgt. Reden is dat ze valse en misleidende informatie heeft vermeld op haar cv. Meer specifiek: ze had haar vorige aanstelling bij Philips niet eens genoemd, laat staan dat ze er door een conflict weg moest. De vrouw berust in het (nieuwe) ontslag, maar stapt naar de rechter voor vergoedingen.  De rechtbank stelt vast dat de vrouw het eerdere dienstverband niet op haar cv heeft vermeld, noch genoemd in de sollicitatiegesprekken. De verwijten die haar destijds zijn gemaakt en het feit dat het dienstverband wegens ernstig verwijtbaar handelen is ontbonden, gelden volgens de rechtbank als „bijzondere omstandigheden van groot belang”. Philips had die moeten weten voordat het de vrouw opnieuw aannam. Daarmee heeft ze het vertrouwen dusdanig geschonden dat van het concern niet gevergd kan worden het dienstverband aan te houden. Het ontslag is rechtsgeldig, ze krijgt geen vergoeding.||https://www.nrc.nl//nieuws/2022/07/05/zij-liet-het-arbeidsconflict-weg-op-haar-cv-a4135598
2022-07-06||Hij misbruikte zijn bhv-pas, maar de sanctie was te zwaar||Als bedrijfshulpverlener (bhv’er) heeft de man die magazijnpersoneel leidt bij koeriersdienst DHL op Schiphol een all access pass. Daarmee kan hij in alle ruimtes komen. Het bedrijf heeft alle bhv’ers gemaild dat ze alleen in functie – dus bij calamiteiten of bhv-taken – ruimtes mogen betreden. Toch komt de man in januari van dit jaar meermaals in ruimtes waar hij strikt genomen niet hoeft te zijn. Hij wordt er betrapt op meenemen van bedrijfswinterkleding, schoonmaakdoekjes en een (kapotte) kabel, waarna ontslag op staande voet volgt.  De man eist bij de rechter zijn baan terug. Hij zegt geen spullen te hebben ontvreemd; hij kwam in die ruimte om bedrijfskleding voor zijn personeel te pakken, want in de loods waar zij werkten was het 2 graden. Het ontslag vindt hij buiten proportie.  Het koeriersbedrijf wijst erop dat de man ook schoonmaakdoekjes en een kabel wegnam. Bovendien maakte hij misbruik van zijn all access pass en kwam hij in ruimtes waar hij niet hoorde te zijn. Het bedrijf vraagt dan ook om ontbinding van arbeidscontract. Dat de man zich de bedrijfskleding heeft toegeëigend, is volgens de rechter niet komen vast te staan. En collega’s van hem mochten na een schorsing weer werken. DHL voert dus geen strikt sanctiebeleid met betrekking tot dit soort gedragingen, concludeert de rechter. Misbruik van de all access pass om in ruimtes te komen waar de man niet hoefde te zijn, is hem wel te verwijten. Maar dat is dan weer niet zo ernstig dat ontslag op staande voet gerechtvaardigd is. Ook hier ontbreekt (strikt) beleid voor.  De rechter ontbindt de arbeidsovereenkomst niet. Er is geen sprake van ernstig verwijtbaar handelen, en ook niet  van een verstoorde verhouding.  ||https://www.nrc.nl//nieuws/2022/07/05/hij-misbruikte-zijn-bhv-pas-maar-de-sanctie-was-te-zwaar-a4135597
2022-07-06||Australiërs verlaten hun huizen noodgedwongen per boot na dagenlange regenval||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/05/australiers-verlaten-hun-huizen-noodgedwongen-per-boot-na-dagenlange-regenval-a4135584
2022-07-06||Boeren vernielden Natura 2000-gebied in Stroe, Staatsbosbeheer doet aangifte||Een groep boeren heeft maandagavond een beschermd Natura 2000-gebied bij de Gelderse plaats Stroe vernield. Dat bevestigt Staatsbosbeheer na berichtgeving van Omroep Gelderland. Het gaat om een stuk kwetsbaar natuurgebied van zo’n 720 vierkante meter, ongeveer een tiende van een voetbalveld. Boeren hebben dat zonder toestemming omgeploegd en bemest. Staatsbosbeheer gaat aangifte doen van vernieling. Het stuk grond is onderdeel van een groot Natura 2000-gebied van 10.000 hectare dat grotendeels uit bos bestaat, zegt de naar eigen zeggen „teleurgestelde” boswachter Laurens Jansen. De grond is volgens hem „niet superkwetsbaar”, waardoor de schade is te overzien. Het gaat Jansen echter om het idee. „We proberen onze natuur juist te beschermen van stikstof en ammoniak. De mest is daar ook weer een onnodige extra lading van.” Na de vernielingen zijn de boeren vanuit Stroe naar voormalig zendstation Radio Kootwijk in de Veluwe gereden, meldt Staatsbosbeheer. De natuurbeheerder verleende de boerenstoet — zonder kennis van haar daden — toestemming foto’s te maken bij het monumentale gebouw. Volgens de Barneveldse Krant betrof het een groep van zo’n twintig trekkers, voorgegaan door een melkveehouder uit Stroe. Volgens verschillende lokale media waren de boeren gemotiveerd door het idee dat Staatsbosbeheer zijn taken niet goed uitvoert. Een veehouder zei tegen de Barneveldse Krant dat boeren „overal de schuld van krijgen”, maar dat stikstof in natuurgebieden vooral van vliegtuigen en auto’s komt. Dat klopt niet: de agrarische sector is hoofdverantwoordelijke voor stikstofuitstoot in Nederland, concludeerde onderzoeksbureau TNO in 2020.  „Deze actie heeft een grens overschreden”, zegt een woordvoerder van Staatsbosbeheer. „Je kunt niet andermans eigendommen stukmaken.” Het idee dat Staatsbosheer niet goed voor de natuur zorgt, wijst ze resoluut van de hand. „Natuur in de leefomgeving heeft te lijden onder stikstof. Het is al vaak genoeg aangetoond dat de landbouw daar voor een groot deel voor verantwoordelijk is.” Het is niet voor het eerst dat boeren hun onvrede over de stikstofaanpakken afwentelen op natuur. Vorige week zaagden boze boeren in het Zuid-Hollandse polderdorp Bergambacht ongeveer honderd knotwilgen onder de knot af. Dat overleven ze niet. Eén van de verantwoordelijken zei toen tegen het AD: „Zo kan ik later wel aan mijn jongens vertellen dat ik er alles aan heb gedaan. Het is zonde van de bomen, maar nog veel erger voor alle [boeren]bedrijven.”||https://www.nrc.nl//nieuws/2022/07/05/boeren-vernielden-natura2000-gebied-in-stroe-staatsbosbeheer-doet-aangifte-a4135592
2022-07-06||Vuurverliefd Rammstein doet het middenrif met beukende bassen opkrullen||We hebben gemarcheerd (‘Links 2-3-4’), we hebben onze haat luidkeels kenbaar gemaakt en we hebben de kinderwagen in de fik gezet. Im Osten nichts neues. Maandagavond speelde de Duitse metalband Rammstein de eerste van twee meermaals uitgestelde shows in het Nijmeegse Goffertpark en deed precies wat je van de vuurverliefde vijftigers verwachtte: vierkant en ietwat log rechtdoor beuken, bijna tweeënhalf uur lang, met volop pyromanie, spaarzame rustpunten en af en toe een theaterstukje, zoals die popverbranding in ‘Puppe’. Dat alles in een bombastisch-industrieel decor dat leek geleend uit een expressionistische film van Fritz Lang. Bij vlagen was Rammstein ouderwets episch; net te vaak liep de spanning weg. Compromisloze herhaling is onderdeel van het contract tussen Rammstein en zijn fans Dat gebeurde bijvoorbeeld toen gitarist Richard Kruspe vanaf een soort dj-balkonnetje zijn remix van ‘Deutschland’ presenteerde: niksige techno, vooral bedoeld om de band even adem te laten happen alvorens met hernieuwde kracht in het échte ‘Deutschland’ te duiken. Dat nummer, waarvan de video  voor felle controverse zorgde, gaat over hun haatliefdeverhouding met het vaderland en toont Rammstein op z’n best: stampende fabrieksriffs, gure en toch catchy synth-partijen en boven alles uit de gruizige bas van Till Lindemann, die maniakaal op zijn dij hamert terwijl hij zijn simpele maar geenszins oppervlakkige meezingtekst vol sardonische sneren croont. De setlist bestond vrijwel geheel uit materiaal van de eerste drie en de laatste twee albums. De vergelijking viel ongunstig uit voor het recente werk, al was de plastische-chirurgie-persiflage ‘Zick Zack’   lekker dansbaar en vormde ‘Adieu’ een effectief, nou ja, adieu. Het logge openingsnummer ‘Armee der Tristen’ imponeerde hooguit doordat het de verwachtingsvolle Goffertweide voor het eerst vulde met bassen waarvan je middenrif opkrulde. De opzwepende eurotrash-metal van ‘Ausländer’ kwam niet uit de verf, evenals het titelnummer van het laatste album, Zeit, Rammsteins nogal larmoyant uitgevallen variant op de rockballad. Heerlijk was dan weer de wijze waarop dansnummer ‘Radio’ vertraagde en overging in de slepende groove van publieksfavoriet ‘Mein Teil’, waarbij toetsenist Christian Lorenz in een levensgrote kookpot werd geflambeerd door zanger Lindemann.  Ze voeren die sketch al jaren op, maar dat gaf niks – compromisloze herhaling is onderdeel van het contract tussen Rammstein en zijn fans. Wanneer alles op z’n plek viel was Rammstein magistraal en ontstond er synergie tussen de poppetjes op het podium en de uitgestrekte massa: vuurpijlen ontstaken vlammenwerpers op alle speakermasten, het hele Goffertpark baadde in hitte en brulde mee met het brugklas-Duits van ‘Du hast’. Andere klassiekers als ‘Sonne’ en ‘Ich will’ onderstreepten dat het prima is om jezelf te herhalen, maar dat de eerste kick moeilijk te evenaren is. Metal Rammstein. Gehoord: 4/7 Goffertpark Nijmegen; herh. 5/7||https://www.nrc.nl//nieuws/2022/07/05/vuurverliefd-rammstein-doet-het-middenrif-met-beukende-bassen-opkrullen-a4135595
2022-07-06||Drie keer levenslang in liquidatieproces   rond motorclub Caloh Wagoh||De rechtbank Midden-Nederland heeft dinsdag drie keer levenslang opgelegd in het omvangrijke Eris-liquidatieproces rond vijf liquidaties in 2017 en het beramen van elf moorden.  Onder de levenslang veroordeelden is hoofdverdachte Delano R., oprichter van de Haagse straatbende The Crips en president van motorclub Caloh Wagoh. R., tevens bekend onder de naam ‘Keylow’, speelde eerder de hoofdrol in een documentaire en was te gast in  De Wereld Draait Door.  Volgens de rechtbank is Keylow, als leider van een criminele organisatie die huurmoorden uitvoerde, schuldig aan het medeplegen van vijf liquidaties en staat daarop maar een straf: levenslang.   Opdrachtgever voor de meerderheid  van de vijf huurmoorden is volgens het OM Ridouan Taghi.  Hij stond niet terecht, omdat het OM hem alleen voor andere huurmoorden, in het Marengo-liquidatieproces, besloot te vervolgen en daar vorige maand levenslang eiste. Taghi’s naam kwam dinsdag desalniettemin veelvuldig voorbij. Hoewel de rechtbank Midden-Nederland er op wijst dat hij zich in de Eris-zaak niet heeft kunnen verdedigen, stelt de rechtbank dat er „sterke aanwijzingen” zijn dat Taghi inderdaad als opdrachtgever voor de moorden optrad. Jermaine B. en Feno D., die als tussenpersonen bij de huurmoorden optraden en tot Taghi’s criminele organisatie zouden behoren, werden dinsdag beiden tot levenslang veroordeeld.   Volgens de rechtbank is levenslang bij  de drie mannen  de enige passende straf waarmee het door de huurmoorden aangerichte leed „zo veel als mogelijk wordt vergolden en dat de  maatschappij beschermt tegen het gevaar” dat van hen uitgaat.  Het Eris-liquidatieproces geldt als een van de grootste strakzaken in de Nederlandse geschiedenis. In 51 zittingsdagen werden 21 verdachten vervolgd, achttien van hen waren lid van motorclub Caloh Wagoh. Centraal stonden de moorden in 2017 op Farid Souhali, Jair Wessels,  Justin Jap Tjong,  Stefaan Bogaerts en  Zeki Yumusak.  De rechtbank  sprak dinsdag van „buitengewoon ernstige en schokkende feiten” die „ontwrichtend” voor de maatschappij zijn geweest.    Het Openbaar Ministerie eiste naast  vijf keer levenslang  hoge gevangenisstraffen  variërend van  twintig  tot dertig  jaar celstraf tegen de verdachten.    De rechtbank ging dinsdag niet volledig mee in die strafeisen van het OM. Kroongetuige Tony de G. werd weliswaar conform de strafeis van het OM veroordeeld tot tien jaar en de rechtbank legde drie    keer de hoogste  ‘tijdelijke’ celstraf van dertig jaar op. Tegelijkertijd werden twee verdachten vrijgesproken en kregen twee verdachten een jaar celstraf opgelegd.    Bovendien werd  Greg R. (74), die als nestor van de onderwereld bekendstaat,  in tegenstelling tot de levenslange eis van het OM veroordeeld tot ‘slechts’  zes jaar en negen maanden celstraf. Donderdag komt het Eris-proces definitief ten einde en volgt de uitspraak tegen twee andere verdachten die apart vervolgd werden.  ||https://www.nrc.nl//nieuws/2022/07/05/drie-keer-levenslang-in-liquidatieproces-rond-motorclub-calow-wagoh-a4135594
2022-07-06||Moving Stories vertelt verhalen over migratie via kunst en archeologie||Ze kwamen uit Egypte, Macedonië, Spanje, Gallië, Istrië, Hongarije, Noord-Afrika, Ligurië en de laars van Italië. Ze gingen niet per se vrijwillig, maar omdat ze arm waren, geen bestaanszekerheid in hun vaderland hadden en omdat het van hogerhand werd beslist. Je tekent en dan ben je 25 jaar als militair in dienst van het Romeinse Rijk. Naar alle kanten van dat Rijk kon je worden uitgestuurd. En als je pech had, dan moest je naar het noorden, waar Bataven, Germanen en Cananefaten woonden – „armzalig volk”, zoals de Romeinse officier Plinius de Oudere in 77 na Chr. in zijn Naturalis Historia schreef.  Plinius was zelf betrokken bij een militaire expeditie in de lage landen. En hij herinnerde zich dat zo: „Daar leven de mensen op hoge terpen en eigenhandig gebouwde stellages, zodat hun huizen uitsteken boven de hoogst bekende waterstanden. Wanneer de golven het omliggende land overspoelen, lijken de bewoners op zeelieden, maar ze lijken op schipbreukelingen als het water is geweken. Dan jagen ze rondom hun hutten op de vissen die met het zeewater proberen te vluchten.” Wat namen die soldaten mee naar deze weinig appetijtelijke contreien die nu het Nederlandse rivierengebied vormen? Wat lieten ze achter op hun reis naar het drassige noorden? Wat leerden ze hier kennen, in het gebied van de ‘limes’, de uiterste noordgrens van het Romeinse Rijk?  Feitelijk gaat de sublieme tentoonstelling Moving Stories, de rijkdom van de Limes – gelukkig nog maanden te zien in museum Het Valkhof in Nijmegen – over die hamvragen. Wat verlies je als je vertrekt uit je vaderland? Wat neem je mee? Hoe assimileer je in je nieuwe vaderland? Wat hoop je hier te vinden? De tentoonstelling in het Valkhof is onderdeel van een ambitieus project om met archeologen, hedendaagse kunstenaars en vijftien Nederlanders met een migratieachtergrond te onderzoeken welke verhalen er over migratie te vertellen zijn – zowel nu, als tweeduizend jaar geleden, toen het uit tientallen stammen bestaande, ‘Romeinse’ leger zich hier vestigde. Directeur Hedwig Saam schrijft in de  publicatie die bij de tentoonstelling verschijnt, over de ‘nieuwe weg’ die het Valkhof met deze expositie inslaat. Niet langer gaat men ervan uit dat het museum alle kennis en expertise in huis heeft om een goede tentoonstelling en publicatie te maken. Centrale (niet per se hoofd-) rol is weggelegd voor archeologie-conservator Marenne Zandstra, die met een superscherp oog voor detail uit het kleinste fragmentje, archeologische vondst, scherf en inscriptie een verhaal weet te destilleren. Als kijker leer je hier iets van, maar vooral wordt het mogelijk je te verhouden tot die mannen – en in hun kielzog ook vrouwen en kinderen – die hier tweeduizend jaar geleden kwamen.  Want plotseling zie je zo’n vreemde naam die in een amfora is achtergelaten. Of een brieffragment op hout van de Egyptische soldaat Apion aan zijn vader. Of een prachtig abstract, koperen amulet dat op het hart van een Galliër werd gedragen. Of, nog eenvoudiger, de kleine vingertoppen die in de zachte klei van het serviesgoed zijn achtergebleven. Dit soort voorwerpen en de context waarin ze worden gepresenteerd (overigens een prachtige inrichting door Studio L A), zorgen dat je je plotseling een beetje kunt voorstellen wat het betekende voor de mensen die deze spullen meenamen, en hier in den vreemde, een bestaan opbouwden.  Dat beroep op je empathisch vermogen en het overstijgen daardoor van al die eeuwen die liggen  tussen de komst van de Romeinen en nu, wordt nog eens extra versterkt door de goede selectie van een kleine vijftien internationale hedendaagse beeldend kunstenaars. De Braziliaanse Mayra Sérgio toont een prachtige installatie met en rond koffie. De Afghaans-Nederlandse Narges Mohammadi laat de herinnering aan  Afghaans huismeubilair in leem verrijzen en suggereert met de titel Almost there (2020) dat je wel ergens kunt vertrekken, maar nooit helemaal op je nieuwe plaats zult aarden. Nicoline van Harskamp toont de bijna een uur durende, maar geen moment vervelende videofilm Mijn Naam is Taal (2021), waarin mensen met een migratieafkomst duidelijk maken wat hun naam betekent, hoe je hun naam uitspreekt en wat het verschil in uitspraak voor betekenis heeft.  De ontroerendste bijdrage op Moving Stories  is van de Chinese kunstenaar Ni Haifeng. In Things, Traces and Memories (2021) brengt hij voorwerpen samen, begeleid door korte teksten, soms bijna een verhaal, soms een gedicht. Het zijn voorwerpen die mensen op de vlucht uit hun vaderland meenamen. Zo is de oude jas die Moeisha Molina bewaarde, van haar vader geweest die in 1991 zijn vrouw en dochtertje van vier bij aankomst in Nederland beschermde tegen de kou met deze zwarte jas. En zo staat de trouwring van Ali Jafari symbool voor de liefde voor zijn in zijn vaderland gedwongen achtergelaten vrouw die hem voor zijn vlucht zei: „Red je zelf in moeilijke situaties door de ring te verkopen.” Wat hij nooit deed. Jafari’s wens: „Dat op het moment dat u deze tekst leest, ik weer in staat zal zijn om mijn grote liefde na zoveel jaren van scheiding weer te omarmen.” Dat soort verlangen is van alle tijden, van alle culturen – en dat maakt deze tentoonstelling helder kenbaar.  Moving Stories – De rijkdom van de Limes. T/m 30 sept. in Museum Het Valkhof, Nijmegen ●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/05/je-kunt-wel-vertrekken-maar-kom-je-ooit-aan-a4135589
2022-07-06||Gemeenteraadslid Moskou tot zeven jaar celstraf veroordeeld vanwege kritiek op oorlog||						Een gemeenteraadslid in Moskou is door een rechtbank veroordeeld tot zeven jaar gevangenisstraf vanwege het „opzettelijk verspreiden van valse informatie” over de inzet van het Russische leger in Oekraïne. Dat meldt het Russische staatspersbureau TASS vrijdag. Het raadslid, Aleksej Gorinov, is de eerste volksvertegenwoordiger in Rusland die is veroordeeld onder de wetgeving die de regering enkele maanden geleden invoerde om ‘misinformatie’ over de invasie tegen te gaan. Gorinov zal zijn straf moeten uitzitten in een strafkolonie. Het raadslid had enkele weken na de Russische invasie van Oekraïne kritiek geuit op plannen van Moskou om een kunstwedstrijd voor kinderen te organiseren, waarbij hij stelde dat in Oekraïne „elke dag kinderen sterven”. Gorinov werd een maand later gearresteerd. Tijdens zijn proces zette hij zijn verzet door. Zo hield hij tijdens een van de zittingen een bord omhoog waarop stond: ‘hebben jullie deze oorlog nog steeds nodig?’ Het Kremlin voerde vlak na de inval van Oekraïne een wet in die alle kritiek op de oorlog strafbaar stelt. Ook woorden als ‘invasie’ en ‘oorlog’ mogen niet meer worden gebruikt. Wie de wet overtreedt kan tot vijftien jaar gevangenisstraf krijgen. Meerdere mensen zijn al veroordeeld onder deze wet. Ook Russische activisten als Vladimir Kara-Murza zijn opgepakt voor het overtreden van de wet. Kara-Murza wacht nog op zijn vonnis. Amnesty noemt veroordeling ‘schokkend’
In zijn slotverklaring bekritiseerde Gorinov, die onschuldig pleitte, de oorlog opnieuw. „Ik dacht dat Rusland in de twintigste eeuw zijn grens van oorlogen had bereikt”, zei hij. „Maar nu hebben we Boetsja, Irpin en Hostomel. Betekenen deze namen iets voor u?” In een reactie noemt Bruce Millar, adjunct-directeur van Amnesty International voor Oost-Europa en Centraal-Azië, de veroordeling van Gorinov „schokkend”. „Het is een onwettige represaille voor het uiten van zijn mening, en geen rechtspleging”, schrijft hij. „De Russische rechterlijke macht heeft weer eens de kant gekozen van een regering die alle vormen van afwijkende meningen het zwijgen wil opleggen”. Millar roept op tot een onmiddellijke vrijlating van Gorinov.

Gorinov houdt vrijdag tijdens voorafgaand aan de uitspraak een bord omhoog met „Heb je deze oorlog nog steeds nodig?” Foto Kirill Koedrjavtsev/AFP

 Gorinov houdt vrijdag tijdens voorafgaand aan de uitspraak een bord omhoog met „Heb je deze oorlog nog steeds nodig?” Foto Kirill Koedrjavtsev/AFP 						De Russische president Vladimir Poetin heeft donderdagavond in een speech op de Russische staatstelevisie flink uitgehaald naar de westerse bondgenoten van Oekraïne.  „We horen dat ze ons willen verslaan op het slagveld. Nou, laat ze het maar proberen”, aldus Poetin. „Rusland is nog niet eens serieus begonnen.” Volgens hem wakkeren westerse landen de vijandelijkheden aan. „We horen vaak dat het Westen met ons wil vechten tot de laatste Oekraïner. Dit is een tragedie voor het Oekraïense volk, maar het lijkt erop dat het die kant opgaat.” Poetin zei dat Rusland nog steeds openstaat voor vredesonderhandelingen, maar dat naarmate het conflict voortsleept de bereidheid afneemt.  Laatste bolwerken
De toespraak van de Russische president komt een paar dagen nadat Rusland de gehele Oost-Oekraïense regio Loehansk heeft veroverd. De Russen namen zondag de stad Lysytsjansk in. Het wordt gezien als een cruciale stap in de slag om de oostelijke regio Donbas, waarvan behalve Loehansk ook de provincie Donetsk deel uitmaakt. Lysytsjansk was de laatste grote stad in Loehansk die nog niet in handen was van Rusland.  De provincie Donetsk is volgens analisten op dit moment voor de helft in de handen van de Russen. Experts verwachten dan ook  dat de komende dagen heftig wordt gevochten om de laatste Oekraïense bolwerken aldaar.

President Vladimir Poetin tijdens een bijeenkomst van de Euraziatische Economische Unie op 27 mei.  Foto Mikhail Metzel / EPA

 President Vladimir Poetin tijdens een bijeenkomst van de Euraziatische Economische Unie op 27 mei.  Foto Mikhail Metzel / EPA 						De Oekraïense president Volodymyr Zelensky heeft donderdag zijn teleurstelling geuit over het opstappen van Boris Johnson als leider van de Conservatieve Partij. In een telefoongesprek vertelde hij Johnson dat Oekraïne het nieuws „met droefheid heeft ontvangen” en dat de Oekraïense samenleving „erg met u meeleeft”, aldus een verklaring van het bureau van Zelensky. In het gesprek dankte Zelensky zijn ambtgenoot voor zijn steun aan Oekraïne in de strijd tegen Rusland. „We twijfelen er niet aan dat de steun van het Verenigd Koninkrijk zal voortduren, maar uw persoonlijk leiderschap en charisma hebben het speciaal gemaakt”, aldus de Oekraïense president. Zelensky ontving Johnson sinds het uitbreken van de oorlog al tweemaal in Kiev.  De regeringsleiders gingen ook in op de militaire en politieke samenwerking tussen de twee landen en de onderhandelingen om de graanexport uit Oekraïense havens te deblokkeren. Het is nog niet duidelijk of het aftreden van Johnson gevolgen zal hebben voor het Britse Oekraïne- en Ruslandbeleid.

Boris Johnson (links) en Volodymyr Zelensky tijdens een wandeling door Kiev op 17 juni 2022. Foto Oekraïense presidentiële persdienst/EPA

 Boris Johnson (links) en Volodymyr Zelensky tijdens een wandeling door Kiev op 17 juni 2022. Foto Oekraïense presidentiële persdienst/EPA 						NAVO-lidstaat Letland voert vanwege de spanningen met buurland Rusland opnieuw de militaire dienstplicht in. Dat maakte minister Artis Pabriks van Defensie dinsdag bekend, zo meldt persbureau AFP. „Het huidige militaire systeem van Letland heeft zijn grens bereikt”, zei Pabriks. „Intussen hebben we geen redenen om aan te nemen dat Rusland zijn gedrag gaat veranderen.” Het aan Rusland en Wit-Rusland grenzende Letland heeft momenteel slechts 7.500 actieve beroepsmilitairen en leden van de Nationale Garde. De nieuwe dienstplicht wordt volgend jaar van kracht en geldt alleen voor mannen.  De minister kondigde ook de bouw van een nieuwe militaire basis aan nabij de zuidoostelijke stad Jekabpils. Dat ligt dichterbij de grens met Rusland dan de huidige Adazi-basis.

De Letse minister Artis Pabriks van Defensie bij een militaire oefening in Strenci in mei 2022. Foto Valda Kalnina/EPA

 De Letse minister Artis Pabriks van Defensie bij een militaire oefening in Strenci in mei 2022. Foto Valda Kalnina/EPA 						De gouverneur van Donetsk Pavlo Kyrylenko heeft inwoners van de provincie opgeroepen te evacueren. Het gaat om 350.000 mensen die in gevaar zijn, nu het Russische leger zich volledig lijkt te richten op het gebied in Oost-Oekraïne. Maandag riep de Russische president Vladimir Poetin de overwinning uit in de provincie Loehansk. Loehansk vormt samen met Donetsk de Donbas, een gebied waar al lange tijd om gevochten wordt. „Het lot van het hele land zal worden bepaald door de Donetsk-regio”, zei Kyrylenko volgens persbureau AP. De gouverneur stelde dat de massale evacuatie ook belangrijk is om het Oekraïense leger de kans te geven het gebied goed te kunnen verdedigen. „Zodra er minder mensen zijn, zullen we ons meer kunnen concentreren op onze vijand en onze belangrijkste taken kunnen uitvoeren”. Autoriteiten verwachten dat de komende tijd flink gevochten zal worden om de steden Kramatorsk en Slovjansk, vanwege de kritieke infrastructuur daar. De stad Slovjansk lag de afgelopen dagen al flink onder vuur. De burgemeester van die stad zei zondag dat er „vele doden en gewonden” waren gevallen bij raketaanvallen door Russische troepen.
					 						De Russische president Vladimir Poetin heeft maandag met zijn minister van Defensie Sergej Sjojgoe de militaire operatie in de Volksrepubliek Loehansk voor afgerond verklaard. Dat meldt het Kremlin. Met de inname van Lysytsjansk door de Russische strijdkrachten zouden alle doelen van het offensief in de zelfverklaarde Volksrepubliek Loehansk zijn behaald. De door Poetin uitgeroepen „speciale militaire operatie” gaat wel door. Militairen die deelnamen aan het offensief in de Loehansk-oblast hebben volgens Poetin rust en tijd nodig om hun gevechtscapaciteiten te vergroten. Of een dergelijke pauze er daadwerkelijk komt en hoe lang deze zal duren, is niet duidelijk. Andere delen van de Russische strijdkracht blijven hun taken uitvoeren „volgens de plannen”. In de tussentijd lijkt Rusland bezig om de twee bezette Oekraïense regio’s Loehansk en Donetsk logistiek beter te verbinden met Rusland. Vasili Goloebev, gouverneur van de Russische regio Rostov, zegt dinsdag tegen staatspersbureau Tass dat er wordt gewerkt aan een spoorwegverbinding vanuit de Russische regio Rostov. Volgens hem is dit belangrijk voor „de ontwikkeling en herstel van de economie en het herstel van infrastructuur” in het gebied.

De Russische president Vladimir Poetin met zijn defensieminister Sergej Sjojgoe. Foto Mikhail Klimentyev/Kremlin via AP

 De Russische president Vladimir Poetin met zijn defensieminister Sergej Sjojgoe. Foto Mikhail Klimentyev/Kremlin via AP 						In dit blog doet de NRC-redactie verslag van de oorlog in Oekraïne. ||https://www.nrc.nl//nieuws/2022/07/05/oekraineblog-5-juli-a4135559
2022-07-06||Poetin viert inname Lysytsjansk, kondigt rustpauze aan voor deel strijdkrachten||De Russische president Vladimir Poetin heeft maandag met zijn minister van Defensie Sergej Sjojgoe de militaire operatie in de Volksrepubliek Loehansk voor afgerond verklaard. Dat meldt het Kremlin. Met de inname van Lysytsjansk door de Russische strijdkrachten zouden alle doelen van het offensief in de zelfverklaarde Volksrepubliek Loehansk zijn behaald. De door Poetin uitgeroepen „speciale militaire operatie” gaat wel door. Militairen die deelnamen aan het offensief in de Loehansk-oblast hebben volgens Poetin rust en tijd nodig om hun gevechtscapaciteiten te vergroten. Of een dergelijke pauze er daadwerkelijk komt en hoe lang deze zal duren, is niet duidelijk. Andere delen van de Russische strijdkracht blijven hun taken uitvoeren „volgens de plannen”. In de tussentijd lijkt Rusland bezig om de twee bezette Oekraïense regio’s Loehansk en Donetsk logistiek beter te verbinden met Rusland. Vasili Goloebev, gouverneur van de Russische regio Rostov, zegt dinsdag tegen staatspersbureau Tass dat er wordt gewerkt aan een spoorwegverbinding vanuit de Russische regio Rostov. Volgens hem is dit belangrijk voor „de ontwikkeling en herstel van de economie en het herstel van infrastructuur” in het gebied.||https://www.nrc.nl//nieuws/2022/07/05/poetin-viert-inname-lysytsjansk-kondigt-rustpauze-aan-voor-deel-strijdkrachten-a4135588
2022-07-06||GGD&#8217;s in grote steden richten testruimtes in voor apenpokken||GGD’s in grote steden zoals Amsterdam, Utrecht, Rotterdam, Den Haag en Eindhoven hebben speciale testruimtes ingericht waar mensen zich kunnen laten testen op het apenpokkenvirus. Dat bevestigt een woordvoerder van koepelorganisatie GGD GHOR aan NRC, na berichtgeving van BNR Nieuwsradio. Sommige coronatestlocaties die niet meer in gebruik zijn worden daarvoor omgebouwd.  Volgens de GGD-woordvoerder is er „geen sprake van grootschalig testen of van speciale teststraten” voor het pokkenvirus dat sinds dit jaar in Europa rondgaat. De GGD’s volgen hiermee het advies van het RIVM om contact met mensen die komen testen op het pokkenvirus tot een minimum te beperken.  Het testen op apenpokken is ingewikkelder dan een coronatest, omdat de huid onderzocht moet worden. Daarvoor zijn dus aparte kamers nodig en is een onderzoeker langer bezig dan bij een PCR-test. De GGD van de regio Utrecht heeft volgens BNR geen aparte kamers ingericht, maar houdt een speciaal spreekuur voor patiënten met het apenpokkenvirus. In Nederland is het virus volgens de laatste cijfers van het RIVM van afgelopen maandag bij 352 mensen vastgesteld. Sinds de donderdag ervoor is dat een toename van 64 nieuwe besmettingen, wat betekent dat het apenpokkenvirus zich sneller verspreidt dan in de afgelopen weken. Vooral in Amsterdam verspreidt het virus zich relatief snel. Het apenpokkenvirus wordt voornamelijk door huidcontact overgegeven en is minder besmettelijk, en minder dodelijk, dan het meer bekende pokkenvirus. Volgens het RIVM verloopt besmetting „meestal mild”. Bij kinderen en kwetsbare mensen kan een infectie wel ernstiger verlopen. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/05/ggds-in-grote-steden-richten-testruimtes-in-voor-apenpokken-a4135587
2022-07-06||Deloitte-onderzoek naar mondkapjesdeal Van Lienden niet voor zomer afgerond||Het eerste deelrapport van het Deloitte-onderzoek naar de mondkapjesdeal van Sywert van Lienden kan niet in het zomerreces naar de Tweede Kamer worden gestuurd. Dat schrijft minister Conny Helder (Langdurige Zorg en Sport, VVD) dinsdag in een brief aan de Tweede Kamer. Er is volgens het consultancybureau „aanzienlijk” meer tijd nodig voor wederhoor vanwege de omvang van het rapport. Helder betreurt de latere oplevering en is hierover eind juni met Deloitte in gesprek getreden. Het is de bedoeling dat de consultant nu medio september het rapport zal aanleveren bij de minister. In mei had Helder de Kamer nog toegezegd om het eerste deelrapport, dat gaat over de overeenkomst tussen het ministerie van VWS en de Relief Goods Alliance B.V. van Van Lienden, Bernd Damme en Camille van Gestel tijdens het zomerreces toe te sturen. Het onderzoek naar de inkoop van mondkapjes door de overheid heeft in de periode tussen juni 2021 en mei 2022 ruim 4,7 miljoen euro gekost, meldt Helder. Het gaat om alle kosten die het onderzoeksbureau heeft gemaakt, ook naar andere overeenkomsten dan die met de Relief Goods Alliance. Omdat het onderzoek nog loopt, zal het bedrag naar verwachting nog verder oplopen. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/05/deloitte-onderzoek-naar-mondkapjesdeal-van-lienden-niet-voor-zomer-afgerond-a4135586
2022-07-06||Wiskundeprijs: hoe stapel je sinaasappels in acht dimensies?||„Drie weken geleden veranderde mijn leven voorgoed, op een dramatische manier die ik me nooit had kunnen voorstellen.” Zo begon de Oekraïense wiskundige Maryna Viazovska op 16 maart haar voordracht op de Eidgenössische Technische Hochschule in Zürich. Haar verhaal, over ‘Fourier-interpolatie’, droeg ze op aan haar 21-jarige landgenoot Yulia Zdanovska, een rijzende ster in de wiskunde en informatica, wier leven abrupt eindigde tijdens beschietingen van Charkov, de tweede stad van Oekraïne. De 37-jarige Viazovska, sinds 2018 hoogleraar aan de École Polytechnique Fédérale de Lausanne in Zwitserland, ontving op 5 juli in Helsinki de prestigieuze Fieldsmedaille, onder andere voor haar berekening hoe hogerdimensionale bollen optimaal verpakt kunnen worden. Haar naam ging al rond op internetfora, soms vergezeld met opmerkingen in de trant van ‘vrijheid voor Oekraïne’ – alsof ze de prijs vanwege haar nationaliteit verdient. Maar bij de Fieldsmedailles gaat het maar om één ding: baanbrekende wiskunde. Het is niet het Songfestival. Voor Viazovska was de universiteit in Kiev „de beste plek om wiskunde te studeren”. Het niveau was extreem hoog. „Maar”, zei ze eens in een interview, „na de bachelor kiezen in Oekraïne de meesten ervoor een baan te zoeken”. Dat zag Viazovska niet zitten, ze was voor haar gevoel nog lang niet uitgestudeerd. Maryna Viazovska. Foto Fred Merz/Lundi13
 In 2005 vertrok ze daarom naar het buitenland. In het Duitse Kaiserslautern deed ze haar master, voor haar promotie verhuisde ze naar Bonn. In 2016 – Viazovska was inmiddels postdoc in Berlijn – kondigde ze de oplossing aan van een notoir lastig probleem. Ze had aangetoond hoe achtdimensionale bollen zo efficiënt mogelijk gestapeld kunnen worden. Een doorbraak. Haar oplossing trok wereldwijd aandacht. Hoe onderzoek je zulke bollen? Ze zijn onmogelijk te visualiseren. Maar ze zijn wel met formules te beschrijven. In onze vertrouwde driedimensionale wereld worden punten gelabeld met drie coördinaten. Net zo worden achtdimensionale punten gelabeld met acht coördinaten. In twee dimensies zijn bollen platte cirkels. Om zo veel mogelijk even grote cirkels op een vlak kwijt te kunnen, verdeel je het oppervlak in een rooster van regelmatige zeshoeken, de bekende honingraat. De cirkels beslaan dan bijna 91 procent (pi gedeeld door de wortel van 12) van het hele vlak. Dat dit de efficiëntste manier is om cirkels te plaatsen, werd in 1890 bewezen. De driedimensionale versie – hoe stapel je sinaasappels zo efficiënt mogelijk? – heeft ook een voor de hand liggend antwoord. Leg één laag sinaasappels volgens het patroon van de cirkels, leg daar bovenop een volgende laag in hetzelfde patroon, zodanig dat elke sinaasappel precies in een putje van de eerste laag valt, en blijf dit laag na laag herhalen. De hoeveel ruimte die zo door de sinaasappels wordt ingenomen, komt uit op zo’n 74 procent (pi gedeeld door de wortel van 18). Dat er geen efficiëntere stapeling is, werd pas in 1998 bewezen. Destijds werd het bewijs met enige scepsis ontvangen omdat het sterk afhankelijk was van computerberekeningen, maar inmiddels is er niemand meer die eraan twijfelt. Voor wiskundigen is een logische vervolgvraag hoe bollen in hógere dimensies zich optimaal laten stapelen. De moeilijkheid is dat er geen oplossingsmethode is die in alle dimensies bruikbaar is. Elke dimensie heeft zijn eigen eigenaardigheden. Het enige algemene wat je erover kunt zeggen, is dat de ruimte tussen de bollen groter wordt als de dimensie groeit. De dimensies 8 en 24 zijn speciaal. De tussenruimte wordt dan precies groot genoeg om er een nieuwe bol tussen te passen. De bollen voegen zich prima in een rooster, net als de honingraat in twee dimensies. De vakman spreekt van het E8-rooster en het Leechrooster. In deze roosters vullen de bollen ruim 25 procent (pi tot de macht 4 gedeeld door 384) respectievelijk 0,19 procent (pi tot de macht 12 gedeeld door 12 faculteit) van de ruimte. In dit laatste, 24-dimensionale geval, waarin elke bol niet minder dan 196.560 aangrenzende bollen raakt, blijft dus het overgrote deel van de ruimte leeg. Dat die roosters bestaan, was al langer bekend, net als dat je er prima bollen in kunt stapelen. Maar dat er geen stapeling bestaat die nóg ruimtebesparender is, is daarmee nog niet bewezen. In 2003 waren er ontwikkelingen die tot een bewijs konden leiden. Die pogingen liepen spaak, maar in 2016 lukte het Viazovska voor dimensie 8. Kort daarna kon ze, met enkele collega’s, haar bewijs uitbreiden naar dimensie 24. En, anders dan bij de ‘gewone’ driedimensionale bollen, waren er voor het bewijs geen computerberekeningen nodig. Het onderzoek naar hogerdimensionale bolstapelingen kent toepassingen in de theorie van foutcorrigerende codes. Kan een geprinte QR-code waarvan een hoekje is afgescheurd of waarop een koffievlek zit, nog gelezen worden? Kun je van een digitaal verstuurde boodschap die beschadigd is geraakt, de onbeschadigde versie weer achterhalen? In principe wel, als de beschadiging maar niet al te groot is. De te versturen boodschap wordt omgezet in codewoorden die overeenkomen met centra van bollen. Als er fouten optreden, veranderen er bits in het codewoord, maar zolang dat er niet te veel zijn, blijft het codewoord binnen de bol liggen. De beschadigde code kan dan gecorrigeerd worden door hem te koppelen aan het centrum van de bol. Voor deze toepassing is Viazovska’s bewijs van de optimaliteit overigens niet nodig. Het E8- en het Leechrooster waren voordien ook al bruikbaar voor toepassingen met betrekking tot foutcorrigerende codes. Maar voor Viazovska zijn dit soort toepassingen slechts een bijproduct. In de zuivere wiskunde doemen dankzij haar werk nieuwe vergezichten op.  De Fieldsmedailles worden elke vier jaar uitgereikt aan maximaal vier wiskundigen van onder de veertig jaar. De laureaten dit jaar zijn Hugo Duminil-Copin (IHES, Parijs), June Huh (Princeton University), James Maynard (University of Oxford), Maryna Viazovska (EPFL, Lausanne). De uitreiking had moeten plaatsvinden op de eerste dag van het Internationaal Congres van Wiskundigen. Maar uitgerekend Rusland zou dit jaar gastland zijn. Na de inval in Oekraïne werd besloten de prijzen in de Finse hoofdstad Helsinki uit te reiken en het congres – dat nog tot 14 juli duurt – verder als een online event door te voeren. Anders dan vaak wordt beweerd, werden de Fieldsmedailles – voor het eerst uitgereikt in 1936 – niet ingesteld bij gebrek aan een Nobelprijs voor wiskunde. De medaille was bedoeld als aanmoedigingsprijs voor jong talent. In 1958 liep John Nash, bekend van A Beautiful Mind, een Fieldsmedaille mis. Niet omdat hij te oud was – Nash was pas dertig jaar – maar omdat het onbetwistbaar was dat hij een genie was. Een prijs als erkenning zou hij voor zijn verdere carrière niet nodig hebben, was de gedachte. In de loop der jaren veranderde de status van de Fieldsmedaille. Al decennialang is de prijs enkel weggelegd voor de absolute top. Qua prestige doet ze niet onder voor de Nobelprijs.||https://www.nrc.nl//nieuws/2022/07/05/wiskundeprijs-hoe-stapel-je-sinaasappels-in-acht-dimensies-a4135585
2022-07-06||Brabantse dansleraar aangehouden voor aanranding en seksueel misbruik||Een dansleraar uit Noord-Brabant is maandag aangehouden en verhoord op verdenking van aanranding en seksueel misbruik. Dat laat de politie dinsdagochtend weten na berichtgeving door het Noordhollands Dagblad. Tegen de mannelijke leraar zijn volgens de krant twee aangiftes gedaan. Eén daarvan zou klokkenluider en danseres Kim Koumans zijn, die eerder publiekelijk haar verhaal deed over seksueel misbruik in de danswereld. De politie laat weten dat de verdachte maandag direct na zijn verhoor ook weer is vrijgelaten.  Koumans zou aangifte hebben gedaan van aanranding. De andere aangifte is volgens het Noordhollands Dagblad gedaan door een vrouw die drie jaar seksueel zou zijn misbruikt door de dansleraar, vanaf de jaren negentig. Het slachtoffer was vijftien toen het misbruik begon. Tegen de dansleraar zijn ook twee meldingen van ontucht en aanrandingen gedaan bij de politie, maar zeker één melding zou al verjaard zijn.  De inmiddels 40-jarige Koumans vertelde vorig jaar eerst aan het  Noordhollands Dagblad, en later aan NRC, dat ze al vanaf het begin van haar tienerjaren met misbruik in de danswereld te maken had. Zo zou een andere, vrouwelijke dansleraar haar tijdens het omkleden gepenetreerd hebben met haar vingers. Ook later werd ze meermaals misbruikt. „Het ging door tot het einde van mijn carrière.” In 2017 stopte ze met latin dance. ||https://www.nrc.nl//nieuws/2022/07/05/brabantse-dansleraar-aangehouden-voor-aanranding-en-seksueel-misbruik-a4135581
2022-07-06||Kwart agenten met  migratieachtergrond voelt zich buitengesloten en vertrekt binnen paar jaar|| Een kwart van de politieagenten met een migratieachtergrond vertrekt binnen drie jaar na het afronden van de opleiding weer bij de Nationale Politie omdat ze de opleiding „als onveilig ervaren”. Gemiddeld vertrok de afgelopen jaren 6 procent vroegtijdig. Het vertrek staat los van hun studieprestaties.  Deze bevindingen staan in een dinsdag uitgelekte versie van het rapport ‘Daarom stappen ze op’ geschreven door vier onderzoekers van de Hogeschool Leiden. In de studie is onder ruim 2.200 aspiranten en jong-afgestudeerden voor het eerst onderzoek gedaan naar motieven om bij de politie te vertrekken.  De onderzoekers schrijven dat „nieuwkomers met een migratieachtergrond de organisatie significant minder als inclusief ervaren dan hun collega’s zonder migratieachtergrond”. Ze voelen zich „buitengesloten omdat ze duidelijk anders zijn, vanwege huidskleur, afkomst of geaardheid en daardoor afwijken van de norm”. De resultaten van het onderzoek zijn van groot belang voor de Nationale Politie. De organisatie heeft de komende jaren door pensionering van agenten veel nieuwe aanwas nodig. Jaarlijks moeten er circa 2.000 nieuwe agenten bij komen. Om deze doelstelling te halen, worden grootschalige wervingscampagnes uitgevoerd. „Daarnaast is het van groot belang dat de nieuwe agenten behouden blijven voor de politieorganisatie. Want de uitval van aspiranten tijdens en na de opleiding is een punt van zorg”, aldus de onderzoekers.  De politie streeft er sinds een paar jaar naar de culturele diversiteit in haar personeelsbestand te vergroten, om herkenbaar en benaderbaar te zijn voor iedereen in de samenleving. Racisme en discriminatie in eigen kring worden harder aangepakt en kunnen reden zijn voor ontslag, beloofde de korpsleiding vorige maand. Vorig jaar is afgesproken dat in vijf jaar tijd minimaal 35 procent van de nieuwe politieagenten in de Randstad een niet-westerse migratieachtergrond moet hebben.  De onderzoekers zeggen dat agenten met een andere culturele achtergrond dan alleen de Nederlandse zich vaak buitengesloten voelen. „Zij zagen duidelijke verschillen in behandeling en benadering vergeleken met wat de collega’s met een geheel Nederlandse achtergrond overkwam”.  In het rapport staan talrijke voorbeelden van achterstellingen. Agenten in opleiding met een migratieachtergrond klagen er onder meer over dat ze „genegeerd worden door docenten bij het stellen van vragen terwijl andere witte-aspiranten vaker de kans kregen een vraag te stellen”. Ook laten docenten sneller blijken twijfels te hebben bij een aspirant met een migratieachtergrond of het portfolio wel het eigen werk was, „omdat het er goed uitzag”.  De meerwaarde van vrouwen in politieteams wordt door alle deelnemers aan het onderzoek onderkend. „Of dat ook het geval is voor culturele diversiteit, betwijfelen zij. Enkele respondenten vertellen dat er discriminerende opmerkingen tijdens de opleiding en in de praktijk worden gemaakt, zonder dat dit consequenties heeft voor degene die dergelijke uitspraken doet”. Agenten zeggen het op straat bij moeilijkheden voor elkaar op te nemen. „Is je maatje in de problemen, dan doe je altijd een stap naar voren”. Maar binnen op het bureau worden „onveiligheid en uitsluiting” ervaren. Agenten vragen zich af „waarom zij buiten wel voor collega’s klaar moeten staan, terwijl zij binnen geen steun ervaren van dezelfde collega’s wanneer iets gebeurt wat niet door de beugel kan”. De onderzoekers komen met een reeks van aanbevelingen om de organisatiecultuur bij de politie te verbeteren. Er moet gewerkt worden aan het verbeteren van de kwaliteit van docenten en begeleiders van agenten in opleiding. Ook moet de selectie van docenten worden verbeterd. „Stel harde criteria vast waaraan begeleiders moeten voldoen om nieuwkomers te kunnen begeleiden en evalueer deze criteria in functioneringsgesprekken. Daarbij valt onder meer te denken aan competenties als sensitiviteit voor diversiteit en inclusie en het reflectief vermogen”. Er moet in de opleiding meer aandacht komen voor dit soort onderwerpen. „De organisatie kan zich flink inspannen voor het aantrekken van meer diversiteit, maar tegelijkertijd is de omarming van verschillen in de praktijk essentieel. Anders krijg je het draaideur-effect: mensen komen en vertrekken vroegtijdig. En de investering van de organisatie in mensen gaat verloren”. Het Tweede Kamerlid Michiel van Nispen (SP) zegt desgevraagd het kwalijk te vinden dat „welwillende mensen die zich willen inzetten voor de samenleving worden weggejaagd”.  Van Nispen: „De politie kampt met een enorm gebrek aan personeel. De politietop blijkt keer op keer niet voor de eigen mensen op de werkvloer te staan. Informatie wordt achtergehouden, men houdt elkaar de hand boven het hoofd en belangrijke onderzoeken worden gefrustreerd en niet openbaar gemaakt. Het lijkt erop dat vriendjespolitiek veel te veel de boventoon voert, zoals we ook zagen bij de Landelijke Eenheid. Als we de problemen bij de politie echt willen aanpakken, moeten we ook die vriendjespolitiek aanpakken. Dat kan met een onderzoek naar netwerkcorruptie.” PvdA-Kamerlid Songul Mutluer spreekt in een reactie van een „heel erg zorgelijke” situatie. „De politie zou een afspiegeling moeten zijn van de samenleving. Dit komt ook de  politieorganisatie ten goede. Omdat de inzichten van deze groep zeer relevant kunnen zijn bij het werk van de politie. Het is onacceptabel dat deze agenten zich onveilig voelen en  buitengesloten worden.” Dinsdagavond houdt de Tweede Kamer een hoorzitting over „misstanden bij de politie”. Een aantal deskundigen zal worden bevraagd over discriminatie en racisme binnen de politie en de problemen bij de Landelijke Eenheid.||https://www.nrc.nl//nieuws/2022/07/05/kwart-agenten-met-migratie-achtergrond-voelt-zich-buitengesloten-en-vertrekt-binnen-paar-jaar-2-a4135582
2022-07-06||Nog eens twee verdachten aangehouden in moordzaak Peter R. de Vries||De politie heeft maandag nog eens twee verdachten aangehouden voor betrokkenheid bij de moord op Peter R. de Vries. Dat heeft het Openbaar Ministerie dinsdagochtend bekendgemaakt. De mannen zouden filmpjes hebben gemaakt van de aanslag op De Vries en deze hebben verspreid op het internet.  Het gaat om een 26-jarige Nederlandse man die is aangehouden in Spanje en een 27-jarige man, eveneens met de Nederlandse nationaliteit, die is aangehouden op Curaçao. Beiden zullen naar verwachting binnen enkele weken worden overgebracht naar Nederland. Maandag bevestigde het OM al dat ook een 27-jarige Poolse man is aangehouden in Nederland in het onderzoek naar opdrachtgevers en andere betrokkenen bij de moord op de misdaadverslaggever. Hij wordt ervan verdacht instructies te hebben gegeven aan de personen die de moord pleegden. In totaal zijn nu vijf mensen aangehouden in de moordzaak van Peter R. de Vries. De misdaadverslaggever werd een jaar geleden in het centrum van Amsterdam neergeschoten toen hij na een uitzending van RTL Boulevard, waar hij te gast was, naar de parkeergarage liep. Hij overleed later in het ziekenhuis. De politie arresteerde kort na de aanslag twee verdachten, Delano G. en de Poolse Kamil E., tegen wie afgelopen maand door het OM levenslang is geëist. Hun vonnis wordt 14 juli uitgesproken. De Vries was onder meer vertrouwenspersoon van Nabil B., de kroongetuige in het Marengoproces tegen Ridouan Taghi. Eerder werden de broer van Nabil B. en zijn advocaat Derk Wiersum vermoord. Volgens het OM past de moord op Peter R. de Vries in hetzelfde rijtje slachtoffers uit de kring van Nabil B., al ontbreekt het bewijs daarvoor nog.||https://www.nrc.nl//nieuws/2022/07/05/nog-eens-twee-verdachten-aangehouden-in-moordzaak-peter-r-de-vries-a4135578
2022-07-06||&#8216;Boeren blokkeren ook dinsdagochtend nog een aantal distributiecentra&#8217;||Op verschillende plekken in Nederland blokkeren boeren dinsdagochtend nog altijd distributiecentra van supermarkten. Volgens lokale media zouden boeren in Almere in Flevoland, Gelderse Nijkerk, Raalte, Deventer en Haaksbergen in Overijssel, het Utrechtse Woerden en Nieuwegein nog versperringen opwerpen. De politie wist in geen van deze regio’s of de blokkades inderdaad nog gaande waren en hoeveel boeren zich daar met hun tractoren verzameld hebben.  In het Drentse Beilen kondigden boeren ook aan de nacht voor een distributiecentrum door te brengen, meldt het Dagblad van het Noorden. Ook hier zegt de politie tegen NRC niet te weten of de boeren daar dinsdagochtend nog steeds staan. In Oosterhout is een distributiecentrum een deel van de nacht geblokkeerd. Inmiddels zouden boeren daar zijn vertrokken, maar hoe laat dat was en met hoeveel ze waren, is voor de politie niet duidelijk.  Ook op het water zorgen boeren nog altijd voor problemen. Op de vaarweg Lemmer-Delfzijl blokkeren acht tractoren de sluis bij de Groningse plaats Gaarkeuken sinds maandag, schrijft RTV Oost. Auto’s kunnen er inmiddels weer langs, maar zo’n veertig schepen liggen nog altijd vast, zo zegt Rijkswaterstaat tegen de omroep. Dat is problematisch, omdat zeker twee schepen gevaarlijke stoffen zouden vervoeren. „Aan de Friese kant van de sluis bij Gaarkeuken ligt een schip met stoffen die gevaarlijk kunnen zijn voor de volksgezondheid”, zegt Rijkswaterstaat. „Aan de Groningse kant ligt een schip met brandbare stoffen. Dit betekent een toenemend veiligheidsrisico en we maken ons daar zorgen over.” Boeren demonstreerden maandag opnieuw op verschillende plekken in het land, met name door met tractoren snelwegen en distributiecentra te blokkeren. Ze verzetten zich daarmee tegen de stikstofplannen van het kabinet. Hoewel de praktische uitwerking van de reductiedoelen nog niet ingevuld is, is duidelijk dat de veestapel voor 2030 flink moet krimpen om de stikstofuitstoot uit de veehouderij te beperken en omliggende natuur te beschermen. ||https://www.nrc.nl//nieuws/2022/07/05/boeren-blokkeren-ook-dinsdagochtend-nog-een-aantal-distributiecentra-a4135576
2022-07-06||Terwijl boeren het Mediapark blokkeerden liet Renze op RTL4 de boerenlobby kritiekloos aan het woord||De persvrijheid staat onder druk. Daarom had VPRO Tegenlicht maandag een bijzondere aflevering: The Free Press Show. Het programma op NPO2 was een samenwerking met de Russische zender TV Rain (Dozjd), die sinds de inval in Oekraïne in ballingschap leeft. De bedoeling was om het over persvrijheid in den brede te hebben, maar het ging vrijwel alleen over twintig jaar teloorgang van de vrije pers is Rusland, met de inval in Oekraïne als genadeklap. De Russische journalisten in het  programma zijn strijdvaardig, maar ze vragen zich ook af of ze vanuit ballingschap hun volk wel kunnen bereiken. Verbijsterd constateren ze dat veel Russen de leugenachtige propaganda van de Russische president Poetin geloven.  Victoria Koblenko presenteerde het programma, samen met de Russische banneling Michail Fisjman. Ze interviewen onder meer Natalja Sindejeva, oprichter van TV Rain, die deze zender ooit begon als lifestyle-kanaal. Zij is optimistisch, ziet aan de horizon  een nieuw Rusland na Poetin. Optimisme hoeft geen - of weinig grond te hebben. Het kan ook hoop zijn tegen beter weten in. Omdat de hoop verliezen erger is. Omdat alle vermoorde journalisten, die op het einde in een lange reeks worden vertoond, dan voor niets zijn gestorven.  Wat doet de Nederlandse televisie eigenlijk met die kostbare persvrijheid? Ze maken er weer een nieuwe talkshow bij, waar de boerenlobby volkomen kritiekloos zijn zegje mocht komen doen. Presentator Renze Klamer  begon maandag op RTL 4 zijn nieuwe talkshow Renze. Tot vorig jaar presenteerde hij bij de publieke omroep De Vooravond, tot dat daar ineens de stekker uit werd getrokken. Dus liep hij over naar RTL. Ze hebben daar al een poule met Eva, Humberto  en Beau, dus het is nog even afwachten hoeveel ruimte Renze gaat krijgen.  De publieke omroep of RTL, dat maakt verder niet zo veel uit, want alle talkshows lijken sprekend op elkaar. Eerst het nieuws, dan iets luchtigs en emotioneels - muziek en sport.   Het verschil: de talkshows op RTL duren nóg langer, en Klamer moest op gênante wijze deodorant en ijsjes aanprijzen.  De Nederlandse talkshow is een verraderlijk genre. Het doet zich voor als journalistiek programma, veel mensen halen er hun informatie vandaan. Maar het is amusement. Kritische vragen stellen doen de presentatoren niet, want dan wordt het ongezellig.  Renze Klamer had een zaal vol boeren te gast. Nou, dan zal je het krijgen, denk je dan. De boerenactivisten zijn in  het nieuws met het bedreigen en intimideren van politici. Op beelden was te zien dat de boeren het Mediapark blokkeerden, om journalisten te verhinderen hun werk te doen. Geen vrienden van de persvrijheid. Ze blokkeren ook de voedselcentra, om de bevolking met voedselschaarste  op de knieën te krijgen. Geweld gebruiken tegen mensen die het niet met je eens zijn, is fascisme, had Russische banneling Natalja Sindejeva net bij Tegenlicht uitgelegd.  En wat deed Renze Klamer? Geen woord over de bedreigingen. De boeren werden met alle egards behandeld.  Het afsnijden van de voedselvoorziening? „Laten we het vooral binnen proporties blijven zien”, vond boerenlobbyist en Forum-stemmer Henk Bleker. Het waren „fantastische demonstraties” van  „keurige jongens”. Vandaar dat er ook een stel zijn gearresteerd wegens geweldpleging.  Laura Bromet, Kamerlid voor GroenLinks, was naar de studio gekomen voor het  tegengeluid. Dat ging natuurlijk bijna verloren, waardoor haar aanwezigheid  vooral overkwam als schaamlap waarmee het programma de schijn van onpartijdigheid moest ophouden. Maar toch, zij riskeert intimidatie van Blekers „keurige jongens”. Dat is dapper. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/05/terwijl-boeren-het-mediapark-blokkeerden-liet-renze-op-rtl-hun-lobby-kritiekloos-aan-het-woord-a4135577
2022-07-06||Noodtoestand in Noord-Italië vanwege aanhoudende droogte||De Italiaanse regering heeft maandag voor grote delen van Noord-Italië de noodtoestand afgekondigd vanwege aanhoudende droogte. Het gaat om de regio’s Emilia-Romagna, Friuli-Venezia Giulia, Lombardije, Piemonte en Veneto. Door het uitroepen van de noodtoestand kunnen autoriteiten maatregelen treffen tegen dreigende watertekorten.  Noord-Italië kampt momenteel met de ergste droogte in zeventig jaar. De Po, de langste rivier van het land die door de vijf regio’s stroomt, staat veel lager dan normaal door een gebrek aan smeltwater en neerslag. De lage waterstand heeft gevolgen voor onder meer de landbouw en veeteelt in het gebied rond de Po, volgens de Italiaanse boerenorganisatie Coldiretti goed voor zeker dertig procent van de binnenlandse productie van groenten en fruit. Voor vakantiegangers in het gebied zijn er vooralsnog geen beperkingen. Wel kunnen autoriteiten door het uitroepen van de noodtoestand besluiten water te rantsoeneren voor huishoudens en bedrijven. De Italiaanse regering heeft 36,5 miljoen euro beschikbaar gesteld aan de vijf regio’s om de watertekorten tegen te gaan. De noodtoestand geldt tot het einde van dit jaar.||https://www.nrc.nl//nieuws/2022/07/05/noodtoestand-in-noord-italie-vanwege-aanhoudende-droogte-a4135575
2022-07-06||Mediatoezichthouder: publieke omroepbestel moet veranderen||Het huidige Nederlandse publieke omroepbestel is niet meer van deze tijd en moet veranderd worden. Dat concludeert het Commissariaat voor de Media in een dinsdag gepubliceerd rapport (pdf) dat op verzoek van het kabinet is opgesteld. Het mediabestel heeft een lange tijd goed gewerkt, „maar dreigt nu de aansluiting te missen bij maatschappelijke, technologische en marktontwikkelingen”, aldus de toezichthouder.  Op dit moment is het huidige mediabestel nog onderverdeeld in bepaalde omroepen die ieder bij een eigen ‘zuil’ in de samenleving horen, een verdeling die meer dan honderd jaar geleden is gemaakt. Maar, zo stelt het commissariaat, de samenleving is dusdanig veranderd dat deze „geen duidelijke stromingen meer kent”. Volgens het commissariaat zullen er zonder de nodige hervormingen steeds meer losse omroeporganisaties zijn, die weinig maatschappelijke binding hebben. De nadruk ligt nu op de centrale rol van de organisaties, maar zou meer op de inhoud moeten liggen. Dit systeem is erg moeilijk toegankelijk voor nieuwe makers van buiten het mediabestel. Zij moeten zich eerst als een omroepvereniging manifesteren en leden werven. Op die manier dreigen jongeren af te haken, stelt het commissariaat. Een nieuw bestel zou een „open systeem” moeten zijn met een breed en onafhankelijk media-aanbod en met een directe maatschappelijke binding. Dat wil zeggen dat makers bijvoorbeeld het publiek raadplegen over bepaalde keuzes. Daarnaast moet de verantwoordelijkheid voor een publieke media centraal komen te liggen bij de NPO, vindt het Commissariaat voor de Media. „Een centrale regisseur kan besluitvaardiger reageren op ontwikkelingen en veranderende behoeftes in de samenleving.”||https://www.nrc.nl//nieuws/2022/07/05/mediatoezichthouder-publieke-omroepbestel-moet-veranderen-a4135573
2022-07-06||Zeker 200 boetes uitgedeeld tijdens boerenprotesten maandag||De politie heeft zeker tweehonderd boetes uitgedeeld en minimaal vijf mensen opgepakt tijdens de boerenprotesten van afgelopen maandag. Met name boeren die met hun tractoren de snelwegen opgingen zijn daarvoor beboet, zo heeft politiechef Willem Woelders maandagavond gezegd bij televisieprogramma Op1.  Woelders sprak iets na tienen in het programma en had het over een „tussenstand” met betrekking tot het aantal boetes en aanhoudingen; mogelijk lopen deze aantallen nog op. Een woordvoerder van de politie laat dinsdagochtend weten nog geen actueel overzicht te hebben over het aantal boetes en aanhoudingen.  Door heel Nederland werd maandag opnieuw gedemonstreerd tegen de stikstofplannen van het kabinet: boeren trokken met tractoren de snelwegen op, blokkeerden distributiecentra en kregen steun van onder meer vissers in Harlingen, die daar de haven afsloten. Desalniettemin zorgde de protestdag volgens Woelders niet voor grote problemen en waren de meeste blokkades van snelwegen relatief snel weer voorbij.  Volgens Woelders vermengden boeren zich tijdens de protesten ook maandag weer op verschillende plekken met andere demonstranten, bijvoorbeeld met degenen die zich verzetten tegen de coronamaatregelen of anti-overheidsdemonstranten. De politiechef waarschuwde voor het risico dat „op zich goedwillende boeren” door deze andere acties „gekaapt worden”.  „Als je te maken hebt met andere groepen die helemaal niks met de problemen van boeren hebben, maar er gewoon op uit zijn om rellen te schoppen en problemen te maken en dingen te vernielen, dan is daar niemand bij gebaat”, aldus Woelders. „Dat is voor de samenleving gevaarlijk, voor de boeren gevaarlijk en ook voor de politie gevaarlijk.” ||https://www.nrc.nl//nieuws/2022/07/05/zeker-200-boetes-uitgedeeld-op-boerenprotestactie-maandag-a4135572
2022-07-06||Waarom Russen de baas blijven over Nederlands gas|| Aan het oppervlak doet weinig vermoeden dat diep onder de grond tussen Alkmaar en het nabijgelegen Bergen de grootste gasopslag van Noord-West Europa ligt. Een belangrijke schakel in de Nederlandse gasstrategie met als doel altijd zeker te zijn van gas. Maar toen onderzoeksredacteur Merijn Rengers een kijkje ging nemen, was de opslag zo goed als leeg. Hoe kan de Nederlandse gasstrategie zo hebben gefaald? Lees hier het artikel dat Merijn Rengers, Carola Houtekamer en Jeroen Wester schreven over de de gasopslag Bergermeer.||https://www.nrc.nl//nieuws/2022/07/05/waarom-russen-de-baas-blijven-over-nederlands-gas-a4135571
2022-07-06||Sudoku van dinsdag 5 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/05/sudoku-89-a4135515
2022-07-06||Column | Ook koeien hebben een eigen wil||Ook koeien hebben een eigen wil. Eind 2017 ontsnapten Zus en Hermien onderweg naar het slachthuis. Zus werd snel gevangen, maar Hermien wist zich wekenlang te verschuilen in de bossen. Haar doorzettingsvermogen en slimheid vielen op, ze was bijna elke dag in het nieuws. Nadat ze werd gevangen ging ze met Zus naar koeienrusthuis De Leemweg. Zus en Hermien zijn niet de enige dieren die ontsnappen: bij De Leemweg wonen meer runderen die ervandoor zijn gegaan. Ook uit dierentuinen ontsnapt regelmatig iemand. Rode panda’s staan erom bekend. Anderhalf jaar geleden werden twee chimpansees doodgeschoten die ontsnapt waren uit hun verblijf in DierenPark Amersfoort.  Dieren protesteren ook op andere manieren tegen hoe ze worden behandeld. Vorige maand doodde een stier een man in het slachthuis in Tilburg. In de documentaire Blackfish is te zien dat orka Tilikum drie mensen vermoordde in de dolfinaria waar hij werd gedwongen te werken. Maar vaak hebben dieren weinig mogelijkheid om zich te verzetten. Het boek The war against animals van de Australische filosoof Dinesh Wadiwel begint in een slachthuis waar kippen proberen weg te komen. Laboratoriumdieren kunnen soms alleen hun hoofd afwenden. Zelfverwonding kan ook een vorm van verzet zijn. Zalmen die zijn opgesloten in volle tanks stoppen soms opzettelijk met eten waardoor ze sterven. In Amerika krijgen veel dierentuindieren structureel Prozac, schrijf Laurel Braitman in Animal madness, tegen hun somberheid en om ze kalm te houden. Verzet van dieren wordt vaak niet als zodanig erkend. Historicus Jason Hribal bracht dierlijk verzet in kaart in Amerikaanse circussen, dierentuinen en dolfinaria. Hij laat zien dat olifanten, kamelen, chimpansees en anderen zich vaak verzetten en daarin soms samenwerken. Dierenparkdirecties proberen dat structurele verzet geheim te houden, het is slecht voor hun imago. Orang-oetans in dierentuinen werken bijvoorbeeld vaak samen om te ontsnappen. De een steelt een dweil, een ander gebruikt die later als ladder om over een hek te klimmen, een derde leidt de verzorgers af. Dieren uit deze groepen worden steeds uit elkaar gehaald omdat ze te vaak uit hun verblijf weten te komen. Mensen die met dieren werken kennen hun verzet. Daarom staan er hekken om weiden, worden dieren opgesloten in kooien en stallen, drijven boeren ze de veewagen in met stokken, krijgen ze halsbanden, halsters of hoofdstellen om. Geen enkel dier kiest uit vrije wil voor de vee-industrie, de dierentuin,  het circus, een kooi in de hoek van de kamer, de manege. In de biologie en ethologie wordt steeds meer duidelijk over de innerlijke levens van niet-menselijke dieren. Dieren hebben hun eigen leefwijzen en vormen van intelligentie, veel soorten voelen liefde, rouw, vriendschap en empathie. Dierlijke culturen worden steeds serieuzer genomen, net als dierentalen. Tegelijkertijd neemt de uitbuiting toe, er worden wereldwijd elk jaar meer dieren gebruikt en gedood. Daar zien de meeste mensen weinig van en het meeste dierprotest blijft ook onopgemerkt. Hermien is een uitzondering. Steeds als ik over boerenprotesten lees, denk ik aan dat onzichtbare protest. Boeren wijzen er terecht op dat ze recht hebben om mee te praten over de toekomst. We moeten het als samenleving hebben over een rechtvaardige transitie naar een duurzamer model. Maar ik ben solidair met de dieren die dag in dag uit protesteren in de vee-industrie, in laboratoria en elders, en met degenen die dat niet doen omdat ze het niet durven of niet kunnen. Ook zij willen een betere toekomst, ook zij hebben maar een leven. Het is tijd om hun stemmen ook serieus te nemen.||https://www.nrc.nl//nieuws/2022/07/05/neem-protesterende-dieren-ook-serieus-a4135542
2022-07-06||Opinie | Getrouwd||Ze trouwen op de dag dat ze 12,5 jaar een relatie hebben. Hun twee zoontjes zijn inmiddels op een leeftijd dat ze het bewust mee kunnen maken. Aan mij de eer om hun huwelijk te voltrekken. De jongste kom ik een half jaar later tegen, als hij op zijn fietsje rondjes rondom ons huizenblok maakt.  „Dag Wilma! Ik weet hoe jij heet! Weet je hoe dat komt?” „Nou?” „Jij bent met mijn vader en moeder getrouwd!” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/05/getrouwd-a4135526
2022-07-06||Martha’s salade van mango||Maak de citroen-champagnevinaigrette (met mosterd): Klop in een grote kom de mosterd, de rasp en het sap van de citroen, champagne-azijn en honing door elkaar. Schenk langzaam al kloppend de olijfolie bij de vinaigrette en klop tot hij emulgeert. Breng goed op smaak met zout en peper. Schil met een (y-vormige) dunschiller de mango’s. Houd een mango rechtop en zoek naar de kant die er het langst uitziet. De lange, platte pit loopt langs die lijn, dus begin met het afsnijden van beide bolle kanten. Haal vervolgens je mes langs de ronding van de pit, snijd de dunnere zijstukken af. Snijd alles in dunne plakken. Haal de bladeren van de kroppen sla los, scheur ze in eenhaps stukken, was de slabladeren en slinger ze droog in een slacentrifuge. Snijd de mozzarella in dunne plakjes. Hussel de sla met de helft van de vinaigrette. Verdeel de salade over een serveerschaal of -bord, leg hier de plakjes mango en mozzarella op, besprenkel de salade desgewenst met meer vinaigrette en bestrooi hem met zoutvlokken.  VOOR 2 TOT 4 PERSONEN voor de dressing: Jess Damuck Salade Freak Good Cook 272 blz. €27,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/05/thuiskok-marthas-salade-van-mango-a4135521
2022-07-06||In het midden||Horizontaal1.  Jongensboek van Elsschot 4.  Plastic geld 8.  ‘Nog een vrouw gedood door __ bij badplaats Hurghada’ 11.  Beestachtige haardracht 12.  ‘Wij zakken door, we zullen niet __’ (A. Ribbens) 14.  Van de wereld 15.  Soldaatjeselement 16.  Pas na jam of bos 21.  Past na black of nota 22.  Kletser 23.  Bekend stuk van Bach 24.‘Schutter __ heeft psychische problemen’  26.  Op- en neergang 28.  Noord-Amerikaans meer 29.  Kwamen over als amateurs 30.  Germaans schrift   Verticaal1.  Past magie toe 2.  Pineau of Reehuis 3.  World Press __ 4.  Wilders’ omstreden film 5.  Gortzak, Brouwer, Bakker 6.  Stop 7.  Jong rund 9.  Slede 10.  Trad wél af wegens de Toeslagenaffaire 13.  Christine le __ 16.  Vanaf vrijdag in de Tour 17.  Edel bouwmateriaal 18.  IVF-materiaal 19.  PSV, AZ, Utrecht 20.  Beck of Douwes 22.  Past voor huis of hartig 24.  Zie hier 25.  __ Hao! 27.  Anna __ Drieën Oplossing Puzzel 4 juli. Horizontaal: 1. CACHOT 6. KEVER 10. ARIA 11. RAVAGE 13. STEMPEL 15. POEMA 17. ARIB 18. ROT 23. OSS 24. NAAD 25. TESTS 27. INLADEN 30. ALINEA 31. HARP 32. ROYCE 33. LLOYDS Verticaal: 1. CAS 2. ARTROSE 3. CIE 4. HAMAR 5. TREIN 6. KAPITAL 7. EGO 8. VEERE 9. RAAT 12. ALBANIË 14. PRESSIE 16. MOSTERD 19. BOTER 20. ESSAY 21. CANAL 22. IDAHO 26. TLC 28. DAY 29. NPS In het midden: BOERENACTIES||https://www.nrc.nl//nieuws/2022/07/05/in-het-midden-a4135512
2022-07-06||Minister: ouderenzorg moet helemaal anders worden||De ouderenzorg van de toekomst moet er compleet anders uit gaan zien. Vanwege de grote schaarste aan personeel en de stijgende zorgvraag moeten ouderen zelfredzamer worden, langer thuis blijven wonen en meer gebruik gaan maken van technologische innovatie. Minister   Conny Helder (Langdurige Zorg en Sport, VVD), heeft maandag plannen voor deze „transformatie” van de sector tot 2040 gepresenteerd in een brief aan de Tweede Kamer. In de plannen van minister Helder, die tot stand kwamen na overleg met tal van organisaties die betrokken zijn bij de ouderenzorg, moet zorg digitaal geleverd worden als dat kan: bijvoorbeeld via het beeldbellen met een verpleegkundige, assistentie van een robot bij het innemen van medicijnen of een gps-tracker die mantelzorgers inseint. De plannen moeten „de kwaliteit van zorg verhogen en zorgverleners ontlasten”, zo staat in het persbericht bij de Tweede Kamerbrief. Door de vergrijzing zullen in de toekomst naar verwachting meer mensen gebruikmaken van ouderenzorg, terwijl het aantal zorgmedewerkers onvoldoende mee zal stijgen.  Helder schrijft aan de Kamer dat er in 2030 vijftigduizend  woningen beschikbaar moeten komen voor ouderen die  intensieve zorg nodig hebben, zodat deze langer thuis kunnen blijven wonen. De komende maanden gaat Helder met haar collega Hugo de Jonge (Volkshuisvesting en Ruimtelijke Ordening, CDA) om de tafel om die plannen uit te werken. De plannen van Helder moeten de komende jaren een verandering in gang zetten, zodat de „nieuwe norm in heel Nederland werkelijkheid wordt”, zo staat in het persbericht. „De vrijblijvendheid is voorbij”, schrijft Helder aan de Tweede Kamer. Ze zegt dat wel „een andere manier van denken” nodig is. Helder wil  haar plannen  in fasen en in samenwerking met tal van organisaties  uitvoeren. De komende vijf jaar komt 770 miljoen euro beschikbaar voor de plannen. (NRC)||https://www.nrc.nl//nieuws/2022/07/05/minister-ouderenzorg-moet-helemaal-anders-worden-a4135569
2022-07-06||Column | Wat het effect is als de boerenlobby dit wint||Boeren blokkeren. Het is nieuws, maar ook weer niet: bij het mest- en stikstofbeleid doen ze het al een jaar of vijftig. Na eerste  waarschuwingen in 1965 blokkeerden Landbouw en de klassieke middenpartijen (CDA, PvdA, VVD) nog decennia dat de groei van de intensieve veehouderij werd aangepakt. En toen Europese afspraken, klimaatafspraken en gerechtelijke uitspraken hun Kamerfracties de vorige kabinetsperiode tot inkeer dwongen, ontstond er een boerenpartij, BBB, en verloren de polderende landbouwclubs het binnen de sector van het compromisloze Farmers Defence Force. Boeren bleven blokkeren. De partijen op de rechterflank – PVV, FVD, BVNL, JA21, SGP – steunen hun compromisloosheid. Daarom is het wel bijzonder dat mensen in VVD, CDA en CU nu denken dat ze moeten ‘luisteren naar boeren’ (in de praktijk vaak agrolobbyisten), waarbij ze ook hun eigen politieke leiders bekritiseren. Maar  hun partijen hebben deze slag allang verloren. Sterker: ook nieuw rechts en de landbouwlobby zullen deze slag verliezen. Hoofdredacteur Esther de Snoo van Nieuwe Oogst schetste vorige week dat de uitzonderingsbepaling (‘derogatie’) waardoor de landbouw niet hoeft te voldoen aan Europese normen voor waterkwaliteit, binnenkort dreigt te vervallen. Alleen „harde garanties”, lees: krimp van de veestapel, kunnen dit voorkomen. De ophef over stikstof in Den Haag draait om natuurbeleid, aangezwengeld door een  uitspraak van de Raad van State in 2019. Maar je hebt ook nog klimaatbeleid. De veehouderij stoot naast stikstof óók relatief veel kooldioxide uit, schadelijk voor het klimaat. Die moet evengoed omlaag. Pieter Boot, die bij planbureau PBL jaren klimaatplannen doorrekende, zei zaterdag in het Financieele Dagblad dat hij „zorgen” heeft over de landbouw – „daar zie ik geen vooruitgang” – en wees op „de enorm sterke lobby” van de sector.  Maar de afstand die vooral coalitiepartijen CDA en CU nu van het stikstofbeleid suggereren, stimuleert deze lobby alleen maar. Elke aarzeling van een politicus leert boeren en agrogrootbedrijven: blokkeren loont. Vol zelfvertrouwen eiste boerenactiegroep Agractie na de benoeming van bemiddelaar Johan Remkes dit weekeinde: eerst het beleid van tafel, dan pas praten. Zij zijn de baas. Niemand anders. Maar zwichten voor een veehouderij die na decennia blokkeren een drievoudig probleem veroorzaakt – klimaat, natuur, water – zou voor de politiek niet zomaar een nederlaag zijn. Dan doet deze generatie politici afstand van de politiek: afstand van het idee dat politici het land besturen.  Dan  geven zij er toch weer aan toe dat de invloed van de landbouwlobby, mede bestaande uit agrobedrijven van Quote 500-families, nog altijd boven de politiek uitstijgt.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/05/wat-het-effect-is-als-de-boerenlobby-dit-wint-a4135567
2022-07-06||Nadal  beter in balans dan de  stoïcijnse Van de Zandschulp||Met zijn ingetogen tred slentert Botic van de Zandschulp (26)  over het centre court. Aan vrijwel niets is te zien dat hij één van de belangrijkste  partijen  van zijn leven speelt. Op Wimbledon. Het allerhoogste podium. De stand is niet van zijn gezicht af te lezen. Wel op het scorebord. Daar is na twee  uur en 22 minuten te zien dat Van de Zandschulp in drie sets zijn meerdere moet erkennen in Rafael Nadal: 6-4, 6-2 en 7-6. De Spanjaard viert zijn geroutineerde zege samen met het publiek van The All England Club, terwijl de Nederlander ingetogen de 100-jarige baan verlaat.  Na de vierde ronde is Wimbledon voor Van de Zandschulp voorbij. Opnieuw heeft hij een stap vooruit in zijn carrière gezet. Al krijgt hij vanwege de uitsluiting van Russische en Wit-Rusissche tennissers geen extra punten voor de wereldranglijst.   De voortdurende opmars van Botic van de Zandschulp is indrukwekkend. Na eerdere successen op  hardcourt en gravel heeft hij nu ook laten zien op gras uit de voeten te kunnen. De beste Nederlandse tennisser behoort inmiddels tot de mondiale subtop, maar hij is geen sensationele speler. Daarvoor heeft Van de Zandschulp mist hij de uitstraling van Nadal. Volgens Van de Zandschulp schuilt juíst daarin zijn kracht. „Beter stoïcijns, dan uit je dak gaan”, luidt zijn persoonlijke slogan. En zo zal Van de Zandschulp altijd het publiek verdelen. Tennisliefhebbers zullen genieten van zijn knalharde forehands, anderen noemen hem saai. Als een soort Nederlandse Ivan Lendl, de tot Amerikaan genaturaliseerde Tsjech die zijn tegenstanders in de jaren 80 bijna machinaal versloeg. Als een koele killer. Alsof  het hem niets doet waar of tegen wie hij speelt. En dat is precies de balans waar Van de Zandschulp naar op zoek is geweest. Nu hij erin geslaagd is zijn emoties te bedwingen, volgt het succes. De insiders binnen het tennis kennen hem al veel langer als een exceptioneel talent. Als een intelligente tennisser, die de slagen in huis heeft om  de top te  halen. Maar ook als een denker die zichzelf tijdens wedstrijden naar beneden praat. In december 2016 maakt hij voor het eerst nationaal naam door Robin Haase in de finale van het NK te verslaan. Op de wereldranglijst maakt hij een sprong van 1.100 naar 400.   Het duurt vier jaar voordat alles op zijn plaats valt.  In 2021 volgt zijn grote doorbraak. Op de hardcourtbanen in New York  speelt  Van de Zandschulp zich  voor een internationaal publiek in de schijnwerpers. Via de kwalificaties haalt hij op de US Open de kwartfinales tegen Daniil Medvedev. Op de baan ziet het publiek de stoïcijnse tennisser,  die Van de Zandschulp het liefste wil zijn. De voorbije week herhaalt hij dat op Wimbledon. Zijn  coach Peter Lucassen  vindt die uitstekende balans op de baan ook Botics grote kwaliteit. „Die rust is een beetje zijn identiteit, en daar werken we ook aan”, vertelde  Lucassen vorig jaar aan NRC. „Als Botic goed speelt, heeft hij veel overzicht en is hij niet snel uit balans te krijgen.” Van de Zandschulp is qua persoonlijkheid een tegenpool van de extraverte Nadal. Nadal pompt zichzelf   op de belangrijke momenten op, balt  zijn  vuisten, is  een echte publieksspeler. Van de Zandschulp heeft op de baan juist behoefte aan rust. Hij houdt zich liever niet bezig met randzaken, toont nauwelijks emotie. Ook niet als hij het centre court van Wimbledon betreedt tegen Nadal. En ook niet als hij daar vlak voor het vallen van de avond als verliezer vanaf gaat. Opnieuw. Van de Zandschulp verloor dit voorjaar van de Spanjaard in de derde ronde van Roland Garros. Op het gras van Wimbledon dicht de Nederlander zich vooraf meer kansen toe. Dat het publiek op de hand is van Nadal, deert hem niet. Van de Zandschulp zal zich daarvoor afsluiten. En daarmee heeft hij meer weg van de  oud-Wimbledonkampioen Richard Krajicek, die zich in 1996 met ‘stoïcijns’ tennis naar de titel sloeg. Dat zit er voor Van de Zandschulp nu niet in. Nadal treft in de kwartfinales de Amerikaan Taylor Fritz.   ||https://www.nrc.nl//nieuws/2022/07/04/rafa-beter-in-balans-dan-de-stoicijnse-botic-a4135562
