2022-07-29||Brallen over ‘hoeren’ is corporaal ‘verzet tegen vrouwenmancipatie’||In haar verklaring van afgelopen donderdag leek  ze moegestreden: Heleen  Vos, bestuursvoorzitter bij het Amsterdamsch Studenten Corps (A.S.C.), trad af. Bij „een groep leden” zag ze geen welwillendheid mee te gaan in het  ingezette „cultuurveranderingsproces”. Terwijl vrouwelijke corpsleden zondag  de lustrumviering in een aangrenzende hal dineerden, schalden drie mannelijke commissieleden en een bestuurslid tijdens het ‘herendiner’ door de luidsprekers dat vrouwen „niks en niks meer dan een hoer zijn”. Er kwam een protestbrief, ondertekend door bijna driehonderd corpsvrouwen, waarin stond dat ook is geroepen dat vrouwen „sperma-emmers” zijn, wier nekken gebroken zullen worden om een „lul erin te steken”.  Het leidde tot brede verontwaardiging. Wéér wangedrag bij het corps. Waar komt dit vandaan?  Halverwege de twintigste eeuw begon het aandeel vrouwelijke studenten aan de universiteit te groeien, en inmiddels studeren in Nederland meer vrouwen dan mannen. Maar corpora hebben „heel lang geprobeerd” een mannenbolwerk te blijven, zegt gerenommeerd socioloog Abram de Swaan, auteur van Tegen de vrouwen (2019), over het wereldwijde verzet tegen vrouwenemancipatie. Nog steeds is er „een zekere onwennigheid”, zegt hij, „ten aanzien van die vrouwenintegratie”. Het is volgens hem aannemelijk dat de meeste van de gewraakte uitspraken in het licht van „het verzet tegen vrouwenemancipatie” zijn gedaan. De meeste, want zeggen dat je nekken van vrouwen gaat breken valt volgens hem niet uit leggen. „Onder de obsceniteiten is dit uitzonderlijk obsceen.”  Choquerend is niet alleen de uitspraak, zegt hij, maar veel meer nog het feit dat een eetzaal vol jongere en oudere heren die zomaar over zich heen laat gaan. „Gebrek aan stijl, gebrek aan moed.” Tekenend voor het corps is de grootburgerlijke levensstijl, waar dan af en toe eens tegen gerebelleerd mag worden, stelt De Swaan. Maatschappelijke gevolgen mocht het „tot voor kort” niet hebben.  Maar de studentenpopulatie is diverser geworden, ziet de socioloog, en dus ook het ledenbestand van de corpora. „Die nieuwkomers leggen eerder het accent op inclusiviteit en gelijkwaardigheid; de oude hap klampt zich vast aan exclusiviteit en sociaal onderscheid.” Wat zondag gebeurde, zou opgevat kunnen worden als „rebellie tegen de vernieuwing van het corps”. De ondertekenaars van de protestbrief, die maandag uitlekte, eisen van het verenigingsbestuur dat opgetreden wordt  tegen het seksisme. De namen van 270 vrouwelijke verenigingsleden stonden eronder – en die van slechts drie mannen.  De gemeente Amsterdam bekijkt of maatregelen tegen het corps genomen moeten worden, met als „uiterste consequentie het (tijdelijk) intrekken van de exploitatievergunning”. Dat zou betekenen dat op de sociëteit geen alcohol meer mag worden geschonken. „Twintig jaar geleden werd er ook wel eens ‘hoer’ gezegd, ik trok me dat toen niet heel erg aan”, zegt oud-lid Marieke Prette (42). „Maar in de context van de huidige samenleving is dat volstrekt onacceptabel. Iedereen die ik spreek, is het daarmee eens.”  Dat een grote groep de brief heeft ondertekend maakt haar „hartstikke trots én hoopvol”. Ze wil maar zeggen: in haar tijd was zo’n brief echt niet geschreven. Prette, die warme herinneringen aan haar corpsleven koestert, vindt dat elk probleem van binnenuit moet worden aangepakt, met hulp van (externe) professionals. „Gelukkig gebeurt dat ook.”  Het verenigingsbestuur, zegt ze, betrekt oud-leden actief bij de gepredikte cultuuromslag.  Ze is het enige benaderde (oud-)lid van het A.S.C. dat met NRC wilde praten. Ook (oud-)leden van Minerva en Vindicat bleken niet bereid te praten over de veranderingen; nog steeds volgen corpora de norm dat praten met buitenstaanders een no-go is.  Het A.S.C. kondigde naar aanleiding van de ophef aan te onderzoeken of aangifte gedaan kan worden tegen de sprekers – die hun functies binnen de vereniging op dinsdag neerlegden.  „Wanneer leden zelf zeggen dat ze iets niet acceptabel vinden, is dat cultuurverandering in optima forma”, vindt Boudewijn van Eijck. Hij is advocaat en partner bij strafrechtkantoor Sjöcrona Van Stigt Advocaten, en adviseert studentenverenigingen al tien jaar op het gebied van onder meer cultuurverandering.  Advocaten van aangeklaagde verenigingsleden beroepen zich niet zelden op de ‘sport- en spelexceptie’: een juridisch principe dat van bepaalde gedragingen de strafbaarheid wegneemt omdat het gaat om een voorzienbare situatie die  van tevoren is geaccepteerd. Denk aan een bokser die tijdens een partij knock-out wordt geslagen: die beschuldigt de ander achteraf niet van mishandeling. Van Eijck stelt dat veel tradities van verenigingen onder die uitzondering kunnen vallen, „mits de benodigde voorzorgsmaatregelen zijn genomen”.  Maar waar ligt de grens? Bij het opzettelijk veroorzaken van pijn of letsel? Een oud-lid van Vindicat werd in 2018 veroordeeld omdat hij met zijn voet op het hoofd van een aspirant-lid was gaan staan. Het slachtoffer liep hersenletsel op.  Zo zijn in de afgelopen jaren „talloze uitspraken” gedaan, zegt strafrechtadvocaat Van Eijck, waaruit blijkt dat normen en waarden die buiten de verenigingsmuren gelden ook daarbinnen van toepassing zijn. Hij beaamt dat het besef daarover groter moet worden, maar zegt ook dat inmiddels veel verenigingen adequaat ingrijpen als men toch „uit de bocht vliegt”.  Van Eijck benadrukt dat geweldsincidenten, die onder het strafrecht kunnen vallen, moeten worden onderscheiden van gedrag dat in de eerste plaats maatschappelijk gezien als onwenselijk worden beschouwd. „Vandaar dat kantoren door studentenverenigingen worden gevraagd naar waar de grenzen precies liggen.”  Als zijn kantoor een studentenvereniging daarover heeft geadviseerd, is het daarna aan die vereniging zelf om na te denken over welke tradities kunnen worden uitgesloten of aangepast, legt Van Eijck uit. Het resultaat moet uit de leden zelf komen, want dan is het draagvlak het grootst. Hij stelt dat veel verenigingen nu midden in dat proces zitten. Studenten die lid zijn van het corps zijn gemiddeld vijf jaar actief lid, zegt Prette. Dat is hoelang het, schat Van Eijk in,  duurt om een cultuurverandering door te voeren. Een hele corpsgeneratie dus. „Elk jaar moet het vertrekkende bestuur overdragen wat er in het verleden is gebeurd en wat eraan is gedaan.” Het idee van een vijfjarencyclus is plausibel, zegt socioloog De Swaan. „Maar je kunt de mensen die zeggen de nekken van vrouwen te zullen breken er ook gewoon uitgooien.” Dan stel je een voorbeeld, zegt hij, en hoef je niet te wachten op het gestage afdruipen van een generatie. Correctie (29 juli 2022): In een eerdere versie van dit artikel stond de achternaam van A.S.C.-voorzitter Heleen Vos verkeerd geschreven. Dat is hierboven aangepast.||https://www.nrc.nl//nieuws/2022/07/29/brallen-over-hoeren-is-corporaal-verzet-tegen-vrouwenmancipatie-a4137772
2022-07-29||Is het tijdperk van het lithium begonnen? ‘Deze grondstof is de toekomst’||Hoe de zomer verder ook verloopt, memorabel is hij nu al. De torenhoge energieprijzen en extreme hitte stellen Europeanen voor keuzes die eerder misschien nog vooruit te schuiven leken. De Britse oud-journalist Henry Sanderson verwacht dat we later op de zomer van 2022 zullen terugkijken als een omslagpunt in het denken over de energietransitie. „Het wordt niet concreter dan wanneer je met twee kleine kinderen moet schuilen in de koelste kamer van het huis”, vertelt hij in een videogesprek over zijn eigen beleving van de hittegolf eerder deze maand in Londen, waar het voor het eerst sinds het begin van de metingen 40 graden werd en natuurbranden de buitenwijken van de stad bedreigden.  „De klimaatwetenschap voorspelt deze extremen al jaren, maar dat ze er nu ook echt zijn, is  enorm confronterend. Tegelijkertijd wordt Europa zich bewust van zijn afhankelijkheid van Russische fossiele brandstoffen. Het komt er opeens achter hoe rampzalig het is om te afhankelijk te zijn van één grote leverancier.” Gas uit Rusland is niet eens het enige probleem. Om de energietransitie te laten slagen, is Europa ook – en nog fundamenteler – afhankelijk van een andere partij: China. Daarover gaat Sandersons boek Volt Rush. The winners and losers in the race to go green, dat donderdag als e-book verscheen en vanaf september in de boekhandel te koop is. Hij schreef het als journalist van het Britse dagblad Financial Times, waar hij tot eind vorig jaar werkte als specialist in China en grondstoffen. In het boek onderzoekt Sanderson niet minder dan het begin van een nieuw tijdperk. Want,  stelt hij, zoals er ooit een periode was waarin het gebruik van brons de mens grote ontwikkeling bracht, en later ijzer, steenkool en aardolie, zo wordt de toekomst bepaald door lithium: het lichtste van alle metalen en hoofdbestanddeel van de batterij van veel elektrische auto’s. En door een lange lijst aan andere metalen die essentieel zijn voor de productie van batterijen, windmolens, zonnepanelen en elektriciteitsnetten: nikkel, koper, kobalt, de zogeheten zeldzame aardmetalen en meer.  De elektrische auto heeft ruim een eeuw geleden het onderspit gedolven tegen brandstofauto’s. Thomas Edison ontwierp rond het jaar 1900 al elektrische modellen, maar kon niet concurreren met de snelle ontwikkeling van Fords benzineauto, de T-Ford. Nu mogen er volgens het Klimaatakkoord vanaf 2030 in Nederland alleen nog maar elektrische auto’s worden verkocht. Als het aan de Europese Commissie ligt, geldt dat vanaf 2035 voor de hele Europese Unie.  De crises van deze zomer dragen bij aan het besef dat dat ook echt noodzakelijk is, denkt Sanderson. Dat brengt echter nieuwe dilemma’s met zich mee. Door grote interventies als die van de EU, door de groei van de wereldbevolking en de stijging van de welvaart zal de vraag naar  de zogeheten ‘kritieke grondstoffen’ exploderen. Sanderson stelt bijvoorbeeld dat de mensheid in de komende 25 jaar meer koper gaat gebruiken dan in de afgelopen vijfduizend jaar.  Dat heeft grote gevolgen voor het milieu, lokale gemeenschappen, bedrijven en de machtsverhoudingen in de wereld. De winning van deze metalen is vervuilend, rijke westerse landen hebben hun eigen mijnbouw niet voor niets afgebouwd. In landen waar veel metalen worden gewonnen – denk aan Congo, Bolivia en Indonesië – is de bescherming van mijnwerkers, omwonenden en de omgeving vaak slecht op orde. Wie daar wil inkopen stuit bovendien vaak op China, dat jaren geleden al het belang van deze metalen inzag en sindsdien grote delen van de productieketens in handen kreeg.  Allemaal geen reden voor paniek, vindt Sanderson, en al zeker geen reden om af te zien van de elektrische auto. „We kunnen de grondstoffenketen vergroenen door er onder andere voor te zorgen dat mijnbouw met hernieuwbare energie plaatsvindt en afvalstoffen niet meer in het milieu terechtkomen. En Europa is aan een inhaalslag begonnen om minder afhankelijk te zijn van China. Er is veel om hoop uit te putten.” Hoe rustig en feitelijk hij ook vertelt,  woorden als ‘enorm’ en ‘fascinerend’ vallen veelvuldig tijdens het gesprek. Hij vindt de materie zelfs zo interessant dat hij eind vorig jaar een carrièreswitch heeft gemaakt en nu werkt voor een onderzoeksbureau dat is gespecialiseerd in de grondstoffenketen van lithium-ionbatterijen. Waarom koos u uit alles wat er over China te schrijven valt voor dit onderwerp ? „De lucht die ik inademde toen ik in 2014 nog in Beijing woonde, was zó vies dat het apocalyptisch aanvoelde. De Communistische Partij van China liep met die vervuiling het risico op serieuze onvrede onder de bevolking. Er ontstond twijfel over het economische model van heel hoge groei door industriële productie. Die luchtvervuiling was een van de belangrijkste redenen voor China om groot in te zetten op groene energie en elektrische auto’s. Het was the next big thing. Niet dat China het oude groeimodel nu heeft opgegeven. Dat is deel van het huidige probleem. Maar je moet het ze nageven: ze hebben grote investeringen gedaan om voorop te lopen in schone energie. „De geopolitieke situatie die dat heeft opgeleverd is fascinerend. De relatie tussen China en het Westen verslechtert als nooit tevoren, terwijl we de omslag naar schone energie niet kunnen maken zonder China.  „Kijk bijvoorbeeld naar de aankondiging van Ford vorige week. Dat gaat op grote schaal nikkel inkopen in Indonesië. Maar om dat te kunnen doen moest Ford een overeenkomst sluiten met het Chinese bedrijf Huayou, dat daar een nikkelverwerkingsfabriek bouwt en de touwtjes in handen heeft. Het laat zien dat het op dit moment onmogelijk is om te ontkoppelen van China. Daarvoor loopt het Westen te ver achter. „Europa probeert nu autonomer te worden, maar dat is niet makkelijk. Het belangrijkste is dat we de grondstoffenketen moeten vergroenen en daar bewustwording over nodig hebben. Tot voor kort besteedden we industriële productie veelal uit aan andere landen en hadden we geen oog voor de productiemethoden daar. Maar als het eindproduct bedoeld is om te vergroenen, en dat ís de elektrische auto, dan moet de grondstoffenketen ook schoon zijn.” Wat is er nodig voor die bewustwording? Mensen die elektrisch rijden, vinden vaak dat ze heel goed bezig zijn. „Ik twijfel er niet aan dat elektrische auto’s een betere keus zijn voor het klimaat dan benzine- of dieselauto’s. Maar om enig effect op de CO2-emissie te hebben, moeten we op enorme schaal omschakelen. En daarmee vergroten we ook de problemen in de grondstoffenketen. Dus ja, je hebt reden om je goed te voelen over je elektrische auto. Maar   in het Westen  zijn we vergeten dat daar delfstoffen voor nodig zijn, en echte fabrieken,  en goed opgeleide ingenieurs.  „Mijn boek is deels geboren uit frustratie over de media. Mijnbouwverhalen krijgen maar weinig aandacht vergeleken bij onderwerpen als cryptovaluta. Onze economieën lijken soms alleen nog te draaien om diensten en digitale dingen als apps. Grondstoffen zijn niet sexy. Maar  mij interesseert juist de cultuurclash tussen de wereld van Tesla en de mijnbouwwereld. Dat hele groene bedrijf en die vuile industrie die samen de boel schoner moeten maken.” Hoeveel van de Chinese voorsprong is te danken aan strategie en hoeveel aan  fouten door het Westen? „Het meeste is strategie, maar niet alleen van de overheid. Veel is te danken aan het ondernemerschap van Chinese private bedrijven. Het is waar dat zij vaak geholpen zijn met subsidies van de Communistische Partij en daar ook altijd banden mee onderhouden, maar ze zijn snel en behendig geweest met investeringen en het aantrekken van kapitaal. „Hun succes is mede het gevolg van westerse onverschilligheid. Zo heeft een Chinees bedrijf tien jaar geleden de grootste lithiummijn van Australië kunnen kopen, nota bene de lithiummijn met de laagste productiekosten ter wereld. Australische politici hebben dat destijds toegestaan. Toen lette er nog niemand op.” Hoe is die achterstand nog in te lopen? „Dat is geen rocket science. Er zijn nog genoeg voorraden die nog niet zijn ontgonnen. Het is een kwestie van investeren, van ingenieurs en arbeidskrachten opleiden. De Zweedse batterijbouwer Northvolt is een goed voorbeeld. Zij hebben miljarden aan kapitaal weten op te halen bij onder andere Volkswagen. Hun productieproces draait uitsluitend op hernieuwbare energie en ze streven ernaar dat alle gebruikte grondstoffen vrij zijn van mensenrechtenschendingen. We moeten afwachten hoe succesvol ze worden, maar hun prestatie is nu al indrukwekkend. We hebben alleen geen tijd om op deze ‘eigen’ bedrijven te wachten. Dus zijn we  nog afhankelijk van China.”  Streeft China ernaar ook dominant te zijn in elektrische-autoindustrie? „Ik denk inderdaad dat China de hele wereld zijn eigen elektrische auto’s wil leveren. We zien daar nu het begin van. Zo heeft BYD [dat net Tesla heeft ingehaald als grootste verkoper van elektrische auto’s ter wereld, red.] deze maand de Japanse markt betreden. In Noorwegen zijn auto’s van de Chinese merken Nio en Xpeng volop te koop [deze merken hebben ook plannen voor Nederland, red.]  De belangrijkste vraag: zullen westerse consumenten die auto’s accepteren? Ik denk van wel, omdat ze goedkoper zijn. Met zo’n groot deel van de grondstoffenketen in handen heb je een grote voorsprong.” In dat geval krijgt China er een geopolitiek pressiemiddel bij: het kan  levering stopzetten als het daar reden toe ziet. „China houdt altijd alle opties open en natuurlijk kan de Communistische Partij bedrijven instrueren om niet te leveren. Laten we daar niet naïef over zijn. Maar als China dat één keer doet, zullen de afnemers snel andere leveranciers zoeken. Het zou de verwijdering tussen westerse en Chinese bedrijven alleen maar versnellen en dat is in de kern strijdig met de Chinese belangen. Ze willen deelnemen aan de Europese en Amerikaanse markten.”  Een deel van het grondstoffenprobleem is op te lossen door voor kleinere auto’s te kiezen, stelt u. Maar is dat wel realistisch? Op straat zie je   steeds grotere. „Cijfers van het Internationaal Energieagentschap laten inderdaad zien dat de meeste op de markt gebrachte elektrische modellen  suv’s zijn. Ik denk dat dat enorm nadelig is. Zowel wat betreft het energieverbruik als de grondstoffen die nodig zijn voor die enorme batterijen. Ik begin bedenkingen te krijgen bij het idee dat auto’s een steeds grotere actieradius moeten krijgen. „We hopen steeds op een grote technologiedoorbraak waardoor elektrische auto’s verder kunnen rijden dan de pakweg driehonderd kilometer van nu, maar misschien is dat  niet meer nodig. De oplaadinfrastructuur wordt steeds beter.  „In de Verenigde Staten is dit een moeilijk punt. Daar zijn de auto’s gigantisch, evenals de range anxiety: automobilisten die bang zijn dat de batterij leeg is voor ze op hun bestemming zijn. Maar in China is de Wuling Mini [een piepklein autootje vanaf omgerekend vijfduizend euro, red.] al een van de best verkopende elektrische auto’s. En ik denk dat ook Europeanen prima tevreden kunnen zijn met kleinere auto’s. Angst staat dat nu nog in de weg. Veel mensen denken dat het een offer is om in een kleinere auto te gaan rijden. Maar het laden gaat steeds sneller, dus dat offer wordt steeds kleiner. Echt, ik denk dat we een heel eind op de goede weg zijn.” Henry Sanderson werd in 1981 geboren in Oxford, woonde enige jaren met zijn ouders in Kenia en  vanaf zijn negende in Hongkong, waar hij in 1997 meemaakte hoe de stad van koloniaal Brits bestuur overging naar een autonoom bestuursmodel onder Chinese vlag.  Na zijn studie in China werkte hij zeven jaar als journalist in Beijing, voor met name het financiële persbureau Bloomberg. In 2013 publiceerde Sanderson samen met Michael Forsythe het boek China’s Superbank, over de rol van de Chinese Ontwikkelingsbank bij de grote economische groei van China. Van 2014 tot en met 2021 schreef hij over grondstoffen voor de Britse krant Financial Times.  Momenteel is hij  executive editor bij Benchmark Mineral Intelligence, een data-analysebureau voor de grondstoffenketen van lithium-ionbatterijen. Sanderson woont in Londen met zijn vrouw en twee kinderen.   ||https://www.nrc.nl//nieuws/2022/07/29/na-brons-ijzer-steenkool-en-olie-komen-we-nu-in-het-tijdperk-van-het-lithium-a4137762
2022-07-29||‘Geef ons nog meer wapens en wij klaren de klus’, klinkt het vanuit de loopgraven in Oekraïne||Met een noodvaart scheurt legerkapelaan Oleksandr (40) van Mykolajiv naar het zuiden, langs open velden, loopgraven, reusachtige hopen zand, zonnepanelen met kogelgaten erin. Een opgeschrikte fazant kan zich nog net in veiligheid brengen, twee legerhelikopters scheren laag over. Verderop aan de Zuid-Oekraïense horizon stijgen links en rechts van de auto zwarte rookwolken op: daar wordt gevochten tussen het Oekraïense en het Russische leger.  Oleksandr – baard, petje, zonnebril, legerkleding en kogelwerend vest – is met een auto vol voedsel en medicijnen op weg naar de front-linie, op nog geen zeshonderd meter van de Russische linies. Russische artillerie neemt deze weg vaak onder vuur, en in dit open laagland wordt een auto makkelijk gespot door de Russische drones in de lucht. Dodelijke vogels, noemt Oleksandr ze. „Ze zien alles”, zegt hij berustend, terwijl hij onverminderd gas blijft geven.  In de eerste oorlogsmaand kon Oleksandr – uit veiligheidsredenen houdt hij zijn achternaam geheim – hier niet rijden. Dit gebied was toen nog in handen van het Russische leger. De Russen lagen in een halve cirkel rond Mykolajiv, klaar om de stad te veroveren.  Maar nu is dat anders. Waar het Russische leger in de Donbas nog altijd langzaam maar zeker terrein wint, zijn het  aan het zuidelijke front de Oekraïners die  Russen tientallen kilometers achteruit hebben geduwd. Inmiddels staan de Oekraïners op minder dan twintig kilometer van de zuidelijke stad Cherson. Al weken wordt er gesproken over een groot Oekraïens offensief. Als we een controlepost zijn gepasseerd, vraagt Oleksandr om de mobiele telefoon op vliegtuigmodus te zetten – het mobiele signaal trekt vuur. Om veiligheidsredenen verzoekt hij bovendien de naam van het dorp dat we binnenrijden niet te vermelden. Hij parkeert zijn auto bij een halfverwoeste school, die wordt gebruikt als commandopunt. Drie militairen steken ineens hun hoofd uit een kelder. „Daarbeneden zijn we veilig”, zegt soldaat Oleksandr Golykov (50), die zelf buiten op een stoel zit. Hij oogt ontspannen, maar houdt voor de zekerheid zijn helm op. Zijn automatische geweer rust op zijn bovenbenen.  Voor de oorlog gaf Golykov kinderen zwemles, een dag na de Russische invasie op 24 februari sloot hij zich aan bij het leger. „Sporters, muzikanten, leraren, ingenieurs: heel Oekraïne vecht.” Op zijn eerste dag aan het front ontplofte een mortiergranaat zeven meter van hem vandaan. De angst kreeg hem even in zijn greep. Inmiddels is hij gewend geraakt aan het oorlogsgeweld. „Het is de mens ingebakken om aan alles te wennen.” Vogelgekwetter vult de stilte, maar die duurt nooit lang, want vrijwel voortdurend zijn explosies te horen. Centimeter voor centimeter, meter voor meter, zegt Golykov, wist Oekraïne de afgelopen maanden de dorpen ten zuiden van Mykolajiv   te heroveren. Het nauwkeurige Oekraïense artillerievuur gaf volgens hem de doorslag. „Daarna waren er tegenaanvallen van de Russen. Die hebben we afgeslagen. Inmiddels hebben beide partijen vaste posities ingenomen.” In de volgende fase wil Oekraïne opstomen richting Cherson, de door de Russen veroverde havenstad. Al weken gonst het van de geruchten dat Oekraïne zich klaarmaakt voor een offensief in het zuiden. Minister Oleksii Reznikov van Defensie zei in de Britse krant The Times deze maand dat president Volodymyr Zelensky het Oekraïense leger heeft bevolen om de bezette kustgebieden te bevrijden. De Oekraïense strategie komt niet uit de lucht vallen. Terwijl Rusland zich concentreert op de strijd in Oost-Oekraïne, is het zuiden een zwakke plek geworden. Het front verschilt hier van dat in de Donbas, legt Golykov uit. „De frontlinie in het zuiden is uitgestrekt. Die kunnen ze niet overal goed bemannen.” Met de in 2014 afgescheiden ‘Volksrepublieken’ Donetsk en Loehansk had Moskou in het oosten bovendien een voet aan de grond: „Daar stonden al alle voertuigen en wapens. In het zuiden is niets. Hier hebben ze zich moeten invechten.” Als opmaat naar het offensief richting Cherson zette Oekraïne de afgelopen weken westerse wapens in. Sinds de komst van de geavanceerde Amerikaanse Himars-raketsystemen valt Oekraïne ook in het zuiden Russische wapendepots aan, zoals bij Nova Kachovka. Ook bestookte Oekraïne de afgelopen week opnieuw de Antonivsky-brug bij Cherson. De havenstad ligt geïsoleerd, op de noordelijke oever van de brede  Dnjepr. Als de bruggen worden vernietigd is het Russische garnizoen praktisch afgesneden van het achterland en kan Cherson alleen nog via een omweg worden bevoorraad, waardoor de transporten kwetsbaarder zijn voor Oekraïense aanvallen. De Antonivsky-brug staat nog, maar is zwaargehavend. Ook twee andere bruggen zijn beschadigd. Als voorzorgsmaatregel leggen de Russen pontonbruggen over de Dnjepr. Voor Britse inlichtingendiensten is dat een teken dat de Oekraïense operatie is begonnen. Het tegenoffensief wint aan kracht, zo meldde het Britse ministerie van Defensie deze week. Maar ten zuiden  van Mykolajiv valt daar nog niets van te merken. Nergens staan lange rijen colonnes met tanks en voertuigen of verzamelen soldaten zich. Het Oekraïense offensief ontrolt zich langzaam. Behóédzaam, zegt soldaat Golykov. „We zijn geen Russen die alles en iedereen kapot schieten. Voor hen is het niet belangrijk hoeveel mensen er sterven. Onze officieren geven wél om onze levens.” Hij snuift. „En als we meer Himars hadden gehad, hadden we sneller kunnen optreden.” Oekraïne beschikt over twaalf Himars-systemen. Ze jagen de Russen schrik aan. „Geef Oekraïne er honderd”, verzoekt Golykov. „Ik snap dat het iets anders is dan een lucifer afstrijken, maar leer het ons, en we klaren de klus.” Slaagt Oekraïne erin Cherson te bevrijden, dan betekent dat een pijnlijke nederlaag voor Rusland. De havenstad is de enige grote plaats die de Russen ten noorden en ten westen van de Dnjepr in handen hebben. Bij inname lonkt voor Oekraïne een opmars richting de Krim, het door Rusland in 2014 geannexeerde schiereiland.  Westerse experts benadrukken vooral de economische factor van het tegenoffensief. Als Cherson wordt ingenomen zou de hele Zwarte Zeekust ten westen van de Krim  in Oekraïense handen zijn. Oekraïne heeft daarmee een ruimere toegang tot de Zwarte Zee, waar het economisch zo van afhankelijk is. De haven van Cherson kan bovendien worden gebruikt voor de export van graan, die na het akkoord met Rusland weer op gang moet komen. Maar over deze argumenten gaat het in gesprekken met Oekraïners helemaal niet. „Dit is onze grond en die gaan we terugpakken”, verwoordt kapelaan Oleksandr het gevoel onder de Oekraïense bevolking. Twee dagen eerder verwijst ook  Vitali Kim, hoofd van de regionale militaire administratie van Mykolajiv,  naar het lot van de Oekraïense burgers in de bezette gebieden. „Het zijn onze mensen die daar zitten.  Hen moeten we bevrijden. Dat staat voorop”, zegt Kim (41) tijdens een gesprek op straat in het regeringsdeel van Mykolajiv, dat is afgesloten met betonblokken en prikkeldraad.  Kim werd beroemd met opgeruimde video’s die hij in zijn kantoor opnam, met voeten op tafel. Maar nu is het kantoor stukgeschoten, haast in tweeën gespleten door een Russisch bombardement in maart, waarbij 37 doden vielen.   Mykolajiv ligt nog altijd onder Russisch vuur. De stad bevindt zich binnen het bereik van Russische artillerie. De nacht ervoor heeft een Russische raket een tankstation geraakt. Ook twee universiteitsgebouwen en hotels liggen in puin.  In de eerste dagen van de oorlog rukte het Russische leger op naar Mykolajiv, maar het kreeg de stad niet in handen. De inwoners stonden op tegen de Russische soldaten, legt Kim  uit. „Iedereen heeft zich hier verenigd. Niemand wil hier de Russen. Burgers, het leger, jagers, vissers – iedereen pakte een wapen en ging vechten. De Russen hadden zulk verzet niet verwacht.” Zo ging het ook bij de bevrijding van de dorpen ten zuiden van Mykolajiv, vertelt Kim. Oekraïne joeg het Russische leger op. „Ze kregen geen rust. Ze sliepen niet. Overdag vochten ze met het Oekraïense leger, ‘s nachts joegen partizanen op ze op plekken waar ze verbleven, zoals in de bossen. Iedereen vocht.” Nu wacht voor de Oekraïners het volgende deel van de oorlog in het zuiden: het tegenoffensief. Veel wil Kim er niet over kwijt – geheim, zegt hij. Maar het bombarderen van de Antonivsky-brug behoort tot het aanvalsplan, geeft hij toe. „Rusland gebruikt de brug massaal voor militair verkeer.”  Kim ziet mogelijkheden in het zuiden. „Het Russische leger is niet zo sterk als wordt beweerd. Ze kunnen niet op twee, drie plekken aanvallen. Ze zitten nu geconcentreerd in de Donbas.” Het Russische leger stuurt volgens Oekraïne inmiddels versterkingen naar het zuidelijke front. „Als ik zeg liggen, ga je liggen.” Kapelaan Oleksandr loopt voorop, op weg naar een waarnemingspost op zeshonderd meter van Russische soldaten. De wandeling vanaf het schoolgebouw gaat door het getroffen dorp: zwartgeblakerde muren en kapotgeschoten daken. Een goudgeschilderd Sovjetmonument voor omgekomen soldaten tijdens de Tweede Wereldoorlog schittert ongehavend in de zon.  In het dorp wonen hooguit nog twintig mensen van de oorspronkelijke duizend, vertelt de kapelaan. Hij gaat wel eens bij hen langs met water en voedsel. „Zij zijn pro-Russisch en wachten op het Russische leger.” Op het uitkijkpunt tuurt een soldaat vanachter een anderhalve meter hoge muur van zandzakken over het open veld. Zijn kalasjnikov ligt binnen handbereik. Achter hem ligt een loopgraaf. De soldaat heet ook Oleksandr en hij zit hier in zijn eentje. Met zijn walkietalkie houdt hij contact met andere militairen.  Schuilen kan hij in een bunker van zandzakken, aarde en boomstammen. Binnen is het donker. Op een tafel liggen lege waterflessen, een landkaart en pakjes sigaretten.  Oleksandrs beste bescherming zijn zijn oren. Hij probeert te luisteren naar inkomend Russisch vuur. „Stil, stil”, zegt hij soms en kijkt dan uit over de vlakte. „Niks, niks”, laat hij erop volgen. En dan alsnog: boem. „Oooooh”, roept Oleksandr. Direct daarna volgt een nieuwe dreun, en nog een. Aan de horizon stijgen  zwarte rookwolken op.  Als het even stil is, vertelt hij luchtig over wat er gebeurde toen het Oekraïense leger optrok richting de dorpen onder Mykolajiv. „Wij kwamen, en zij gingen weg.” Oleksandr vertelt het alsof de Oekraïners geen schot hoefden te lossen. „En toen begon de oorlog hier, zoals je nu hoort.” De strijd is een loopgravenoorlog geworden als in de Eerste Wereldoorlog, maar wel een met 21e-eeuwse overvliegende drones. In de auto op weg naar het front deed kapelaan Oleksandr schamper over de westerse wapenleveranties. Het Westen houdt mooie praatjes, zegt hij,  maar de hoeveelheid wapens die Oekraïne krijgt is volgens hem  te gering om de Russen terug te dringen. Minister Reznikov zei in The Times dat Oekraïne een miljoen soldaten beschikbaar heeft om de zuidelijke gebieden te heroveren, maar niet voldoende wapens. De Verenigde Staten zegden toe nog eens vier Himars te leveren, Polen stuurt tanks.  Van soldaat Oleksandr op het uitkijkpunt – ook hij houdt zijn achternaam om veiligheidsredenen geheim –  mag het Westen sneller handelen. Nadat hij had gevochten in Oost-Oekraïne in 2016 reisde hij door Europa om tentoonstellingen op te bouwen. „Alles gaat bij jullie langzaam.” Aan strijdbaarheid onder de Oekraïners geen gebrek. Uit onderzoek door het Internationale Instituut voor Sociologie in Kiev onder tweeduizend Oekraïners blijkt dat 84 procent  territoriale concessies doen  onacceptabel vindt. Tegelijkertijd dringt het gevoel zich op dat zonder enorme westerse wapenleveranties het grote offensief in het zuiden nog wel een tijdje op zich kan laten wachten.  „Stil, stil”, zegt Oleksandr nog een keer. Hij luistert aandachtig, maar niets. „Oorlog voeren is niet zo moeilijk”, gaat hij verder. „Het hangt af van wie de meeste wapens heeft.” ||https://www.nrc.nl//nieuws/2022/07/29/geef-ons-nog-meer-wapens-en-wij-klaren-de-klus-klinkt-het-vanuit-de-loopgraven-in-oekraine-a4137766
2022-07-29||Rintel doet wat haar voorganger niet deed:  de trein promoten||Een paar zinnen over de chaos op Schiphol. En wat opmerkingen over het kabinetsbesluit om het aantal vluchten op de Amsterdamse luchthaven te beperken tot 440.000 per jaar. Het was vrijdag een bescheiden publiek debuut voor Marjan Rintel, bij de presentatie van de kwartaalcijfers van Air France-KLM. De oud-president-directeur van NS staat sinds 1 juli aan het hoofd van KLM. Air France-KLM presenteerde vrijdag positieve resultaten over het tweede kwartaal. Die waren beter dan analisten hadden verwacht. Air France, KLM en budgetmaatschappij Transavia verkochten niet alleen veel meer vliegtickets dan vorig jaar, ze konden er ook een hogere prijs voor vragen. Wel verwacht de groep dat het langer duurt dan eerder gemeld voordat de vliegtuigen weer net zo vol zitten als voor de pandemie. In de week waarin op Schiphol nog lange wachtrijen staan, presenteerde Air France-KLM positieve kwartaalcijfers: 6,7 miljard euro omzet, 324 miljoen winst. KLM deed het beter dan Air France: 9 procent winstmarge tegen 3 procent bij Air France. Mede dankzij een belastingmeevaller bij KLM van 300 miljoen boekte de Frans-Nederlandse luchtvaartmaatchappij voor het eerst sinds de pandemie winst. „Het sterke herstel dat we deze zomer zien, stelt de hele luchtvaartindustrie op de proef”, aldus bestuursvoorzitter Ben Smith van Air France-KLM. „Hoewel Air France-KLM zich had voorbereid op een bijna pre-pandemische vraag, zijn onze airlines niet immuun voor de grote operationele uitdagingen die zich over de hele wereld voordoen.” De bijdrage van Marjan Rintel aan de krakerige telefonische presentatie, was weliswaar bescheiden, maar zij ging wel over de pijnpunten waar Air France-KLM de komende tijd hard mee aan de slag moet.  Naast de inflatie en de hoge kerosineprijzen, zijn dat het personeelstekort in de luchtvaart en de gedwongen krimp van Schiphol.  Marjan Rintel (R’dam, 1967) is sinds 1 juli president-directeur van KLM. Zij kwam over van NS waar ze sinds 2014 werkte en sinds 1 oktober 2020 de leiding had. Rintel werkte daarvoor 15 jaar bij KLM, in diverse (marketing)functies. Ze studeerde bedrijfskunde in Groningen. De aankondiging dat het vliegveld 12 procent moet verkleinen heeft de Air France-KLM-directie verrast. Aan Rintel de taak om – meer dan haar voorganger Pieter Elbers deed – de banden met de regering aan te halen. Rintel moet meer topvrouw worden ván KLM, naar buitentredend. Elbers die dertig jaar bij KLM werkte, was eerder de topman vóór KLM. Voor het personeel en tegen de boze buitenwereld van Den Haag, Parijs of Brussel.  Het debuut – en de uitdagingen – van Marjan Rintel in zeven cijfers. De prijs van een retourtje Amsterdam en Paris Nord. Oud-NS-topvrouw Marjan Rintel ging deze week niet vliegen naar de presentatie van Air France-KLM, ze nam de hogesnelheidstrein. Op Instagram plaatste ze een foto op het station in Parijs: „Ben onderweg naar Paris city center met de Thalys voor vergaderingen over de cijfers. Op het stuk tot Brussel kun je nu transferpassagiers van KLM tegenkomen. Mooi om te zien dat het air-rail product verder wordt ontwikkeld.” Zo doet Rintel in haar eerste weken wat Pieter Elbers bijna nooit deed. Elbers vond de internationale trein geen adequaat alternatief voor het vliegtuig, ook al hadden KLM, NS, overheid en andere betrokkenen afgesproken serieus werk te maken van samenwerking tussen luchtvaart en spoor. Als je korteafstandsvluchten vervangt door reizen per trein, scheelt dat CO2-uitstoot en speel je ruimte vrij op Schiphol. In een van zijn rapportages hekelde staatsagent Jeroen Kremers, die toeziet op de afspraken die KLM en het kabinet hebben gemaakt over de coronasteun, de houding van Elbers ten aanzien van de trein. Het ligt voor de hand dat oud-NS-baas Rintel meer werk zal maken van een soepele vliegtuig-trein-combi. De operationele winst van KLM in het tweede kwartaal. In dezelfde periode vorig jaar leed de KLM nog een verlies van 185 miljoen euro. Voor het vierde kwartaal op rij haalde KLM een positief operationeel resultaat. De kwartaalomzet van KLM groeide tot 2,8 miljard euro. „Deze cijfers tonen aan dat klanten weer met ons willen vliegen, zowel voor zakenreizen als voor vakanties”, aldus een toelichting. De gehele Air France-KLM-groep haalde een kwartaalomzet van 6,7 miljard euro, 2,5 keer zoveel als vorig jaar. De groep zit bijna op de omzet van 2019. De groepswinst in het tweede kwartaal was 324 miljoen euro (tweede kwartaal 2021: 1,4 miljard verlies). Ook IAG, moederbedrijf van British Airways, Aer Lingus en Iberia, meldde vrijdag voor het eerst sinds de pandemie winst. KLM deed het overigens beter dan Air France. De omzet van de Franse maatschappij was 4,1 miljard euro, het brutoresultaat 133 miljoen. Air France zit daarmee op een winstmarge van 3 procent, KLM op 9 procent. Ondanks de wachtrijen op Schiphol en de stakingen van onder meer de luchthavenbrandweer op Charles de Gaulle, thuishaven van Air France. Zoveel verwacht Air France-KLM extra te moeten uitgeven aan compensatie voor passagiers. Dat komt vooral door de chaos op Schiphol. Steven Zaat, de Nederlandse financieel directeur van de groep, zei vrijdag dat die 70 miljoen veel meer was dan de groep gewoonlijk betaalt aan compensatie – zonder verder in detail te gaan. Zaat verwacht niet dat Air France-KLM nog zo’n bedrag hoeft uit te keren. Topman Smith stelde vrijdag: „De goede resultaten na de zware coronaperiode brengen gemengde gevoelens met zich mee. Klanten ondervonden in mei en juni veel hinder van de grote operationale verstoringen. Luchtvaartmaatschappijen en luchthavens in heel Europa zijn onvoldoende voorbereid op de snel toenemende passagiersaantallen.” Air France-KLM overweegt een rechtszaak tegen Schiphol vanwege de verstoringen, maar gaf vrijdag geen nadere uitleg. Eerder deze maand stuurde Marjan Rintel al een mail aan vaste klanten van KLM. „Welgemeende excuses aan een ieder die te maken heeft gehad met verstoring van zijn of haar KLM-vlucht of problemen heeft ondervonden met bagage.” Dat is vanaf eind 2023 het maximale aantal vluchten vanaf Schiphol. Voordat de pandemie het luchtverkeer platlegde, zat de luchthaven op 500.000 vluchten. KLM voert ongeveer de helft van al die vluchten uit. De Nederlandse regering beperkt de capaciteit van Schiphol omdat het vliegverkeer te veel geluidsoverlast veroorzaakt. Ook lijkt de krimp een voorschot op de stikstofmaatregelen voor de vervoerssector die het kabinet later dit jaar zal aankondigen. Zowel Rintel als Smith herhaalde dat de groep volkomen verrast was door het kabinetsbesluit. Volgens Rintel zijn er alternatieven om de overlast van het vliegverkeer te beperken. Zij gaat in september daarover praten met minister Mark Harbers (Infrastructuur en Waterstaat, VVD). Harbers herhaalde deze week tegen persbureau Bloomberg wat hij al eerder in de Tweede Kamer had gezegd: Schiphol moet stoppen de „prijsvechter” van de Europese luchtvaart te willen zijn. Wat dat betekent voor het netwerk van KLM is nog onduidelijk. Air France-KLM overweegt juridische stappen om de krimp van Schiphol aan te vechten. In totaal 924 miljoen euro heeft KLM in de anderhalf jaar gebruikt van de staatsgaranties van in totaal 3,4 miljard euro die het kreeg om de pandemie te overleven. Het bedrijf heeft de steun in drie stappen afbetaald. Daarmee is Marjan Rintel niet verlost van de bemoeienis van staatsagent Jeroen Kremers. KLM houdt de kredietfaciliteit – voor slechtere tijden. Kremers controleert de voorwaarden die de overheid verbond aan de steun. Hij publiceert elke paar maanden een kritisch verslag. Zo zegt Kremers keer op keer dat KLM niet langer belastingontwijking van in het buitenland wonende piloten moet faciliteren. Elbers had weinig trek dat aan te pakken. De kwestie ligt nu op het bord van Rintel. Air France-KLM heeft ook de corona-steun van de Franse staat aan de groep en aan luchtvaartmaatschappij Air France fors afgebouwd. De aandelenemissie eerder dit jaar (opbrengst: 1,6 miljard euro) en een overeenkomst met investeringsmaatschappij Apollo (500 miljoen) heeft de groep gebruikt om de Franse steun af te betalen. Dat is nu voor 60 procent gebeurd. Als Air France-KLM minstens 75 procent heeft teruggestort vervallen allerlei bedrijfsmatige beperkingen. Dan mag de groep weer overnames doen – de Europese luchtvaart wacht een consolidatie en overnameslag, zeggen experts – en dan mag het bedrijf weer bonussen uitkeren aan de directie. De Nederlandse regering, voor 9,3 procent aandeelhouder, is fel tegen de miljoenenbonussen voor onder andere Ben Smith. KLM moet nog wel 1,5 miljard euro betalen aan de Nederlandse fiscus. Zoveel uitstel van de inkomstenbelasting kreeg het bedrijf. Vanaf oktober gaat KLM aflossen. De extra brandstofkosten. Een cijfer waarop Marjan Rintel weinig grip heeft maar wel mee wordt geconfronteerd. Air France-KLM heeft in het tweede kwartaal van 2022 maar liefst 1,34 miljard euro meer moeten uitgeven aan kerosine dan in 2021. In totaal waren de brandstofkosten 1,86 miljard euro. Destijds werd fors minder gevlogen natuurlijk, maar ook de kerosinekosten in 2019 waren fors lager dan nu. Twee jaar geleden kostte kerosine volgens de internationale luchtvaartorganisatie IATA nog circa 40 euro per barrel; nu is dat pakweg 100 euro meer. Air France-KLM en veel andere luchtvaartmaatschappijen proberen zich gewoonlijk te wapenen tegen grote schommelingen van de olieprijs. Ze sluiten daartoe langetermijncontracten (hedging) met olieconcerns. De luchtvaartgroep heeft voor het derde kwartaal 71 procent van zijn verwachte brandstof afgedekt. Voor het vierde kwartaal is dat nog slechts 57 procent. KLM zoekt nog minstens honderd medewerkers op Schiphol, zei Marjan Rintel. Ze heeft de afgelopen weken 150 nieuwe mensen aangenomen. Net als Air France heeft KLM fors bezuinigd op zijn personeel.  Het bedrijf schrapte 13 procent van het aantal medewerkers en heeft nu 28.000 werknemers. „De cijfers zijn goed”, zei Rintel. „Maar we moeten de structurele kosten strak in de hand houden. Dat is van groot belang voor de financiële gezondheid van KLM en om te kunnen blijven investeren in duurzaamheid en het product voor onze klanten.” Desondanks sprak KLM in mei met het gehele personeel een generieke loonsverhoging af. Alle medewerkers, van incheckmedewerker en koffersjouwer tot piloot krijgen er 5 procent bij.  Jeroen Kremers was er  kritisch over: „Voor het geld waarvoor je één piloot een loonsverhoging van 5 procent geeft, kan je ook tien grondmedewerkers 5 procent meer geven.” Het was een kadootje van vertrekkend topman Pieter Elbers, zou je kunnen zeggen, terwijl zijn opvolger Marjan Rintel nu misschien staat voor pijnlijke maatregelen. KLM zal de structurele (personeels)kosten moeten beperken om concurrerend te blijven tegenover onder meer IAG, Lufthansa, easyJet en Ryanair.||https://www.nrc.nl//nieuws/2022/07/29/rintel-doet-wat-haar-voorganger-niet-deed-de-trein-promoten-a4137771
2022-07-29||Inflatie in Nederland hoger dan in eurozone: gevolg van hier geliberaliseerde gasmarkt||Met 11,6 procent kwam het inflatiecijfer in juli, op jaarbasis, weer boven de 10 procent uit, een stijging van 1,7 procentpunt ten opzichte van juni. Daarmee komt de inflatie dicht bij de 11,7 procent in maart, het hoogste percentage tot nu toe dit jaar. Vooral de energieprijzen drijven het inflatiecijfer omhoog: die stegen met 68,4 procent ten opzichte van een jaar eerder. Voedsel, drank en tabak werden 10,1 procent duurder. Exclusief energie bedraagt het inflatiecijfer in juli 6,1 procent. In veel landen wordt de gasmarkt gereguleerd, in Nederland niet Frank Notten econoom bij CBS  Het CBS hanteert voor dit cijfer de Europees geharmoniseerde consumentenindex (HICP), die qua methode iets afwijkt van de in Nederland gebruikelijke consumentenprijsindex (CPI). De HICP maakt vergelijken tussen Europese landen makkelijker. Een van de verschillen is dat de HICP woningkosten niet meerekent in het inflatiecijfer, waar de CPI dat wel doet. Het CPI cijfer volgt op 4 augustus. De inflatie stijgt in Nederland harder dan gemiddeld in Europa. In de gehele eurozone steeg de inflatie van 8,6 procent in juni tot 8,9 procent in juli. Dat de prijzen in Nederland sneller stijgen, is deels gevolg van de geliberaliseerde gasmarkt, zegt econoom bij het CBS Frank Notten. „Prijsstijgingen worden vrij direct doorberekend en zijn daardoor sneller voelbaar. In veel andere landen wordt de gasmarkt gereguleerd met overheidsmaatregelen, in Nederland niet.” Daarnaast is 1 juli traditioneel gezien een moment waarop veel leveranciers hun energiecontracten vernieuwen. „We hebben de exacte uitsplitsingen van de inflatie nog niet, maar dat kan bijdragen aan een hoge stijging.” Ook de prijzen voor diensten stijgen hard in Nederland. In juni waren die met 3 procent gestegen ten opzichte van een jaar eerder, in juli was dat 4,7 procent. In de eurozone ging de stijging van dienstenprijzen van 3,4 procent in juni naar 3,7 procent in juli. Dat verschil tussen Nederland en de eurozone kan te maken hebben met huurverhogingen per 1 juli, denkt Notten, een standaardmoment daarvoor in Nederland. „Het afgelopen jaar waren de huren bevroren vanwege de coronacrisis. Dit jaar zijn die weer vrijgelaten. Dat kan een opwaartse druk op de inflatie veroorzaken.” Verwachtingen voor toekomstige inflatiecijfers geeft het CBS doorgaans niet, maar de gasprijzen zullen leidend blijven, denkt Notten. „Als de gaskraan dichtgedraaid wordt zal de inflatie verder toenemen. Maar normaliseren die prijzen, zoals we de afgelopen maanden vanaf maart zagen, zal dat ook de druk op inflatie verminderen.”   Toch een kleine, „gedeeltelijke” voorbode: de  afzetprijzen in de industrie stegen met „recordhoogte” vanwege duurdere grondstoffen, in juni met wel 30 procent ten opzichte van vorig jaar. Ook dat kan de toekomstige inflatie omhoog stuwen. „Een deel van de prijzen wordt bepaald door wat in de industrie wordt gemaakt.” Ondanks de inflatie groeide de economie van de eurozone in het tweede kwartaal van dit jaar met 0,7 procent. Langdurig hoge inflatie in combinatie met economische groei noemt Notten „bijzonder”. „Maar veel landen zaten in het eerste kwartaal van dit jaar nog in gedeeltelijke lockdowns. Dan treedt groei sneller op dan vanuit een normale situatie.”||https://www.nrc.nl//nieuws/2022/07/29/vrije-gasmarkt-drijft-inflatie-op-a4137769
2022-07-29||&#8216;Openhartig&#8217; eerste gesprek buitenlandministers VS en Rusland sinds begin invasie||De Amerikaanse minister van Buitenlandse Zaken Anthony Blinken en zijn Russische collega Sergej Lavrov hebben vrijdag voor het eerst sinds het begin van de Russische invasie van Oekraïne direct met elkaar gesproken, melden internationale persbureaus. Volgens Blinken was het een „openhartig” telefoongesprek, waarin hij onder meer aandrong op een gevangenenruil. De Verenigde Staten willen dat basketbalspeelster Brittney Griner en ex-marinier Paul Whelan worden vrijgelaten in ruil voor de Russische wapenhandelaar Viktor Bout. Griner werd in februari dit jaar opgepakt op het vliegveld van Moskou vanwege drugsbezit en Whelan is veroordeeld voor spionage. Lavrov liet weten een terugkeer naar „stille diplomatie” te willen over dit onderwerp.  In het gesprek heeft Blinken Rusland gewaarschuwd niet nog meer Oekraïens grondgebied in te nemen. „De wereld zal annexaties niet erkennen en we zullen aanvullende maatregelen nemen als Rusland zijn plannen doorzet.”  Verder zei de Amerikaanse minister van Buitenlandse Zaken dat de wereld verwacht dat Rusland de overeenkomst over de export van Oekraïens graan over de Zwarte Zee naleeft. Volgens Lavrov compliceren de Amerikaanse sancties de wereldwijde voedselsituatie.||https://www.nrc.nl//nieuws/2022/07/29/openhartig-eerste-gesprek-tussen-buitenlandministers-vs-en-rusland-sinds-begin-invasie-a4137778
2022-07-29||Column | Niet te gleuven||„Hé sperma-emmer ga eens bier halen!” Of zeg je dat binnenkort niet tegen onze aanstaande koningin in de kantine van het Amsterdamsch Studenten Corps? Gebruik je in dat geval alleen de adellijke titel ‘hoer’? Wat maakt het uit. Als er maar bier komt.  Wordt prinses Amalia nog lid of heeft papa inmiddels in zijn speedbootje iets beters voor zijn dochter bedacht? Want er zijn natuurlijk grenzen. Tegen sommige uitwassen moet je je jonge kinderen gewoon vaderlijk beschermen. Voorkomen is beter dan een psychiater. Laten we eerlijk zijn: dat versje over dat nekje breken en dan je lul erin steken was gewoon niet fris. Wel goed gerijmd. Dwarslaesieseks, mailde een jaargenoot aan de koning. Diezelfde baron stuurde ook dat andere filmpje dat op het internet rondzingt. Een act waarop twee getatoeëerde engnekken op keiharde housemuziek met hun koppen tegen de flamoes van twee wijdbeens staande dames beuken en waar een meute corpsballen zichtbaar van geniet. Dat was ook een act op een van de gezellige lustrumfeestjes.  Coschap gynaecologie, grapte een andere vriend in de koninklijke appgroep. Daar werd uiteraard hartelijk om gelachen. In de briljante hoeren-speech viel het me trouwens op dat maar ongeveer de helft van de naar goede Duitse traditie uniform geklede kakkers op commando ‘hoer!’ riepen. Daarmee zullen die jongens zich dan ook bij hun keurige ouders verdedigen. Vooral tegen hun moeder, die dertig jaar geleden door papa in diezelfde kantine nog ‘gleuf’ werd genoemd.  Papa zegt dat nog wel eens tegen haar als hij een slokje op heeft. „Hé, ouwe gleuf, we gaan ons mandje in!”   Maar nu zal het zoontje stotteren: „Nee echt mama, ik deed niet mee en vond het net als de rest van mijn dispuut ook heel erg dat het geroepen werd.” Waarop mama aan haar oogappel zal vragen: „En hebben jullie toen met jullie voltallige studentenhuis het diner verlaten?”  Papa bemoeit zich er niet mee. Die riep toen hij jong was wel ergere dingen. Alleen waren er toen geen verraderlijke filmpjes. Gelukkig niet zeg.  Ach ja, het jaarlijkse kakkersrelletje. Bij Vindicat ging er ooit een gemakkelijk-neukbare-meisjes-lijstje rond, bij Minerva moesten de nullen door de ouderejaarskots kruipen, in België overleefde een lieve jongen liters vissaus niet, dus het werd tijd dat Amsterdam ook weer eens iets van zich liet horen.  De Amsterdamse Zuidas is er ongetwijfeld druk mee. Laatst hoorde ik dat alle 16-jarige kakkers die gaan indrinken in Knokke of oefenneuken op Mallorca allemaal hun eigen advocaat meenemen. Die geeft op de heenreis maar één advies: sowieso alles ontkennen. Ook als er een dooie is gevallen. Jij was er niet bij. Begrijp ik nou dat burgemeester Halsema zich er ook mee gaat bemoeien? Die spreekt wel hun taal en wordt dus goed verstaan door de aanstaande dokters en directeuren. Geen knorrenpraat. Ik denk dat onze GroenLinkse Femke vooral ontstemd is dat er alleen een apart heren- en damesdiner was. Geen gezellig inclusief lhbtiq+-kransje? En had ze nou op het filmpje gezien dat niet alleen de overhemden spierwit waren, maar alle koppies eigenlijk ook? De senaat zal zich verdedigen met het feit dat er wel degelijk allochtonen waren. Oké, in de bediening, maar ze waren er wel. De balletjes krijgen een laatste waarschuwing, maar het hooliganhol aan de Amsterdamse Warmoesstraat blijft gewoon gezellig open.  Verder maakt onze koning zich geen zorgen over zijn lieve dochter. Het is een goede voorbereiding op haar door god gegeven werk. Dan moet ze biertjes drinken met de kinderen van Poetin en andere enge handjes schudden. Dus dan is ‘sperma-emmer’ zo erg nog niet.  En de studentjes zelf moeten een nieuwe voorzitter zoeken in de plaats van die dappere Heleen Vos, die er terecht mee gekapt is. Tip? Boris Johnson heeft alle tijd en is er absoluut geknipt voor. En nog even wachten op de felicitaties van ene Donald Trump, die de Amsterdamse jongens zal prijzen dat ze de vrouwen overduidelijk op hun plek hebben gezet. Kortom: een storm in een glaasje bier. En nu? Lekker doormodderen. Moedig voorwaarts richting 1923.||https://www.nrc.nl//nieuws/2022/07/29/niet-te-gleuven-a4137755
2022-07-29||Mark Rutte is   de langstzittende premier van Nederland, maar het &#8216;Duracell-konijntje&#8217; van vroeger, is hij niet meer||Mark Rutte doet, zegt hij nu vaak, zijn werk als premier van Nederland „al een tijdje”. Een zin met een verkleinwoord zoals Rutte die graag gebruikt, alsof het niet écht belangrijk is – zijn werk, en hoe lang hij dat al doet. Maar daarna komt: „Dus ik wéét…” Of: „U kunt er dus op vertrouwen dat…” Zou dat helpen tegen het beeld – in columns, commentaren en bij zo’n beetje de hele oppositie in de Tweede Kamer – dat hij al veel te lang premier is, in oktober twaalf jaar, en het pas weer goed kan gaan met Nederland als hij weg is? Sinds de verkiezingscampagne van 2021 zegt Rutte ook dat hij nog steeds „veel ideeën en veel energie” heeft. Hij zei dat ook weer in juli in een interview in EW Magazine, en opnieuw in zijn laatste persconferentie voor de zomer: Rutte heeft veel ideeën, veel energie. Maar waarom zou je steeds zeggen wat iedereen zou moeten zien?  In de persconferentie deed hij er nog een schepje bovenop. Elke vrijdagochtend als de ministerraad begint, zit hij „met druipende mondhoeken” klaar. En denkt: „Hup, aan de slag, problemen oplossen!” Mark Rutte is vanaf dinsdag 2 augustus de langstzittende minister-president van Nederland (4.310 dagen), hij heeft dat record overgenomen van CDA’er Ruud Lubbers (4.309 dagen) en mensen die hem goed kennen weten dat hij zo’n politiek historisch feit geweldig vindt. Maar het irriteert hem zichtbaar als mensen denken dat het hem dáár om te doen is. Hij noemt het „niet meer dan een voetnoot”.  Als je „zitvlees” hebt, zei hij voor de zomer, haal je zo’n record. Eind jaren tachtig, nog voordat Rutte voorzitter werd van de politieke jongerenclub JOVD, schreef een vriend van hem, nog van de middelbare school, een boekje met een ‘premier Rutte’ in de hoofdrol. Voor het leven benoemd. Wat later, bij de politieke jongerenclub JOVD, noemde het hoofdbestuur waar Rutte voorzitter van was zich ‘Rutte I’. De echte premier was toen Ruud  Lubbers. Die regeerde ook al een tijdje: vanaf 4 november 1982. Hij leidde drie kabinetten en stopte in augustus 1994. Lubbers overleed in 2018. Ernst Hirsch Ballin, minister van Justitie in Lubbers III, denkt dat het Lubbers „wel iets deed” dat  hij de langstzittende minister-president van Nederland was. „Maar hij was geen datumfetisjist. Ik denk dat het vooral kwam omdat hij Charles Ruijs de Beerenbrouck zo bewonderde.” Ruijs de Beerenbrouck, van de Roomsch-Katholieke Staatspartij, was tussen WO I en WO II eerste minister van drie kabinetten. Hij was de langstzittende premier totdat Lubbers hem inhaalde. In de tijd van Lubbers’ derde kabinet brak er ook oorlog uit in Europa: Joegoslavië viel uit elkaar. Dat had lang niet zoveel invloed op het dagelijks leven in Nederland als de oorlog in Oekraïne nu. „Het voelde voor veel mensen ver weg”, zegt Bert de Vries, oud-minister van Sociale Zaken in Lubbers III. Lubbers III was volgens Jan Pronk, ook oud-minister in dat kabinet, „vernieuwing”. Lubbers I en II waren met de VVD, Lubbers III met de PvdA. Pronk vindt dat Mark Rutte na de verkiezingen van 2021 ook voor andere partijen had moeten kiezen, net als Lubbers, en niet voor „meer van hetzelfde”: Rutte IV is net als Rutte III een coalitie van VVD, CDA, D66 en ChristenUnie. Pronk vindt dat niet, zegt hij, omdat hij minister was namens de PvdA – die vorig jaar samen met GroenLinks van VVD en CDA niet eens had mogen meepraten over de formatie. Pronk is al jaren geen PvdA-lid meer. Wat Pronk „onvergelijkbaar” vindt met nu, de tijd van Mark Rutte: „Lubbers werd erg gewaardeerd. Als het al zo was dat mensen vonden dat hij er toen wel érg lang zat, hadden wij dat in het kabinet niet door. In ieder geval niet tot midden 1993. En kiezers waren óók uitgekeken op de PvdA. Door de strenge bezuinigingen kregen wij veel meer op ons brood dan het CDA.” In de formatie van het kabinet-Rutte IV merkten andere politieke leiders dat Rutte er lang niet altijd met zijn gedachten bij was en soms een uitgeputte indruk maakte. Ze dachten dat het door de coronacrisis kwam, of door de ernstige bedreigingen in de zomer – er zou een aanslag of een ontvoering worden voorbereid, hij kreeg extra beveiliging. Rutte was niet meer het „Duracell-konijntje”, zoals PvdA’er Lodewijk Asscher hem een keer omschreef, dat altijd door kon gaan met werken. Ruud Lubbers was in de tijd van zijn laatste kabinet ook moe. Oud-minister Bert de Vries noemt hem zelfs „mentaal gesloopt”. De CDA-top had de coalitie met de PvdA vanaf het begin te links en dus „slappe was” gevonden. Volgens De Vries leed Lubbers eronder, hij leek voor zijn partij niets meer goed te kunnen doen. Daar kwam nog eens bij dat hij zijn opvolger al een paar jaar voordat hij stopte had aangewezen: Elco Brinkman, fractievoorzitter in de Tweede Kamer. De Vries: „Ik denk dat Brinkman zichzelf daarna het idee aanpraatte dat hij zich moest afzetten tegen Lubbers. Net als in de Bijbel de zoon van koning Salomo, Rechabeam. Die dacht dat hij als koning strenger moest zijn voor het volk dan zijn vader.” Daardoor viel het rijk van Rechabeam uit elkaar. Het was een idee geweest van het CDA-bestuur om zo vroeg mogelijk duidelijk te maken wie Lubbers zou opvolgen. Maar Lubbers en ook anderen in het CDA waren gaan twijfelen over die beslissing en in het voorjaar van 1994 haalde Lubbers Brinkmans lijstrekkerschap en de CDA-campagne onderuit door te zeggen dat híj op nummer drie ging stemmen: Ernst Hirsch Ballin. „Voor mij kwam dat als een verrassing”, zegt Hirsch Ballin nu. „Ik denk dat hij mij wilde steunen omdat hij vond dat ik in die tijd onheus werd bejegend.” Hirsch Ballin was op een bijeenkomst begonnen over „sociale druk” als ouders weigerden om een zwangerschap af te breken bij een afwijking als het Downsyndroom. „Mij werd toen in de schoenen geschoven dat ik waarschuwde tegen een Paars kabinet.” Wat volgens Hirsch Ballin ook meespeelde: de CDA-top wilde zelf graag dat er meer aandacht kwam voor de nummers twee en drie op de lijst. En precies dat had Lubbers gedaan. Hirsch Ballin: „De peilingen voor het CDA en Brinkman waren daarvoor al niet bepaald positief.” Jan Pronk, die nog veel aantekeningen heeft uit die tijd omdat hij een ‘kroniek’ bijhield, zegt dat Lubbers hem al in de zomer van 1993 had verteld dat hij „doodmoe” was. Toen de CDA-premier begin 1994, kort voor de verkiezingen, zelfs nog even van plan was om het ontslag van zijn kabinet aan te bieden, had Kok tegen PvdA’ers gezegd dat Lubbers misschien was „uitgeregeerd”. Bert de Vries noemt de laatste maanden van Lubbers als premier „heel verdrietig”. „Hij had grote verdiensten gehad voor het land en had een veel mooiere aftocht verdiend. Hij hoopte op lauweren, maar kreeg voor zijn gevoel pek en veren van zijn eigen partij.”   Informateur Ruud Lubbers ontvangt fractieleider van de VVD Mark Rutte tijdens de kabinetsformatie in 2010. Uit de onderhandelingen kwam minderheidskabinet Rutte-I voort.  Foto Valerie Kuypers / ANP De grote verdiensten van Lubbers volgens Bert de Vries: „Hij heeft Nederland in de jaren tachtig met stevig beleid door de crisis geleid, de overheidsfinanciën zorgvuldig gesaneerd waardoor het land er begin jaren negentig uitstekend voorstond.” Bij Rutte zal het heel anders zijn, denkt De Vries. „Als hij weggaat, laat hij het land achter met grote problemen. Denk aan de toeslagen, het klimaat, stikstof, box 3. Er is in Rutte II ook veel te hard bezuinigd, met de botte bijl.” In Tweede Kamerdebatten en op persconferenties krijgt Rutte steeds vaker zo’n lijst met problemen of schandalen te horen. Dat is allemaal onder zíjn verantwoordelijkheid gebeurd, toch? Ruttes antwoord is dan elke keer dat in al die jaren „ook veel goed is gegaan”. En dat hij al die tijd premier was? „Daar zal ik mee moeten leren leven.” Maar dat geldt ook voor anderen. Er is bijna geen partij in de Tweede Kamer waar Rutte in zijn twaalf jaar als premier níet mee heeft samengewerkt – in een coalitie, een akkoord of een belangrijke wet. Het kabinet-Rutte I, VVD en CDA, werd gedoogd door de PVV en kreeg voor een politiemissie in Afghanistan steun van GroenLinks. In Rutte II zaten VVD en PvdA, maar dat kabinet had geen meerderheid in de Eerste Kamer en kreeg in allerlei akkoorden steun van D66, ChristenUnie en SGP. Het leenstelsel voor studenten kwam er in die tijd door steun van D66 én GroenLinks. Rutte III kreeg de stikstofwet, met strikte normen en afspraken, door de Eerste Kamer met hulp van SGP, 50Plus en de SP. Als Rutte kritiek krijgt, haalt hij al die anderen er graag even bij. Zoals begin juli: in De Volkskrant was OVV-voorzitter – en oud-minister van Financiën – Jeroen Dijsselbloem hard geweest over Rutte. Als er verantwoording moest worden afgelegd over beslissingen in coronatijd, als het ging om „leren en reflecteren”, liet Rutte het volgens hem afweten. Een dag later zei Rutte in zijn persconferentie dat hij het er niet mee eens was, maar Dijsselbloem natuurlijk serieus nam. „Hij heeft vijf jaar lang naast me gezeten in de ministerraad. Ik ben extreem van deze man onder de indruk.” Ruttes boodschap: vijf jaar deed die extreem belangrijke Dijsselbloem ook mee aan het landsbestuur, náást Rutte. Bij veel VVD’ers is het idee dat dit zijn laatste periode zal zijn als partijleider, maar in zijn naaste omgeving zijn er ook die denken dat dat nog lang niet zeker is. Rutte zegt zelf dat hij zoals altijd in de zomer voor de Tweede Kamerverkiezingen zal beslissen of hij weer lijsttrekker wil worden. Dat is, als het kabinet-Rutte IV niet eerder valt, in 2024. Precies ook in de tijd dat de Europese verkiezingen net zijn geweest en de Europese Commissie op zoek is naar een nieuwe voorzitter en nieuwe leden. Dat Rutte blijft zeggen dat hij níet naar Brussel wil, ook niet naar de NAVO als secretaris-generaal, zegt niets. Als hij die mogelijkheid nu al wel zou openlaten, haalt dat zijn gezag als premier onderuit en wordt het met zijn kandidatuur zo goed als zeker niets meer. In de campagne voor de gemeenteraadsverkiezingen, op straat in Leiden begin dit jaar, zei Rutte tegen kandidaat-raadsleden van de VVD dat hij met zijn premierschap nu wel „over de helft” is. Hij moest er hard om lachen. In zijn persconferentie voor de zomer zei hij het weer: „Ik voel dat ik langzamerhand halverwege ben.” In de week dat hij het record van Lubbers breekt, zei hij uit zichzelf, is hij niet in Nederland. En nee, hij gaat het ook niet vieren. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/29/de-langstzittende-premier-heeft-weinig-reden-voor-een-feestje-2-a4137761
2022-07-29||Minister Christianne van der Wal: een standvastig bestuurder op een alles-of-niets-missie||Vanuit haar villa in het Gelderse Hierden kijkt minister Christianne van der Wal (Natuur en Stikstof, VVD) uit op een mobiele politiepost,  gepantserde draaihekken en daarachter een grote, omgekeerde Nederlandse vlag met een spandoek: „Zonder boeren geen toekomst!” De buurt  kan met wegversperringen worden afgesloten om nieuwe tractorprotesten te weren. Overal in het dorp zie je het blauw-wit-rood van boze boeren.  Van der Wal neemt haar werk mee naar huis – er valt niet aan te ontkomen.  Sinds haar beruchte stikstofkaartje uit juni is Christianne van der Wal-Zeggelink (48) de meest besproken  minister in het kabinet. Een filmpje waarop ze in juni blootvoets met boze boeren in gesprek ging voor haar woning ging viral.   Ze heeft de zware taak stikstof terug te dringen, wat ingrijpende gevolgen gaat hebben voor industrie, verkeer, bouw én veehouderij. De boerenprotesten gaan dit politieke zomerreces door: deze week werden snelwegen gevaarlijk geblokkeerd en opruimbedrijven geïntimideerd. „Onacceptabel”, twitterde Van der Wal.  In twaalf jaar tijd wist ze  het centrum van de macht te  bereiken, en soms wordt ze genoemd als mogelijk toekomstig VVD-leider en premier. Voor dit portret van Van der Wal sprak NRC met ruim twintig (oud-)collega’s, vrienden en bekenden. Hoe is Van der Wal in het kabinet gekomen en wat voor bestuurder is zij? Ze heeft de optimistische, energieke uitstraling van Mark Rutte en als stopwoordje „tof!”. Maar Van der Wal is verbaal wat minder gewiekst en meer een doener dan een denker, zeggen bekenden. Ze heeft een open houding en zegt graag met  critici „het gesprek” aan te gaan, zoals komende vrijdag met boerenorganisaties en Johan Remkes als „onafhankelijk gespreksleider”. Tegelijkertijd staat Van der Wal bekend als een standvastig bestuurder die voor haar doel gaat. „Ze is gewoon een vastberaden dame”, zegt CDA’er Peter Drenth, collega-gedeputeerde toen Van der Wal in het Gelderse provinciebestuur zat.  „En je moet met goede argumenten komen, wil ze van haar pad af gaan.” Ze staat wel open voor een andere route, zegt Drenth, indien die aanpak „dezelfde doelen realiseert”.  Van der Wals snelle bestuurlijke carrière verliep langs twee sporen. Allereerst via de lokale politiek: ze werd lijsttrekker voor de VVD in Harderwijk bij de gemeenteraadsverkiezingen in 2014, toen wethouder voor economische zaken en toerisme, en vanaf 2019 gedeputeerde voor de provincie Gelderland. Spoor twee liep via de partijpolitiek. Vanaf 2016 zat Van der Wal in het bestuur van de landelijke VVD. Eind 2017 werd ze partijvoorzitter, toen haar voorganger Henry Keizer aftrad na een financieel schandaal rond zijn crematoriumbedrijf. Haar ministerspost dankt ze aan haar trouw aan partijleider Rutte, denkt Tweede Kamerlid Wybren van Haga, voormalig VVD’er. „Onder Mark gaat loyaliteit boven kwaliteit”, vindt hij. Zelf werd Van Haga in 2019 via een telefoontje van partijvoorzitter Van der Wal geroyeerd als VVD-lid na het schenden van integriteitsregels.  Onzin, reageert  Annemarie Jorritsma, fractievoorzitter in de Eerste Kamer van de VVD. „Ik zag al heel snel toen ik haar had leren kennen: zij wordt een keer minister. Ja, Christianne groeit door.”  Als partijvoorzitter schoof Van der Wal wekelijks aan bij de politieke top in Den Haag, het  ‘bewindspersonenoverleg’. Jorritsma, technisch voorzitter van dat overleg,  ontdekte daar het bestuurlijke talent van Van der Wal. „Ze is heel goed in het onderhouden van contacten en  in het zoeken naar draagvlak. Ze laat nooit iets liggen, laat niets escaleren. Als iemand het niet met haar eens is of boos wordt, gaat zij met die persoon bellen.” Van der Wal wilde de VVD „opschudden” na meerdere integriteitskwesties rond partijprominenten zoals voorganger Keizer, vertelt Klaas Dijkhoff, in die jaren fractievoorzitter in de Tweede Kamer. De partij moest vernieuwen en verjongen. De VVD moest „gezelliger worden”.  Zo werd het jaarlijkse partijcongres omgetoverd tot een ‘festival’. Daar werd lacherig over gedaan, zegt Dijkhoff, maar het werkte wel.  „Het werd laagdrempeliger. Er kwamen weer meer jongeren naar toe.” Voor oudere partijleden bleef er een loungehoek met chesterfield-banken.  Inhoudelijk probeerde Van der Wal de VVD ook te prikkelen. In april 2019 presenteerde Dijkhoff een ‘discussiestuk’ over het liberalisme van de VVD. Een ruk naar links, of althans het politieke midden, volgens critici. Van der Wal had hem gestimuleerd een scherp verhaal te schrijven, vertelt Dijkhoff: „‘Zoek niet te snel het compromis’, spoorde ze me aan, ‘laat mensen er maar moeite mee hebben’. Ze wilde juist discussie opzoeken.”   Als partijvoorzitter zocht Van der Wal ook naar talent binnen en buiten de partij – het was haar portefeuille als bestuurslid in de jaren 2016-2017. Daarbij streefde ze nadrukkelijk naar een betere mix: van leeftijd, van maatschappelijke achtergrond, van regionale afkomst, en vooral ook in de man-vrouwverhouding.   Met enige dwang ging dat, zegt Mirjam de Blécourt die in 2019 in de Eerste Kamer werd verkozen. „Ze droeg de selectiecommissie van de partij op om in de top van de kandidatenlijsten evenveel mannen als vrouwen te hebben.” Dat is gelukt voor zowel de Eerste Kamer, de Tweede Kamer  als het Europees Parlement. Je ziet het ook terug in het kabinet Rutte IV: zes vrouwelijke VVD-bewindslieden en vijf mannelijke. De Blécourt: „Daar heeft Christianne zich hard voor gemaakt.” Niet alle leden kijken gelukkig terug op het partijvoorzitterschap van Van der Wal. Juist toen zij op vernieuwing aandrong, verenigde een groep kritische VVD’ers zich in het gezelschap ‘Klassiek Liberaal’, met nu zo’n honderd leden.  Reinier Geerligs, commissielid in de gemeenteraad van Rijssen-Holten, is een van hen. „Na twaalf jaar regeringsmacht maken we ons zorgen over onze liberale wortels”, zegt hij. Van der Wal heeft volgens Geerligs te weinig naar wat hij noemt „verontruste VVD-leden” geluisterd. „Ze is er niet in geslaagd de sluimerende onvrede in de partij te adresseren.”  Die onvrede zag je terug op het laatste VVD-congres in juni, volgens  Geerligs, toen de discussie onder leden weer „knalde”. Een nipte meerderheid van 51 procent stemde toen tégen het stikstofbeleid van het kabinet – en dus van hun ‘eigen’ minister Van der Wal. Het stikstofdossier gaat „helemaal niet goed”, vindt Geerligs. „Ze brengt haar plannen heel enthousiast en optimistisch, maar het gaat te snel en is te ondoordacht.” Van der Wal komt, zoals ze het zelf in interviews uitdrukt, uit een „christelijk-liberaal nest”. Ze is geboren in Oldenzaal bij de Duitse grens, opgegroeid in Castricum aan zee. Haar ouders beschrijft ze als „typische VVD’ers”, die beiden werkten in de gezondheidszorg. Haar moeder drukte beide dochters op het hart economisch onafhankelijk te worden.  Van der Wal speelde cello en droomde ervan om na de havo naar het conservatorium te gaan. Het werd een studie facility management in Diemen, later haalde ze ook nog haar lesbevoegdheid.   Ze werkte een paar jaar in het bedrijf van haar man Piet van der Wal  –  een groothandel in zorgbedden – maar koos uiteindelijk een eigen loopbaan. Méédoen wilde ze. Van der Wal meldde zich voor het bestuur van de christelijke VCO-basisschool in Hierden. Daarna lonkte het openbaar bestuur. Met een vierde kind op komst werd Van der Wal in 2010 gemeenteraadslid voor de VVD in Harderwijk. Ze is niet de enige in haar familie die politiek actief is. Zowel haar zoon Justus als haar vader Hendrik Jan Zeggelink stond dit voorjaar bij de gemeenteraadsverkiezingen op de kieslijst  van de VVD in Harderwijk (plaatsen 16 en 19). In de lokale politiek was Van der Wal nogal een verschijning. Een extraverte vrouw die een beetje deftig praatte, vlogs maakte en grote plannen had. Als wethouder heeft ze Harderwijk opgestuwd als woonstad en trekpleister: een   Hanzestad met stadsstrand, zegt VVD-fractievoorzitter Menno Doppenberg. PowNews kwam haar interviewen in „het  Saint-Tropez van de Veluwe”. Doppenberg: „Zij ziet dat als een kans voor Harderwijk.”  Niet alle ambitieuze plannen kwamen van de grond. Een ontwerp voor een glazen café aan de Vissershaven stuitte op bewonersprotest. Nog steeds sleept het project ‘parkvilla’: een woontoren aan het water, die veel hoger moest worden dan het bestemmingsplan toestaat. Maar onder Van der Wal won de VVD wel zetels, die ze inmiddels weer kwijt zijn. Toen al manifesteerde Van der Wal zich als een progressieve liberaal,  die niet bang was christelijk Harderwijk te bruskeren. Ze baarde opzien met het plan om Roze Zaterdag naar Harderwijk te halen – wat een plan bleef. Na de gemeenteraadsverkiezingen in 2018 wilde ze liever met D66 besturen, ook om de koopzondag in Harderwijk te introduceren. De VVD ging uiteindelijk toch verder met coalitiepartner de ChristenUnie, maar er werd een compromis gesloten: 26 koopzondagen per jaar, waarbij de winkels pas om 12.00 uur openen om de kerkgang te respecteren. Ironisch genoeg vormt Van der Wal nu een team met een Landbouw-minister van de ChristenUnie: Henk Staghouwer. Ze heeft juist geluk dat ze Staghouwer naast zich heeft als bliksemafleider, hoor je ook in politiek Den Haag. Want Staghouwer kreeg  brede kritiek vanuit de Tweede Kamer omdat hij boeren geen helder ‘toekomstperspectief’ zou bieden. Als provinciebestuurder in Gelderland voor onder meer economie, innovatie, mobiliteit en luchtvaart maakte Van der Wal bij Statenleden een kundige indruk. „Een probleemaanpakker”, noemt fractievoorzitter Luuk van der Veer  van de Partij voor de Dieren uit de oppositie haar. „Niet slecht.” Van der Wal gebruikte  vaak het woord „missie”, weet hij. Een van haar laatste besluiten als gedeputeerde was gevoelig. Gelderland trok zich eind 2021 terug uit de verbreding van de Rijnbrug in Rhenen, onder meer omdat de geschatte kosten (140 miljoen euro) te hoog werden. Met dat besluit toonde Van der Wal haar moed, zei de Gelderse commissaris van de Koning John  Berends tijdens haar afscheid. Gelderland en Utrecht hadden ieder al 1,7 miljoen euro aan het project uitgegeven – en Utrecht  wilde wél door met verbreden. Nu hebben alle provincies de moeilijke taak de stikstofdoelen van minister Van der Wal in een jaar  uit te werken. Gedeputeerden noemen het dapper hoe zij hard beleid voor boeren verdedigt voor natuurbehoud, blijkt uit een rondgang.   „Zeker voor een VVD-minister”, zegt gedeputeerde Anita Pijpelink uit Zeeland. „Toen ze net minister was en ik dit haar hoorde zeggen, zei ik tegen mijn ambtenaar: wow, dit zijn letterlijk zinnen die ík ook gebruik als PvdA-gedeputeerde.” Tegelijkertijd baalden veel provinciebestuurders van het stikstofkaartje van Van der Wal dat voor onrust en verwarring  zorgde: onhandig gecommuniceerd.  Haar spontaniteit werkt soms tegen, zegt  gedeputeerde Harold Hofstra uit Flevoland (ChristenUnie), vanuit het Interprovinciaal Overleg betrokken bij het uitkopen van boeren. Zo kondigde Van der Wal een tweede opkoopregeling aan die „woest aantrekkelijk” zou zijn. Het gevolg was dat boeren die al in onderhandeling waren over de eerste regeling, afhaakten en afwachtten. Hofstra: „Ze bedoelt het goed, maar het pakt anders uit.” „Ik ben bang dat zij hier en daar communicatief de indruk wekt dat ze niet helemaal aanvoelt wat voor effect het heeft in het land”, zegt de Groningse gedeputeerde Johan Hamster (ChristenUnie). Anderzijds brengt ze „geen fijne boodschap” toch „vol overgave”, zegt hij. Het terugdringen van stikstof lijkt een bestuurlijke alles-of-niets-missie.  Mocht de aanpak van Van der Wal slagen, dan toont ze zich een minister die complexe, gevoelige taken aankan.    Voor Annemarie Jorritsma zijn Van der Wals Haagse jaren nog maar net begonnen. „Ze staat op mijn lijstje  potentiële opvolgers van Mark.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/29/minister-christianne-van-der-wal-een-standvastig-bestuurder-op-een-alles-of-niets-missie-a4137760
2022-07-29||Revanche van  de ‘plekken die er niet meer toe doen’||Langs de provinciale weg tussen het Overijsselse Slagharen en Hardenberg staan twee vrachtwagens. „Mark zei het zelf”, staat er in grote letters op de eerste wagen. „Slechts een kleine groep verpest het voor de rest”, staat er op de andere, met grote foto’s van politici als Sigrid Kaag, Mark Rutte en Jesse Klaver. Allemaal hebben ze een pinokkioneus gekregen. Een langsrijdende personenauto toetert. De bestuurder steekt z’n duim op.  Zelden was regionale en politieke verdeeldheid in Nederland zo zichtbaar als deze zomer. Je ziet het in de dorpen waar aan vrijwel elk huis een omgekeerde Nederlandse vlag of boerenzakdoek hangt. En je hoort het in gesprekken aan keukentafels, op boerderijen, aan de voordeur, hoe verder van de Randstad hoe fanatieker: we zijn het zat.  Twintig jaar na de Fortuynistische opstand spoelt er een nieuwe golf van onbehagen over het land. Toen speelde zich die met name af in de oude wijken van de grote steden. Nu op snelwegen en boerenerven, in dorpen en stadjes.  De stikstofcrisis brengt al langer sluimerende gevoelens van regionaal ressentiment naar boven. „Het gaat niet alleen over stikstof en hoeveel procent de veestapel naar beneden moet”, zegt de Groningse professor en VVD-senator Caspar van den Berg, die al jaren onderzoek doet naar regionale ongelijkheid in Nederland. „Het gaat over een grotere politieke culturele scheidslijn. In de landelijke gebieden of randen van het land voelen mensen zich steeds minder verbonden met het andere deel van Nederland. Met name met het economische en politieke hart, waar de toon wordt gezet. In veel gebieden herkennen mensen zich daar steeds minder in.” Die verschillen zijn niet alleen gevoelsmatig. De kloof tussen het succesvolle centrum, met meer kosmopolitische, hoogopgeleide, welvarender bewoners, en de periferie, met steeds meer laagopgeleide, slechtbetaalde, traditioneler levende burgers neemt toe. Zo steeg tussen 2000 en 2016 het bbp per hoofd van de bevolking in de regio Amsterdam met 29.000 euro (van 47.000 naar 76.000 euro). In Oost-Groningen was de groei slechts 7.000 euro (van 15.000 naar 22.000 euro). In de welvarendste regio’s van Nederland is het vertrouwen in de overheid en politiek véél groter dan in de achtergestelde regio’s, schrijven electoraal geograaf Josse de Voogd en publicist René Cuperus in hun eerder dit jaar verschenen Atlas van Afgehaakt Nederland.  In die regio’s, zoals Oost-Groningen, Drenthe en Zuid-Limburg, zijn mensen veel ongezonder en ongelukkiger. Er is   meer bijstand en hogere werkloosheid. Er wordt minder gestemd, en populistische partijen scoren er beter.  Hoe groter de afstand tot de Randstad,  des te meer politieke onvrede. Politicologisch opinieonderzoek toont dat in Drenthe, Friesland, Limburg, Zeeland en Groningen regionale frustratie groot is. Ruime meerderheden zijn het eens met stellingen dat ‘politici in Den Haag niet geïnteresseerd zijn in mijn regio’ en dat de overheid ‘te weinig heeft gedaan om de economische situatie in mijn regio te verbeteren’. In Randstedelijke provincies vindt minder dan de helft dat.  Opleidingsniveau speelt ook een rol. Hoogopgeleiden trekken naar de stad, in de regio’s blijven vooral laagopgeleiden achter. Zij worden minder goed vertegenwoordigd. De voorkeuren van hoogopgeleiden vinden voor 94 procent weerslag in overheidsbeleid, die van lageropgeleiden voor 54 procent, blijkt uit onderzoek van politicoloog Wouter Schakel.  Die diepe kloven kunnen de politiek als gemeenschappelijke ruimte waarin maatschappelijke conflicten worden uitgevochten en gepacificeerd, uithollen. „De maatschappelijke realiteit laat zien dat de parlementaire democratie op dit moment niet voor iedereen even goed werkt en dat burgers voor wie de democratie minder goed werkt, dreigen af te haken op de politiek of al afgehaakt zijn”, waarschuwde de staatscommissie parlementair stelsel in 2019.  De boerenprotesten, gesteund door veel meer mensen dan alleen agrariërs zelf, lijken dan ook de „revanche van de plekken die er niet meer toe doen”, zoals economisch geograaf Andrés Rodríguez-Pose regionaal politiek verzet noemt.  „De voorzieningen in die gebieden lopen terug”, zegt Van den Berg. „Het openbaar vervoer gaat achteruit, bibliotheken sluiten, zorg wordt minder makkelijk bereikbaar.” Dat is het gevolg van politieke keuzes, laat journalist Floor Milikowski zien in haar boek Een klein land met verre uithoeken. Vanaf de jaren tachtig zette de overheid onder het motto ‘Don’t back the losers, but pick the winners’ bewust in op versterking van de kansrijke regio’s ten koste van de periferie. Met succes: stadsregio’s rond Amsterdam en Utrecht floreren. Maar keerzijde, schrijft Milikowski, is dat de regio’s verder achterbleven. In de naweeën van de populistische doorbraak van 2002 is onbehagen daarover lang op de achtergrond gebleven. Partijen richtten zich met name op onvrede over migratie en multiculturalisme. „Terwijl het onbehagen al tien jaar vooral aan de randen van het land groeit”, zegt Van den Berg. Dat zijn ook de regio’s waar  het CDA gestaag ineenstort, terwijl die partij tussen 2002 en 2010 nog de grootste van Nederland was. De BBB van Caroline van der Plas mobiliseert die regionale onvrede: in peilingen groeit de partij fors.  Alleen „meeleunen met de onderbuik” lost regionaal ressentiment niet op, zegt Van den Berg. „De politiek moet zich afvragen: welke inhoudelijke uitdagingen komen op ons af? Dat gaat om ruimtelijkeordeningsvraagstukken, om publieke voorzieningen.” In regio’s hebben burgers en bestuurders volgens hem goed door dat de grote transities met stikstof, klimaat en landbouw forse ingrepen in hún omgeving vergen – terwijl de politieke wens daartoe vooral van kiezers uit het centrum komt. Van den Berg: „Ze zijn bezorgd dat hun gebied en de ruimtelijke kwaliteit wordt opgeofferd en ze daar weinig voor terug zullen zien. Daar moet Den Haag een veel beter antwoord op vinden.” Vooralsnog blijft het in Den Haag stil – zowel over die grotere vragen als over de steeds heftiger wordende boerenprotesten. Politiechef Willem Woelders noemde de blokkades van deze week „misdrijven waar jaren cel op staat”.  Als donderdagavond vijf tractoren de Rotterdamse Coolsingel blokkeren en boeren omgekeerde vlaggen aan lantaarnpalen hangen, kijken agenten vooral toe. Waarom? Dat, zegt een van hen, „is van hogerhand besloten”. De volgende ochtend, als de Coolsingel zich opmaakt voor het multiculturele Zomercarnaval, hangen de vlaggen er nog.  Profiel Van der Wal pagina 10-11 
 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/29/revanche-van-de-plekken-die-er-niet-meer-toe-doen-2-a4137759
2022-07-29||‘Al sinds ik zes of zeven ben, voelt Nederland te klein’||John: „Ik sta om 7.00 uur op en zit om 7.30 uur in de auto. Al kan ik al mijn dingen ook in een kwartier doen. Als ik ’s middags terugkom uit werk, smeer ik brood, dat gooi ik in de vriezer. In de ochtend eet ik snel yoghurt, kijk ik even naar Goedemorgen Nederland en ga ik weg.” Ingrid: „Hij heeft z’n kleding en zo al klaarliggen. Het is een man van structuur.” John: „Ik gebruik graag een systeem. Dat vind ik prettig, ja.” Ingrid: „Ik begin om 10.00 uur met mijn werk. Ik heb een eigen dansstudio in Enschede. Rond 16.00 uur ga ik richting huis. In de avond geef ik meestal weer lessen. Ik was een tienermoeder, dus heb niet veel studies kunnen doen. Ik heb ook al twee kleinkinderen. Ik heb jong alles in moeten leveren. Nu doe ik graag de dingen die ik wil doen. Ik ben heel trots op mezelf. Met mijn hobby verdien ik gewoon mijn geld. En mijn kinderen zijn goed terechtgekomen.” John: „Ik heb een technische achtergrond. Ik werk als service level manager bij een IT-bedrijf.  Ingrid: „Ik blijf meestal maar even liggen als hij opstaat, ook al hoef ik er niet zo vroeg uit. Als ik eenmaal wakker ben, wil ik productief zijn, eigenlijk meteen aan het werk.” John: „Dat hebben we allebei wel.” John: „We leerden elkaar kennen via een datingsite, zeven jaar geleden. De vonk sloeg niet gelijk over of zo.” Ingrid: „De eerste koffieafspraak was echt vroeg in de ochtend, voor zijn werk. Toen hebben we elkaar een kwartiertje ontmoet op station Almelo.” John: „Ik had wel een goede indruk. Voor haar was het wat minder. Ze was bezig met dingen doen in haar moeders huis en ik heb haar aangeboden om te helpen. Dat doe je als man niet voor niks.” Ingrid: „Toen we elkaar ontmoetten, was ik net terug uit de Arabische Emiraten, waar ik woonde en werkte. Ik kwam terug en ging weer bij mijn moeder wonen.” John: „Ik houd van aanpakken en denk dat ik wel handig ben. Kijk veel op YouTube hoe anderen het doen en doe het na.” Ingrid: „Hij houdt van andere muziekstijlen, andere films, ander eten. Echt tegenpolen zijn we.” John: „En ik ben nooit iets kwijt. Als dat zo is, krijg ik een hartverzakking, dan is het écht kwijt.” Ingrid: „Ik heb juist vaak dat ik hem in paniek opbel: oh, ik ben dit verloren! Hij is mijn vangnet, heeft meer overzicht dan ik.” John: „Als je mijn manier van aanpakken hebt, denk je: waarom doet de rest van de wereld het ook niet zo? Systematischer. Ik heb door Ingrid niet méér leren loslaten, denk ik.” Ingrid: „Nou, ik vind wel dat je heel erg bent veranderd. In het begin vond ik het gewoon militair, nu ben je er rustiger in.” Ingrid Wijnbeek-Sabajo  (50) en John Wijnbeek (49) wonen net over de Duitse grens in een vrijstaand koophuis in Gronau. John werkt bij een IT-bedrijf, Ingrid heeft een dansstudio gericht op niet-westerse dansstijlen zoals buikdansen, afrodance en Bollywood-dans. Ze hebben allebei twee kinderen uit eerdere relaties. Samen verdienen ze ongeveer 2,5 keer modaal. John: „We zien elkaar zo’n anderhalf uur per dag, misschien iets langer.” Ingrid: „Dat komt door mijn werk. Ook in de weekenden geef ik workshops. Ik plan  die niet helemaal vol. Dus ik ben niet fulltime weg.” John: „Als we twee avonden in de week samen hadden, zou dat prettig zijn. Nu is dat alleen vrijdagavond. Elke avond samen hoeft ook niet, hoor.” Ingrid: „Dan kan hij zijn eigen actiefilms kijken. En hij heeft nog veel te doen rondom en in het huis, we zijn pas verhuisd en hij is bezig met de verbouwing. Over de verdeling werk en ontspanning ben ik nu niet zo tevreden. Ik wil er wel verandering in brengen en meer danslessen uitbesteden, vooral in de avonden. Ook omdat mijn werk lichamelijk moeilijker wordt.” John: „Qua werk is 40 uur voor mij goed. Straks wil ik wel een keer 32 uur. Als ik met pensioen ga, wil ik ook niet nul uren werken, 16 uur zou wel mooi zijn. Je moet toch een beetje nuttig zijn in je leven.” Ingrid: „Ja, jij hebt altijd gewerkt.” John: „Vanaf mijn veertiende had ik bijbaantjes. Geen spijt van. En later heb ik voor mijn werk, net als Ingrid, in het buitenland gewoond. Engeland, België en Duitsland.” Ingrid: „Ik heb naast Dubai in Spanje gewoond. Ik ben altijd wel avontuurlijk en impulsief geweest. Dat had mijn moeder ook, die kwam van Suriname hierheen. Al sinds ik zes of zeven jaar ben, voelt Nederland te klein. Dat gaat ook niet weg. Daarom werk ik nu zo hard. Ik wil zorgen dat mijn bedrijf goed gaat, zodat ik het op een gegeven moment kan verkopen. Mijn doel is in het buitenland verder te leven.” John: „Dat wil ik ook. Andere omgeving. Nieuwe mensen. Verrassende dingen. En een warmer klimaat. Dat laatste is meer voor Ingrid.” Ingrid: „Ik weet  dat je overal in de wereld je leven kunt opbouwen, je vriendengroep. Ik ben niet gebonden aan Nederland.” John: „Ik voel me meer Nederlander dan jij. Maar op mijn twee kinderen na heb ik geen binding met Nederland.” Ingrid: „Ja, die zijn het belangrijkst. Mijn kinderen wonen ver weg in Nederland.” John: „Mijn kinderen wonen ook niet bij ons thuis.” Ingrid: „Ze hebben hun eigen leven. Maar we appen en bellen veel.” John: „Als iedereen dichterbij zou wonen, zou er meer fysiek contact zijn. Ze kunnen ook allemaal overweg met elkaar, alleen zien ze elkaar niet heel veel. We zijn van plan volgend jaar naar Suriname te gaan met de hele groep.” Ingrid: „Ik ben er geboren, maar nooit terug geweest. Het wordt echt een reünie. Mijn dochters willen mijn roots leren kennen. Zij willen weten waar ik vandaan kom.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Woning Het stel is net verhuisd, in Duitsland konden ze een groter huis kopen voor minder geld. Voornamelijk John houdt zich bezig met de verbouwing, dat vindt hij leuk. John: „Het is een goede tegenhanger voor het werken op kantoor.” Hobby John klust graag, kijkt veel TED talks en leest over AI en robotica. Ingrid maakt graag kleding, al komt ze daar nu niet zoveel aan toe. Huisdier Een kat, Mies Mas (16). John: „Hij ziet er jong uit voor zijn leeftijd.” Koken Ingrid kookt altijd, het liefst rijstgerechten met kip. Als hij geluk heeft, krijgt John nog weleens een gehaktbal. Meestal kookt Ingrid voor een paar dagen. Ingrid: „Ik kom rond 16.30 uur thuis en moet rond 19.00 uur weer weg, dan heb ik niet altijd zin. John is er gelukkig heel makkelijk in.” Naar bed John rond 22.30 uur, Ingrid meestal een uurtje later. Ingrid: „Ik kom rond 21.30 uur thuis van de studio, dan kan ik pas ontspannen met een kop thee voor de tv.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/29/al-sinds-ik-zes-of-zeven-ben-voelt-nederland-te-klein-a4137752
2022-07-29||Roze zebraprint op de afvalzak? Dat gaat de consument te ver||Bij een enkel huishouden staat hij nog in de tuin: zo’n vuilnisbak van gegalvaniseerd metaal, een overblijfsel uit lang vervlogen tijden. In de jaren zeventig maakte de vuilnisbak plaats voor de donkergrijze vuilniszak. Een belangrijke innovatie: de vuilnisman hoefde niet langer die zware bak op eigen kracht leeg te kiepen in de vuilniswagen.   Verbeterde producten die op het eerste gezicht af lijken, maar dat vaak bij lange na niet zijn. Sindsdien is er heel wat gesleuteld aan die dikke plastic vuilniszak. Bij Brabantia, dat in 1952 de eerste pedaalemmer voor gebruik binnenshuis introduceerde en nu een van de grotere Europese producenten van afvalemmers en afvalzakken is, weten ze er alles van. „In de loop der tijden hebben we steeds meer verschillende afvalemmers op de markt gebracht”, vertelt Anne Slaats, brandmanager bij het bedrijf in Valkenswaard. „Enerzijds waren die afgestemd op de hoeveelheid afval in het huishouden, anderzijds op het gebruik in bepaalde ruimten, zoals de keuken of badkamer. Ook het scheiden van afval leidde tot meer verschillende afvalemmers.”  Die verscheidenheid leidde tot klachten van consumenten dat de standaard verkrijgbare afvalzakken er niet goed in pasten. Slaats: „Dat ze moesten trekken en duwen om de zak in de emmer te krijgen of dat de zak juist veel te groot was.”  Die klacht was ruim twintig jaar geleden voor Brabantia de impuls om beter passende zakken te ontwerpen. Voor elke afvalemmer die Brabantia nu op de markt brengt, ontwerpt het meteen een perfect passende zak. Kleur en code op de verpakking geven aan welke zak de consument moet hebben. Ook de emmer zelf krijgt een code mee. Twan Verdonck, creatief directeur van Brabantia, laat in de showroom van het gloednieuwe bedrijfspand een afvalemmer zien met twee vakken. Elk vak heeft een sticker met een code en kleur, zodat de gebruiker weet welke zak erin moet. „We proberen natuurlijk zoveel mogelijk emmers te ontwerpen waar al een passende zak voor bestaat, want een winkelschap met tientallen kleurcodes wordt te ingewikkeld voor de consument.” Het bedrijf maakt nu zeventien verschillende soorten zakken voor de meer dan vijftig afvalbakken in de collectie, voor de keuken tot de badkamer. Foto Niels Blekemolen
 Brabantia, dat in 2021 een omzet had van 151 miljoen euro, heeft al heel wat innovaties losgelaten op de vuilniszak. Ten eerste werd de zak in de loop der jaren dunner, maar met behoud van sterkte, onderstreept het bedrijf. „Zo hebben we minder plastic nodig”, legt Slaats uit. Ook is de zak niet langer donkergrijs, maar wit van kleur. „Dat oogt frisser en hygiënischer.” Voor wie een hippe afvalzak wil, introduceerde Brabantia zakken met designprints, zoals zebra- en pantermotief, en zakken met  teksten als ‘Ich bin ein binliner’.Verdonck: „Niemand vindt het leuk om de afvalzak weg te brengen of in de kliko te doen, maar zo’n print maakt het net een beetje leuker. ”  Maar je kunt ook te ver gaan, ontdekte Brabantia tijdens gesprekken met consumenten. „Een roze zebraprint of een mintgroene print vinden veel gebruikers te veel van het goede”, vertelt Verdonck. „Het is maar een afvalzak, zeggen ze dan. Dus dat idee hebben we niet uitgevoerd.” Ook de zak met een geurtje kwam er niet. „Dan moet je additieven toevoegen en dat vinden we niet duurzaam”, zegt Slaats. De zak met gaatjes aan de bovenkant, zodat de lucht er makkelijker uit kan als je de zak wisselt, en de composteerbare zak die in zijn geheel in de groene container kan, kwamen er wel.  De meest recente innovatie is de toepassing van gerecycled plastic in de afvalzak. Er wordt getest met verschillende percentages gerecycled materiaal. En omdat deze grondstof over het algemeen minder sterk is dan nieuw, virgin plastic, moet opnieuw gekeken worden naar de dikte van de zak. De gemiddelde consument wil zo min mogelijk betalen voor een afvalzak, een product waar hij voor zijn gevoel weinig lol aan beleeft In België wordt getest of zakken met 80 procent hergebruikte grondstof sterk genoeg zijn. En of de consument de iets hogere prijs (gerecycled plastic is nu nog duurder dan nieuw) accepteert. De gemiddelde consument wil nu eenmaal zo min mogelijk betalen voor een afvalzak, een product waarvan hij er per jaar circa honderdtwintig nodig heeft en waar hij voor zijn gevoel weinig lol aan beleeft.  Slaats: „We testen in België, omdat de overheid daar strengere eisen stelt aan de afvalzak dan in Nederland. Het zou goed zijn als de Nederlandse overheid dat ook gaat doen, want dat prikkelt gemeenten, consumenten, retailers en fabrikanten, en dat versnelt de transitie naar een duurzamere maatschappij.”  Probleem met gerecycled plastic is dat er voldoende schoon materiaal voorhanden moet zijn. Want Brabantia produceert miljoenen afvalzakken per jaar, in een eigen fabriek in China. „We kunnen niet overstappen op gerecycled plastic en na een paar maanden ontdekken dat de voorraad geschikte grondstof op is of dat de samenstelling ervan is verslechterd”, legt Slaats uit. „Constante kwaliteit is voor Brabantia superbelangrijk.” Maar de gerecyclede afvalzak gaat er zeker komen, volgens Slaats en Verdonck, want het doel van Brabantia is om in 2035 volledig circulair te zijn. Niet alleen de afvalzakken, maar alle producten van het bedrijf – van strijkplanken tot zeepdispensers en broodtrommels - moeten dan gemaakt zijn van hergebruikt en liefst ook weer herbruikbaar materiaal. Eind vorig jaar werd de StepUp-pedaalemmer geïntroduceerd die al voor 91 procent uit gerecycled huishoudelijk plastic bestaat. Slaats: „Tot nu toe was bij afvalzakken de perfect passende zak die niet scheurt onze belangrijkste innovatie, maar dat wordt de gerecyclede zak.”   Slaats: „We denken bij Brabantia eerder aan een circulaire wereld dan aan meer afvalzakken verkopen. Als Nederlandse huishoudens zó weinig afval gaan produceren dat we geen afvalzakken meer nodig hebben, vinden we dat prima. Dan verzinnen we weer iets anders.” Wat valt er nog te sleutelen aan producten die af lijken? Zoeken fabrikanten van alledaagse producten nog naar verbetering? In deze zomerserie onderzoekt NRC hoe producenten grenzen proberen te verleggen voor producten die op het eerste gezicht uitontwikkeld lijken.  De kaasschaaf De autoband De vuilniszak Pils De kaars De kledinghanger||https://www.nrc.nl//nieuws/2022/07/29/voor-de-afvalzak-is-een-roze-zebraprint-net-iets-te-veel-weet-brabantia-a4137708
2022-07-29||OM gaat beelden snelwegcamera&#8217;s opslaan om strafbare acties boeren te onderzoeken||Het Openbaar Ministerie gaat beelden opslaan van snelwegcamera’s om strafbare feiten tijdens boerenacties te kunnen onderzoeken. Dat bevestigt een woordvoerder van OM Oost-Nederland vrijdag aan NRC na berichtgeving van NOS. Het gebeurt niet vaak dat (een deel van) de drieduizend camera’s, die Rijkswaterstaat inzet om de doorstroming te bevorderen, worden gebruikt voor opsporing.  Het OM benadrukt alleen beelden vast te leggen van „incidenten op specifieke locaties, waar zich (ernstige) strafbare feiten voordoen die de veiligheid op en rond de weg in gevaar brengen”. Justitie kan deze beelden achteraf gebruiken om die strafbare feiten, zoals het dumpen van afval, te bewijzen en een zaak te bouwen tegen verdachten. Dit betekent dat niet voortdurend de opnames van alle drieduizend camera’s zullen worden opgeslagen. De afgelopen week dumpten boeren onder meer autobanden, hooibalen en mesthopen op snelwegen, uit protest tegen de stikstofplannen van de regering. Dit leidde op meerdere plekken in het land tot ongelukken, waarbij in zeker één geval een auto total loss raakte. Ook ontstonden er files en besloot de politie uit veiligheidsoverweging stukken snelweg af te sluiten. Donderdagavond werd een boer die op de A18 bij het Gelderse Westendorp afval dumpte op heterdaad betrapt en aangehouden.  In reactie op oproepen om de snelwegcamera’s in te zetten voor de opsporing van de daders eerder deze week liet Rijkswaterstaat donderdag nog weten dat de camera’s daarvoor niet kunnen worden gebruikt. Het OM zegt samen met de politie en Rijkswaterstaat het „thans” tóch mogelijk te hebben gemaakt de beelden veilig te stellen. Wat er precies is veranderd, wil het OM niet zeggen, om zo geen details over opsporingsmethoden prijs te geven.||https://www.nrc.nl//nieuws/2022/07/29/om-gaat-beelden-snelwegcameras-opslaan-om-strafbare-acties-boeren-te-onderzoeken-a4137758
2022-07-29||Oranje-keeper Van Veenendaal beëindigt per direct carrière||Oranje-keeper Sari van Veenendaal (32) zet per direct een punt achter haar voetbalcarrière. Dat heeft ze vrijdag bekendgemaakt. In een verklaring zegt ze niet meer elke dag op het veld te willen staan en daar „altijd het beste uit mijzelf te hoeven halen”. Van Veenendaal nam naar eigen zeggen al voor het EK voetbal het besluit om te stoppen. Op het eindtoernooi raakte de doelverdediger tijdens de eerste wedstrijd tegen Zweden (1-1) van begin juli zodanig geblesseerd aan haar schouder, dat ze de rest van de wedstrijden niet meer in actie kon komen. Wat Van Veenendaal gaat doen nu ze gestopt is, is nog niet duidelijk. „Het is tijd is voor leuke dingen buiten het voetbal”, aldus de 91-voudig international. „Het is voor mij altijd alles of niets geweest. Ik heb elke dag willen winnen en ik ben bevoorrecht dat ik tijdens mijn carrière meerdere prijzen heb mogen winnen.” Ze werd onder meer Europees Kampioen met Oranje in 2017 en werd in 2019 door de FIFA uitgeroepen tot Beste Keeper van de Wereld. De afgelopen twee jaar stond Van Veenendaal onder de lat bij PSV.||https://www.nrc.nl//nieuws/2022/07/29/oranje-keeper-van-veenendaal-beeindigt-per-direct-carriere-a4137750
2022-07-29||Democraten bereiken akkoord over ambitieuze klimaatplannen in VS||Een verrassend akkoord onder Democraten in de Amerikaanse Senaat opent de deur naar ambitieuze  klimaatactie in de Verenigde Staten en stelt president Joe Biden onverwachts in staat zijn  klimaatdoelen te benaderen. Dat zeggen Amerikaanse milieu-organisaties in reactie op de politieke doorbraak, die tot grote verbazing heeft geleid in Washington.  Met  het klimaat- en belastingakkoord is in totaal 739 miljard dollar gemoeid, ongeveer 724 miljard euro.   De komende tien jaar wordt 370 miljard  uitgetrokken om de verkoop van elektrische auto’s te bevorderen met belastingvoordelen. Ook  moeten  hernieuwbare bronnen van energie zoals zonnepanelen en windmolens worden gestimuleerd. De deal, die ook  subsidies op het gebied van gezondheidszorg en een minimumbelasting van 15 procent voor grote bedrijven omvat, vormt een broodnodige overwinning voor  Biden. Het pakket vormt „het grootste wetgevende moment voor klimaat- en energiebeleid in Amerika”, zei Heather Zichal, bestuursvoorzitter van America’s Clean Power, een concern voor schone energie, tegen persbureau AP. Volgens onderzoeksfirma Rhodium Group kunnen de maatregelen per 2030 zorgen voor een reductie van de Amerikaanse uitstoot van broeikasgassen van 31 tot 44 procent ten opzichte van 2005. Biden, die kampt met stagnatie van zijn politieke agenda, hoge inflatie en  lage populariteit, noemde het akkoord „historisch” en drong aan op snelle goedkeuring door het Congres.  „We verbeteren hiermee onze energiezekerheid en pakken de klimaatcrisis aan”, verklaarde hij. De veelomvattende politieke deal werd deze week gesloten tussen Chuck Schumer, leider van de Democraten in de Senaat, en zijn partijgenoot Joe Manchin, een conservatieve Democraat die zich tot ergernis van Biden en andere Democraten maandenlang verzette tegen een ambitieus pakket. Manchin, die had gezegd te vrezen dat  stimuleringsmaatregelen de hoge inflatie in de VS verder zouden aanwakkeren, ging na hevige druk toch akkoord. Het nieuwe pakket is wel minder ambitieus dan het aanvankelijk plan ter waarde van 3.500 miljard dollar waar de Democraten op hadden ingezet onder de ‘Build Back Better’-agenda van Biden.  Mogelijk heeft dat te maken met  concessies aan de fossiele brandstoffensector. Manchin, die de kolenstaat West Virginia vertegenwoordigt, bedong vereenvoudiging van het vergunningensysteem voor energieprojecten zoals de gaspijpleiding Mountain Valley Pipeline in zijn staat. Ook wordt oliewinning in de Golf van Mexico en Alaska  bevorderd. Volgens Brett Hartl van milieugroep Center for Biological Diversity wordt de ontwikkeling van hernieuwbare energie daarmee met „handboeien” gekoppeld aan oliewinning, wat in zijn ogen averechts werkt. De oliesector heeft echter ook felle kritiek op het pakket, dat volgens een belangengroep „negatieve gevolgen” zou hebben voor energieprijzen.    De Democraten hopen hun 725 pagina’s tellende wetsvoorstel, dat de naam ‘Inflation Reduction Act’ draagt,  met spoed door het Congres  te loodsen voordat het zomerreces eind volgende week begint. Daarvoor moeten alle vijftig Democratische senatoren vóór stemmen in de Senaat – die gelijk is verdeeld tussen beide partijen, maar waar vicepresident Kamala Harris als voorzitter de doorslaggevende stem kan geven. Volgens milieugroep Center for Biological Diversity wordt de ontwikkeling van hernieuwbare energie  met „handboeien” gekoppeld aan oliewinning Republikeinen zijn unaniem tegen het plan. Hun leider in de Senaat, Mitch McConnell, noemde het plan  „een absolute ramp”, die volgens hem inflatie verder zal aanwakkeren. McConnell leed een zeldzame strategische nederlaag: de deal tussen Schumer en Manchin werd bekend kort nadat met zijn fiat een wetsvoorstel rond subsidies voor de Amerikaanse industrie voor halfgeleiders door de Senaat kwam, wat hij anders zou hebben geblokkeerd.   Het is nog zeer onzeker of het voorstel hindernissen in het Congres kan overwinnen. De Democratische senator Kyrsten Sinema, die zich ook regelmatig verzet tegen voorstellen van haar eigen partij, heeft nog niet laten weten hoe ze zal stemmen. Als zij akkoord gaat, moeten alle vijftig senatoren aan Democratische zijde  aanwezig zijn voor de stemming –  waarbij eventuele coronabesmettingen roet in het eten kunnen gooien. Bovendien moet het pakket daarna nog worden goedgekeurd in het Huis van Afgevaardigden, waar de Democraten slechts vier stemmen zouden kunnen missen. ||https://www.nrc.nl//nieuws/2022/07/29/democraten-bereiken-akkoord-over-ambitieuze-klimaatplannen-in-vs-a4137751
2022-07-29||‘Frontex keek weg bij deportaties van migranten door Griekse kustwacht’|| De oud-directeur van de Europese grensbewakingsdienst Frontex, Fabrice Leggeri, was op de hoogte van de illegale deportaties van migranten door Griekenland, loog erover tegen het Europees parlement, en financierde zelfs een deel van deze zogeheten pushbacks met Europees belastinggeld. Dit staat in een vernietigend geheim onderzoeksrapport dat donderdag werd onthuld door het Duitse weekblad Der Spiegel. In het 129 pagina’s tellende rapport documenteren de onderzoekers van het Europees Bureau voor Fraudebestrijding (OLAF) hoe het EU-grensbewakingsagentschap Frontex betrokken was bij illegale deportaties door de Griekse kustwacht. De onderzoekers lazen e-mails en WhatsApp-berichten van Leggeri en zijn team, spraken met getuigen en legden de hand op belastende documenten en video’s. Hoewel hun conclusies explosief zijn, en in april leidden tot Leggeri’s vertrek, bleef het rapport geheim. Dankzij een lek kennen we nu de inhoud van het rapport, dat gedetailleerd bewijs levert van Griekse mensenrechtenschendingen. „De 129 pagina's kunnen ook worden gelezen als een aanklacht tegen de Griekse regering, die nog steeds beweert geen wetten te overtreden”, schrijft Der Spiegel. „En ze zetten Frontex interim-baas Aija Kalnaja en de Europese Commissie onder druk. Ze zouden nu moeten handelen als ze zichzelf niet in het beklaagdenbankje willen zetten.” De onderzoekers laten zien dat Frontex al in een vroeg stadium wist van de pushbacks. Maar in plaats van die te voorkomen, werden ze door Leggeri en zijn mensen toegedekt. Vliegtuigen van Frontex die patrouilleerden boven de Egeïsche Zee werden teruggetrokken zodat ze niet getuige zouden zijn. Medewerkers meldden pushbacks expres niet en vermeden ook bewust het interne rapportagesysteem. „Het management wist precies hoe gevoelig dit was - en verborg het in alle daaropvolgende onderzoeken door het parlement en de raad van bestuur.” De conclusies zijn al sinds februari bij de Europese Commissie bekend. Maar de nieuwe Frontex-directeur Aiya Kalnaya had het rapport al die tijd niet gelezen. Ze wil de zaak na het vertrek van Leggeri zo snel mogelijk achter zich laten, en lijkt de structurele problemen bij Frontex te ontkennen. Frontex blijft nauw samenwerken met de Griekse kustwacht, die zich schuldig blijft maken aan pushbacks. De Griekse minister van Migratie Notis Mitarachi zei donderdag dat hij alleen de samenvatting had gelezen van het rapport, dat volgens hem „Griekenland niet rechtstreeks de schuld geeft”. Een woordvoerder van de Commissie zei in een reactie dat de samenwerking met de Griekse autoriteiten is verbeterd na een serie maatregelen, en wees op „een nieuw wetsvoorstel om een robuust monitoringsysteem op te zetten”.||https://www.nrc.nl//nieuws/2022/07/29/frontex-keek-weg-bij-pushbacks-van-migranten-door-griekse-kustwacht-a4137743
2022-07-29||Spaanse premier roept op tot stropdasloze zomer om energie te besparen||De Spaanse premier Pedro Sánchez roept vanwege de hitte al zijn ministers, ambtenaren en het bedrijfsleven op te stoppen met het dragen van een stropdas. Met een losser overhemd kan de energieslurpende airco wat lager.  „Zoals jullie zien draag ik geen stropdas”, zei de sociaaldemocratische premier vrijdagmiddag aan het eind van een persconferentie met een glimlach. „Dat betekent dat we dat allemaal kunnen doen om energie te besparen.”  Spanje wordt deze zomer geteisterd door hittegolven en ook dreigt een energietekort door de oorlog in Oekraïne. „Ik heb ministers en alle ambtenaren gevraagd om geen stropdas te dragen en ik zou de particuliere sector willen vragen er geen te dragen als dat niet nodig is”, zei Sánchez terwijl hij daarbij het belang van energiebesparing benadrukte. Tot nu toe heeft de hitte in Spanje en Portugal deze zomer al aan zo’n tweeduizend mensen het leven gekost. Ook komende week worden er in de Spaanse hoofdstad Madrid weer temperaturen tussen de 35 en 40 graden verwacht.  Bij zulke hoge temperaturen is koeling geen luxe, maar noodzaak. Probleem daarbij is dat de aarde door het gebruik van energieslurpende airco’s juist nog sneller opwarmt. Veel Madrilenen die zich geen airco kunnen veroorloven zoeken verkoeling in winkelcentra.  Geen stropdas dragen zal het grote verschil niet maken, maar de oproep die Sánchez met een kwinkslag deed heeft wel symbolische waarde. Komende maandag maakt zijn kabinet een pakket noodmaatregelen bekend om meer energie te besparen, ook om minder afhankelijk te worden van „agressor” Vladimir Poetin. „Het besparen van energie is een taak van ons allen en heeft grote prioriteit”, zo zei de premier vrijdagmiddag. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/29/spaanse-premier-roept-op-tot-stropdasloze-zomer-om-energie-te-besparen-a4137723
2022-07-29||‘Piet, wist jij dat het hondje van Betje Wolff is overreden?’||Betje Wolff (1738-1804) is achtendertig als midden in de nacht haar man sterft, haar ‘goeye ouwe’ man, dominee Wolff, eenendertig jaar ouder dan zij. Wat doet ze? De familie inlichten? Nee. Diezelfde nacht nog schrijft ze een brief aan haar vriendin Aagje Deken (1741-1804), op rijm. Dat ze naast zijn bed zit te lezen en hij zich plotseling opricht, ‘myn Lief, ’k word wat benaauwd’. Dat hij nog één snik geeft, waarna zijn hoofd tegen haar hart valt en ‘zyne oogen breeken’. Ze is er kapot van en wie moet haar troosten? ‘Ach! myn waardste Deken, gy!’ De volgende dag schrijft Aagje Deken haar al terug – ‘Wat’s dit… Myn God! Uw Man… reeds dood…’ – en pakt in Amsterdam de trekschuit naar de pastorie in Middenbeemster. Het is april 1777, ze kennen elkaar een halfjaar. In december hebben ze afgesproken om te gaan samenwonen zodra dominee Wolff er niet meer is.  ‘Ze bemint my’, schrijft Betje Wolf aan een vriend, ‘& ik betuig dat zy in de éérste plaats myn hart heeft.’  In september verhuizen ze naar het dorp De Rijp, onder Alkmaar. En daar, in een kleine huurwoning aan een stinkende sloot, beginnen ze briefromans te schrijven, een nieuw genre in die tijd. Betje Wolff is al een beroemde dichteres, maar samen worden ze nog veel beroemder. En rijk.  Leest u even mee in de Historie van mejuffrouw Sara Burgerhart (1782, twee delen), vorig jaar opnieuw verschenen in een hertaling van de dichter Tonnus Oosterhoff. Saartje is zestien als ze wees wordt en bij een oude tante moet gaan wonen, een strenggelovige vrouw die alles altijd zwart ziet. Dat gaat niet goed, want Saartje is jong en vrolijk, en na een ruzie loopt ze weg. Ze neemt haar intrek in een pension voor ‘welopgevoede dames’ in Amsterdam en leert al snel twee jonge mannen kennen: de keurige Hendrik Edeling en de gevaarlijke R. Op een dag neemt die R. haar mee uit wandelen in de Hortus en de Plantage, en dan gaan ze door de Muiderpoort de stad uit, naar de buitenplaats van een vriend van hem. Daar probeert hij haar beet te pakken en te kussen. ‘Hou op!’, zei ik. ‘Dit is niet leuk meer!’ Hij: ‘O, vat je het zo op? Dan heb je iets niet gesnapt, want’ – hij zwoer een dure eed – ‘het is mij ernst, meisje! Ik hou van je en ik ga je hebben!’ Het loopt maar net goed af en uiteindelijk trouwt ze met Hendrik Edeling. Maar lees dan hoe het Cornelia vergaat, in de Historie van mejuffrouw Cornelia Wildschut (1793-1796, zes delen). Zij wordt verkracht, waarna ze van verdriet en schaamte sterft. Het hondje van Betje Nemen we u nu mee naar het jarendertighuis van de oude professor Piet Buijnsters (88) in Nijmegen, die in 1984 een biografie van Betje Wolff en Aagje Deken publiceerde, Wolff & Deken. Het is een mooie dag in juni en hij staat in de keuken kokend water door de oploskoffie te roeren. Of wij de kopjes zo mee naar binnen willen nemen, want lopen met een dienblad lukt niet meer. De iets minder oude professor Marita Mathijsen (77) uit Amsterdam is ook net binnengekomen en vanuit het halletje bij de voordeur roept ze: „Piet, weet jij hoe het hondje van Betje heette?”  Dat weet Piet niet. Marita, zelf bazin van hondje Mimi: „O, jammer. Wist je dat haar hondje overreden is?” Wist hij ook niet. Foto Daniel Niessen
 „Voor de pastorie in Middenbeemster”, zegt ze. „De stadhouder was op bezoek en toen is Betjes hondje tussen de wielen van de koets terechtgekomen.” De stadhouder, Willem V, noemde de echtgenote van de dominee ‘allergracieust’. Eindelijk zag hij eens de vrouw die haar ‘Vaderland’ zo veel eer aandeed en bekend stond om haar superieure ‘Genie’. Het was juli 1773, ver voordat Betje Wolff zich tegen de Oranjes keerde en zich aansloot bij de patriotten.  Daar zitten we dan, in de woonkamer tussen de antieke boekenkasten. Aan de wanden hangen prenten van lezende vrouwen en boven, vertelt Piet Buijnsters, hangt een pastel die misschien Betje Wolff voorstelt. Heeft hij onlangs gekocht. Als we willen zal hij hem na de koffie en voor het eten laten zien.  „Jij hebt hem al eens gezien”, zegt hij tegen Marita. „Jij denkt niet dat ze het is.”  „Nee”, zegt Marita. „Ik denk het niet.” Hm, hij denkt eigenlijk ook van niet. Jammer. Betje Wolff, zegt hij, is al zijn halve leven zijn amour. Maar niet zijn grand amour, want dat was zijn vrouw, Lin. Ze is vorig jaar overleden, na een huwelijk van vijfenzestig jaar. „Ik vind het fijn dat jullie er zijn”, zegt hij. „Er komen hier nog maar weinig mensen.” Ja, zijn kinderen. Maar lang niet alle dagen. Het was ons idee om met Marita Mathijsen naar Piet Buijnsters te gaan. Zij is een nieuwe biografie van Betje Wolff aan het schrijven – niet van Aagje Deken, tenzij ze de komende tijd ook op haar „verliefd” wordt – en het is nogal wat om het werk van een collega over te doen. Dat klinkt naar kritiek, en waarop dan?  Dat zien we verkeerd, dat blijkt meteen. Marita vindt de biografie van Piet „hartstikke goed” en er zijn sinds 1983 geen documenten gevonden die hij niet ook al gevonden had. Of nou ja, vier brieven, in een archief in Londen, niet essentieel. „Dus toen ik je een paar maanden geleden belde om je te vertellen wat ik van plan was”, zegt ze, „dacht ik: zou Piet dit wel leuk vinden?” Piet vindt het prima. „Jij gaat het anders doen”, zegt hij. Marita: „Niet beter.” Piet: „Anders.” Ze laat zich schaken, het gebruikelijke middel in die tijd als ouders de verbintenis niet zien zitten Piet Buijnsters  Hoe anders? Marita: „Ik denk dat ik nog wat beter dan Piet kan voelen hoe ongelooflijk moeilijk het bestaan van Betje is geweest. Ik schrijf een emobiografie, wat niet hetzelfde is als une vie romancée, dan zou ik dingen gaan verzinnen. Het blijft wetenschap, met verbeeldingskracht.” Piet: „En inlevingsvermogen.” Marita: „Die je als biograaf ook moet temmen.” Piet: „Zeker, zeker.”  Marita: „Ik wil schrijven over dat vrolijke meisje daar in Vlissingen, waar ze geboren is…” Piet: …in dat bigotte Vlissingen…” Marita: „…en uit de gemeenschap verstoten wordt. En dan komt die oude dominee Wolff…” Had ze niet eerst een affaire met Matthijs Gargon? Marita: „Eerst gaat haar moeder dood, Betje is dan dertien. De dag na haar zeventiende verjaardag” – 25 juli 1755 – „gaat ze ervandoor met die jongen.” Gargon is een op wachtgeld gestelde vaandrig bij het leger. Piet: „Ze laat zich schaken, het gebruikelijke middel in die tijd als ouders de verbintenis niet zien zitten. Maar Betje gaat al heel gauw weer terug naar haar vader.” Marita: „En waarom? Jammer genoeg is er weinig over bekend. Er is een notitie van een tijdgenoot: ‘25 juli is de Jfvw Elis. Bekker met den vaandr. Gargon buiten weten van haar Vader weggegaan.’ En er zijn notulen van de kerkenraad: ze zijn onder censuur gesteld. Dat was in die tijd iets verschrikkelijks. Je hoorde er niet meer bij. Je werd op straat nagewezen. Kijk, daar loopt ze. Jij weet hoe klein ze was, Piet.” Hij knikt. Hij heeft in het Franse stadje Trévoux Betjes paspoort gevonden, en ook dat van Aagje. Betje Wolff en Aagje Deken waren in 1788 vanwege hun radicale patriottisme naar Frankrijk gevlucht en in 1797, toen Holland de Bataafse Republiek was geworden en de stadhouder in Engeland zat, keerden ze weer terug. In dat paspoort staat dat ze quatre pieds en huit pouces was, 4 voet en 8 inch, 1 meter 45. Verder had ze grijsblond haar en blauwe ogen, een vrij lange neus en een rond gezicht. Marita: „Een klein en tenger meisje, niet mooi, vond ze zelf, maar wel l’irrésistible en charmant air de plaire. Hoe ze zich na Gargon intellectueel ontwikkeld heeft, daar ga ik veel aandacht aan besteden. In mei 1756 wordt ze weer geaccepteerd door de kerk…” Foto Daniel Niessen Piet: „…‘daer sy sig tegenwoordig stigtelijk gedroeg’…”  Marita: „…en dan komt dominee Wolff op de proppen.”  Je denkt: Betje Wolff vond die Gargon een tegenvaller. Ze wilde geen seks of de seks was niet fijn. Maar in de biografie citeert Piet Buijnsters een brief van haar uit 1770: dat haar hart door de affaire tot de wortel gescheurd was en dat de wond na tien jaar treuren soms nog bloedde. Ze schrijft ook dat ze de wereld nooit zou hebben opgescheept met haar ‘Poëtische fratsen’  als het was doorgegaan met Gargon. Ze zou niets anders hebben gedaan dan haar ‘lieven jongen beminnen’ en zich dag en nacht de ‘harsens hebben gebroken’ om ‘tog zyn heele hart te houden’. Dominee Wolff, weduwnaar, verschijnt op zondagmiddag 9 oktober 1759 in Vlissingen en vraagt aan Betjes vader of hij met haar mag trouwen. „Ik denk”, zegt Marita Mathijsen, „dat haar vader meteen ja heeft gezegd. Hij dacht: die raak ik anders nooit meer kwijt.” Diezelfde avond wordt de verloving bezegeld en op 2 november 1759 stappen ze op de boot naar Middenbeemster. Op 18 november trouwen ze. Piet: „Alles in recordtempo.” Marita: „Voor Betje moet die boottocht afschuwelijk zijn geweest. Dominee Wolff was tweeënvijftig en dat was oud hoor, in die tijd. Je had geen tanden meer, je was kaal, je stonk. En dan kom je aan in dat dorp op het platteland. Koud. Niets te beleven. De buitenhuizen van de Amsterdammers staan in de winter leeg. De gemeenteleden zullen wel gedacht hebben: wat moet de dominee met die pop. De dochter van de dominee…” Piet: „Wijnanda!” „…gaat meteen het huis uit.” Ze  is bijna net zo oud als Betje. Piet: „Wijnanda krijgt tien kinderen en wat ik ook veelzeggend vind: er wordt er niet één naar Betje vernoemd.” Marita: „Daar zit je dan, met een man die je nauwelijks kent. Ja, van de brieven ze elkaar geschreven hadden. En ze hadden elkaar hun portretten gestuurd.” Piet: „Ze slapen apart. Dat schrijft Betje aan een vriend in Vlissingen die arts en vroedmeester is. ‘Die goeye man & ik zijn malkander niet familiarer dan goeye vrienden.’ Ze hield haar eigen kamer en dominee Wolff vond het goed. ‘Wat zeid de man? Al zo myn liefje maar verkiest.’” Kinderen komen er niet. In 1763 verschijnt Betje Wolffs eerste dichtbundel en in de jaren daarna ontwikkelt ze zich tot een militant Verlichtingsdenker. Tegen het orthodoxe protestantisme, tegen elke vorm van dogmatisme, voor vrijheid van denken, tolerantie en democratie.  En wat nieuw was aan het eind van de achttiende eeuw: haar eigen denken en doen maakt ze tot onderwerp van haar poëzie. „Ze moet door haar huwelijk lef hebben gekregen”, zegt Marita Mathijsen. „Ze was nu domineesvrouw, ze had een positie. Ze had een scherpe tong en die gaat ze gebruiken om zich af te zetten tegen de vromen en de fijnen, tegen de kerkenraadsleden ook die haar in Vlissingen op censuur hebben gesteld. Daar ga ik in mijn biografie veel nadruk op leggen.” De koffie is allang op en Piet Buijnsters gaat ons voor naar boven, stapje voor stapje de trap op. De pastel van misschien Betje Wolff  hangt naast de zoveelste antieke boekenkast en Marita Mathijsen zegt: „Ik kan me voorstellen dat je dénkt dat ze het is, Piet. Die sprekende ogen… ” Piet: „Ik hóóp dat ze het is.” Marita: „Maar ze is het niet. Het zou te toevallig zijn.” In de kamer ernaast stonden voorheen de negentiende-eeuwse kinderboeken van Piet Buijnsters en zijn vrouw. Ze schreven er samen een aantal studies over, sommige werden bekroond. Lin, Leontine Buijnsters-Smets, was kunsthistorica. Haar bed, in de volgende kamer, is keurig opgemaakt met fris linnengoed. Het staat pal tegen dat van haar man aangeschoven. „Alles is hier nog zoals het was toen ze nog leefde”, zegt hij. „Ik verander niets.” Behalve dan dat hij de kinderboeken aan de bibliotheek van Tilburg University heeft geschonken. En een deel van de prentenverzameling is net naar de veiling gegaan. Piet: „Ik was in de keuken koffie aan het maken en ze zei: kom je? Ik zei: even wat melk pakken, ik kom eraan. Ik kwam in de kamer en toen was ze dood. Het was werkelijk heel erg rottig.” Hij hoort en ziet  haar nog de hele tijd. We eten in restaurant Groenewoud op de kruising van de Groesbeekseweg en de Postweg, voorheen een herberg, uit 1763. Daar is bijna niets meer van te zien. Het verkeer dendert aan alle kanten voorbij. Bij de tartaar van makreel vertelt Piet Buijnsters over de keer dat hij met zijn dochters, een eeneiige tweeling, Simone en Evelien, naar het huis van Betje Wolff in Middenbeemster was gegaan, nu een museum. De meisjes waren nog klein en de conservator, tevens dorpsonderwijzer, deed de kledingkast open om er hemdjes, lijfjes en hoedjes van Betje uit te halen. Die mochten ze aantrekken. „Dat zou nu ondenkbaar zijn.” Zijn dochter Simone is een paar jaar geleden overleden.  Foto Daniel Niessen Hij vertelt over een „feministisch clubje” uit Amsterdam dat ook naar Middenbeemster was gegaan en met de conservator een heftige discussie had gevoerd over de vraag of de liefde van Betje Wolff en Aagje Deken seksueel was geweest. De conservator wist het niet en had hen naar professor Buijnsters in Nijmegen verwezen. „Er was nog geen e-mail, dus ik kreeg ze aan de telefoon. Ik mompelde iets als: geen idee.” Het had hem wel aan het denken gezet. Toen pas? „In de tijd dat ik de biografie schreef werd bij dat soort dingen nog niet zo stilgestaan.” Wat denkt hij nu? „Ik weet het niet. Ze sliepen samen in één bed, maar dat was in die tijd normaal, ook voor mannen.” Marita: „Sowieso waren mensen veel aanrakeriger dan nu. In de achttiende eeuw zouden we” – ze pakt onze handen en begint ze te strelen – „dit bij elkaar gedaan hebben, dat lees je in romans uit die tijd. Ik omhelsde hem. Ik streelde haar. Zonder seksuele connotatie. Een vriendin van mij keek met haar dochter naar een verfilming van een van de Brontë-boeken, waarin iedereen elkaar de hele tijd omhelst, en mijn vriendin zei: anachronistisch. Nee! Helemaal niet!” Dus? Marita: „Ik denk dat Betje puur een Wahlverwandtschaft had met Aagje. Ze zullen genoten hebben van elkaars lichamelijke aanwezigheid, lekker warm, gezellig. Hartsvriendinnen. Maar verder? Ze vond Aagje niet aantrekkelijk.” Piet: „In een brief noemt ze haar een ‘welgemeste trapgans’. Een trapgans!” Marita: „Staat dat in je biografie? Dat heb ik verdrongen.” Piet: „Ze schrijft dat Aagje log loopt en lang niet zo kwiek is als zij. Heel onaardig.” Marita: „Over deze dingen moet ik nog echt nadenken.” Piet: „Misschien bedoelde ze het ironisch. Dat hoop ik. Ik ben zeer gesteld op Aagje. Een bijzondere vrouw. Een sterk karakter. Ze klaagde nooit. Ik weet niet of je er goed aan doet om alleen over Betje te schrijven, Marita. Ik denk dat je daar kritiek op gaat krijgen.” Marita: „So what?” Piet: „Niet van mij, hoor. Maar misschien moet je je keuze in je voorwoord verantwoorden. Anders zouden mensen kunnen zeggen: Aagje wordt terzijde geschoven.” Aagje Deken was opgegroeid in een weeshuis en had voor ze Betje leerde kennen samengewoond met Maria Bosch, als haar verzorgster. Ze hadden een dichtbundel gepubliceerd. Betje Wolff, zegt Piet Buijnsters, hield van mooie jonge vrouwen, ze werd telkens weer verliefd. Hij noemt er in zijn biografie een hele reeks. Anna van der Horst, Lotje Schippers, Cootje Best, Johanna Kops, Coosje Busken en nog meer. Meisjes met literaire belangstelling, soms wilden ze dichteres worden. Soms kwamen ze een poosje bij Betje en Aagje logeren. Vooral op Coosje Busken was Betje volgens Piet Buijnsters zo verliefd dat de verstandhouding met Aagje eronder leed. Betje droomde hardop van een mariage à trois. ‘Zodat ik maar zeggen wil’, schrijft ze in mei 1787 aan Coosje, ‘dat ik vuurig wenschte myn eige lieve uitverkore vriendin hier te hebben. O Meisje, dan zou Lommerlust eens nog veel schooner zyn, & dit aards paradys heerlyker dan nú, nu ik altoos zo alleen ben.’ Lommerlust was het buitenhuis in Beverwijk dat Betje Wolff en Aagje Deken hadden gekocht toen ze in goeden doen waren gekomen. Die verliefdheden, zegt Piet Buijnsters, hadden telkens hetzelfde patroon. „Ze vlamden plotseling op, de adoratie van de kant van Betje werd zeer hevig, waarna ze even plotseling weer uitdoofden. En dan verdwenen de jonge vrouwen uit haar leven.” Misschien, zegt hij, was Betje te overrompelend. Of de familie van de meisjes ging zich ermee bemoeien. Bij de boerenhoender met knoflookpuree vraagt Piet Buijnsters of Marita al in Trévoux is geweest, in het buitenhuis dat Betje Wolff en Aagje Deken daar bewoonden, Château de Corcelles. Marita pakt haar telefoon en laat de foto’s zien die ze daar gemaakt heeft. Ze was er in april met haar vriend Floris Cohen – haar man, de violist Hub Mathijsen, is bijna dertig jaar geleden gestorven – en ontdekte dat er verderop in het bos een achttiende-eeuwse cabane stond, een schrijfhutje. Het was een replica van het schrijfhutje op Lommerlust. Dat hutje is allang afgebroken, net als Lommerlust zelf. „We waren er op een zondagochtend”, zegt Marita. „De zusters Dominicanessen die er nu wonen zaten in de kerk en van de abdis mochten we overal rondlopen.” Op een van de foto’s kijkt Marita in een spiegel waarin Betje zichzelf ook bekeken moet hebben. Piet: „Wat ik heel jammer vind: dat ik nergens een afbeelding van dominee Wolff heb kunnen vinden.” Ik wil heel graag weten hoe dominee Wolff eruit zag Marita Mathijsen  Marita: „Waar heb je allemaal gezocht? Waar kan ik nog zoeken? Ik wil heel graag weten hoe hij eruit zag.” Piet: „Ik ook. Ik zou er geen beenamputatie voor over hebben, maar toch wel een vinger.” Marita: „Van elke dominee werd in die tijd een silhouettekening gemaakt, die van hem móét nog ergens zijn. Heb je in de kerk in Middenbeemster gekeken?” Wat haar ook zo fascineert, zegt ze, is Betjes dood en hoe Aagje erop reageerde. Jarenlang klaagde Betje over verschrikkelijke buikpijn en toen er na haar dood, op 5 november 1804, volgens haar wens autopsie werd gedaan bleken haar darmen, maag, hart en totaal versteende lever helemaal met het buikvlies vergroeid te zijn. „De kanker zat overal.” Aagje liet de notaris komen om een nieuw testament op te stellen, ten gunste van het nichtje bij wie ze de laatste jaren in huis woonden, in Den Haag. Veel geld was er niet meer, hun zaakwaarnemer was failliet gegaan en had met hun vermogen geprobeerd zijn schulden te delgen. Marita: „Toen de notaris vertrokken was, is Aagje gaan zwijgen.” Piet: „Ze heeft niets meer gezegd.” Marita: „Negen dagen later was ze ook dood.” Piet: „Gestorven aan een gebroken hart.” Het graf van Betje Wolff, op begraafplaats Ter Navolging in de Scheveningse duinen, lag nog open, want de grond was stijf bevroren. En toen is Aagje Deken bij haar gelegd. Marita Mathijsen (Belfeld, 1944) was hoogleraar Nederlandse letterkunde in Amsterdam. Ze schreef onder meer de biografie van de schrijver Jacob van Lennep. Piet Buijnsters (Breda, 1933) was hoogleraar Nederlandse letterkunde in Nijmegen en boekhistoricus. Hij schreef tal van boeken over de literatuur van de achttiende eeuw. Dit is de derde aflevering van een reeks zomeravondgesprekken. Twee aan elkaar gewaagde gasten eten met NRC-redacteuren.   Volgende week:  Kees van der Staaij, fractievoorzitter van de SGP, en Habtamu de Hoop, Tweede Kamerlid voor de PvdA. Foto’s Daniel Niessen.||https://www.nrc.nl//nieuws/2022/07/29/weet-jij-hoe-het-hondje-van-betje-heette-a4137492
2022-07-29||Oud-ASML-directeur: ‘Ze zeiden:  Wim, houd toch op geld te verdonderen’||Zijn handdruk is wat minder krachtig dan gebruikelijk, verontschuldigt hij zich. „Tijdens mijn laatste vakantie liep ik een bacteriële infectie op. De dokter zei dat ik geen week langer had moeten wachten.” Gelukkig is Wim Troost (96) gezegend met een ijzeren gestel. En  een ijzeren geheugen. Troost, geboren in het decennium dat Philips de eerste radiotoestellen op de markt bracht, weet hoe je een techreus opricht. Hij speelde begin jaren tachtig een doorslaggevende rol bij de start van chipmachinefabrikant ASML. Het succes van ASML kent vele vaders. Wim Troost was degene die zich ontfermde over een technologie waarmee Philips hevig  in zijn maag zat: de lithografiemachine. Het was een vondst van het Natlab, het laboratorium waar honderden Philips-wetenschappers werkten aan vooruitstrevende techniek. Natlab is hem dierbaar, zegt Wim Troost: „Ik zou graag nog eens een boek schrijven over de fantastische uitvindingen die daar gedaan zijn.” Philips ontwierp zijn eigen innovatieve productiegereedschappen. Een van de Natlab-uitvindingen was een lithografiemachine die stapsgewijs een patroon projecteerde op een wafer – een ronde plaat silicium waarop chips gemaakt worden. Philips had een manier gevonden om dat nauwkeuriger en sneller te doen dan concurrenten. Philips had zelf niet genoeg chips nodig om alleen daarvoor een volledige lithografiechipmachine te ontwikkelen. Begin 1978 deed Philips een poging om de technologie te verzelfstandigen, als een losse bedrijfstak die ook apparaten aan externe klanten zou leveren. Wim Troost stak als enige zijn hand op: hij wilde die uitdaging wel aangaan. Hij was destijds adjunct-directeur bij de divisie Science & Industry (producten voor industriële toepassingen). Andere divisiehoofden zagen geen heil in de lithografietechniek. „‘Wim, houd toch op geld te verdonderen’, zeiden ze tegen me.”  Wim Troost werd geboren in 1925 in Den Haag en studeerde meet- en regeltechniek in Delft. Hij begon in 1951 bij de Philips-divisie PIT (Producten voor Industriële Toepassingen) waar hij uiteindelijk adjunct-directeur werd. Zijn vrouw overleed in 2003, hij vond een nieuwe levenspartner en heeft een drukbezet leven, met kinderen, kleinkinderen en achterkleinkinderen die allemaal weer bezocht worden na de coronacrisis. Hij gaf tot voor kort lessen  Engelse conversatie bij de hobbyclub in zijn woonplaats Nuenen en geeft nog lezingen over chiptechnologie. Chipproductie is in de afgelopen decennia vele malen efficiënter geworden, weet Troost. „Er was vroeger meer tijd nodig voor onderhoud. Tegenwoordig draaien de lithografiemachines 98 procent van de tijd, destijds waren we al tevreden met 40 of 50 procent.” Er bleek weinig vraag naar een lithografiesysteem van Philips – het eerste systeem werkte nog met hydraulische motoren, met grote kans op olielekkage. Een variant met elektrische aandrijving was in ontwikkeling maar nog niet gereed. Wim Troost ging wereldwijd op zoek naar afnemers, maar kreeg niet genoeg lithografiemachines verkocht om de tak rendabel te maken. Toch zette Troost door. Dat was gedurende zijn hele carrière zijn sterke punt, zegt hij aan de keukentafel van zijn boerderij in het Brabantse Nuenen: doorzettingsvermogen. Het ministerie van Economische Zaken betaalde mee aan de ontwikkeling van Philips’ lithografietechniek  en dreigde een fikse subsidie te staken als Philips niet verder zou komen met de ontwikkeling. Bij Economische Zaken zagen ze een oplossing: kon Philips niet samenwerken met ASM International, het bedrijf van de succesvolle Nederlandse ondernemer Arthur del Prado? ASM International hield zich immers ook met chipmachines bezig. „We werden in 1983 door Economische Zaken uitgenodigd voor een bijeenkomst in Den Haag waar Del Prado tot ondernemer van het jaar werd uitgeroepen”, herinnert Troost zich.  „Arthur del Prado was een zeer charmante man, maar voor een bedrijf in lithografiemachines niet geschikt. Ik zag een deal met hem niet zitten.” Philips bedankte beleefd, al bleven Economische Zaken en Del Prado aandringen. Lithografiesystemen zijn de duurste apparaten in de fabriek, bepalend voor de inrichting van de overige productieprocessen. Troost: „Del Prado was een goede verkoper, maar hij had niet de juiste connecties voor de wereld van de lithografie. Die handel speelt zich af op het niveau van de directie, niet de inkopers. Bovendien ontbrak het ASM International aan kennis op lithografiegebied.” Troost ging op zoek naar andere jointventurepartners – tevergeefs. De Amerikaanse fabrikant van lithografiesystemen Perkin-Elmer kwam met een delegatie van tien mensen in Eindhoven en was diep onder de indruk. „Perkin-Elmer wilde wel met Philips in zee, maar de Philips-staf reageerde niet”, zegt Troost. „De Philips-leiding had geen enkele visie.” Hij kan zich er nog over opwinden. Als noodgreep klopte Wim Troost, samen met zijn toenmalige Philips-baas George de Kruijff, in 1983 toch aan bij Arthur del Prado. De Kruijff was tot het inzicht gekomen dat een deal met ASM International de enige manier was om de Philips-techniek verder te ontwikkelen. In een kort gesprek was de joint venture tussen Philips en ASM International beklonken – beide bedrijven legden 7,5 miljoen gulden in – en zo ontstond ASML: Advanced Semiconductor Materials Lithography. De eerste directeur van ASML werd Gjalt Smit, ook van Philips. Wim Troost bleef aan als commissaris.  Het vroege ASML kampte met slecht gemotiveerde medewerkers en geldgebrek, herinnert Troost zich: „Ik heb grote bewondering voor Smit. Hij trof bij zijn aantreden een onmogelijke situatie aan en wist de eigen organisatie en de wereld te overtuigen dat ASML de meest geavanceerde lithografietechniek op de markt zou brengen.” Maar de deal met Arthur del Prado liep niet goed af, zoals Troost voorspeld had. „ASM International leek goed in de slappe was te zitten omdat het bedrijf net naar de beurs was gegaan in de Verenigde Staten”, zegt Troost. Maar ASM International had in 1988 onvoldoende kapitaal voor een volgende investeringsstap en Del Prado trok zich terug uit de samenwerking.  ASML overleefde met moeite, dankzij stevige overheidssubsidies en een – eenmalige – gulle bui van toenmalig Philips-topman Jan Timmer. In 1992 gaf hij ASML op het juiste moment financiële ruimte met een lening van 30 miljoen gulden. Troost, bij Philips begonnen in 1951, ging in 1985 met pensioen. Ook daarna bleef hij nauw betrokken bij ASML. In 1987 stapte ASML’s toenmalige topman Gjalt Smit op en werd Wim Troost gevraagd als algemeen directeur in te springen. In 1990 ging hij definitief met pensioen – maar helemaal loslaten deed hij nooit. Hij bezoekt nog vaak de algemene aandeelhoudersvergaderingen, zowel bij ASML als bij Philips.  Bij zijn afscheid in 1990 kreeg Troost een  vergulde wafer van  het ‘ASM Lithography personeel’. Foto Dieuwertje Bravenboer
 De meeste spullen van vroeger heeft hij inmiddels weggedaan. Maar niet de vergulde wafer die hij bij zijn afscheid in 1990 kreeg, met daarin gegrafeerd de woorden ‘onder dankzegging aan Ir. Wim Troost’ – het ASM Lithography personeel’. En zijn hoofd zit vol dierbare herinneringen. Zoals aan vrijdag 12 december 1986, de dag dat Frits Philips, de voormalig bestuursvoorzitter van Philips en boegbeeld van het concern, zou langskomen voor een bezoek aan het fonkelnieuwe ASML-hoofdkantoor in Veldhoven. Een futuristisch wit gebouw in Silicon Valley-achtige architectuur, bedoeld om indruk te maken op Amerikaanse klanten. Het was een hele vooruitgang vergeleken met het noodgebouwtje in Eindhoven waar Troost in 1984 met vijftig voormalige Philips-medewerkers ASML was begonnen. „Ik kwam Frits Philips tegen bij een aandeelhoudersvergadering. ‘Misschien vindt u het interessant ASML te bezoeken?’ vroeg ik hem. En hij zei ja.” Het bezoek verliep niet helemaal zoals verwacht, vertelt Wim Troost. „Frits Philips stond erop  zelf te rijden en sloeg af bij het eerste opvallende witte gebouw in de buurt van Veldhoven dat hij tegenkwam. Dat pand bleek van kantoormeubelfabrikant Ahrend, die zeer vereerd was met het spontane bezoek van de beroemde industrieel en hem een rondleiding aanbood.” Het liep goed af: na een paar ongeruste telefoontjes wist Troost Frits Philips te traceren. „Meneer Philips is later die dag bij ASML langs geweest en was alsnog zeer belangstellend. Hij zei tegen Gjalt Smit en mij: Mannen, houd vol.” Na de oprichting van ASML, in 1984, kreeg het bedrijf geld uit Europese fondsen voor micro-elektronica. Het ministerie van Economische Zaken steunde ASML onder meer met 100 miljoen gulden ontwikkelingskrediet. In de jaren tachtig stak EZ ook honderden miljoenen in een ander chipproject: Mega.  Daarmee probeerde Philips met de Duitse partner Siemens een sprong in chiptechnologie te maken. Dat gebeurde in een tijd dat Europa zijn technologische achterstand op de VS en Japan wilde inhalen – Taiwan en Zuid-Korea waren nog niet in beeld. Het Mega-project mislukte, maar de achterliggende technologie legde later de basis voor TSMC in Taiwan, mede opgericht door Philips. Tegenwoordig is TSMC de grootste chipproducent ter wereld en een van ASML’s grootste klanten. Philips stootte zijn chipdivisie in 2006 af onder de naam NXP.||https://www.nrc.nl//nieuws/2022/07/29/ze-zeiden-wim-houd-toch-op-geld-te-verdonderen-a4137620
2022-07-29||Fotonica: geboorte van een nieuwe Nederlandse techreus||Tel de sjoelstenen en je weet hoe het ervoor staat in de fotonica-industrie. In de gang van chipfabrikant Smart Photonics in Eindhoven hangt een doorzichtige buis vol sjoelstenen. Het blijkt een telraam: elke steen staat voor één wafer – een ronde plaat waarop laag voor laag chips worden opgebouwd – die aan een klant werd geleverd. Dat je het aantal wafers nog in stapels sjoelstenen kunt bijhouden –  het exacte getal moet uit concurrentieoverwegingen achterwege blijven – geeft aan dat de industrie nog in de kinderschoenen staat. Zeker in vergelijking met de 1,15 biljoen  (1.150 miljard) chips die de reguliere chipindustrie jaarlijks maakt – de gezamenlijke productie van megabedrijven als Intel, Samsung, TSMC en Micron, in hun megafabrieken met hun megadure machines. „Staar je niet blind op die sjoelstenen”, zegt Smart Photonics-directeur Johan Feenstra. „We maken hier vijfhonderd wafers per jaar, maar het merendeel wordt nog gebruikt voor tests en onderzoek. Sinds deze zomer hebben we de mogelijkheid om vijfduizend wafers per jaar te maken – met gangbare chipapparatuur.” Fotonische chips, die laserlicht kunnen bewerken en doorgeven, zijn zuiniger dan gewone computerchips met koperen draadjes. De techniek is al geruime tijd in ontwikkeling,  maar tot nu toe kwam de uitvinding niet veel verder dan het laboratorium. Al staat de wereldwijde fotonicamarkt nog in de kinderschoenen, Nederland heeft grote ambities.  Dit jaar kreeg het samenwerkingsverband van Nederlandse fotonicabedrijven PhotonDelta een publieke en private investering van 1,1 miljard, waarvan 470 miljoen euro toegezegd uit het Nationaal Groeifonds. De opdracht: creëer een netwerk van honderden bedrijven en chipontwerpers en breid voor 2030 uit naar 100.000 wafers per jaar, met klanten over de hele wereld. De chipfabriek van Smart Photonics rekent op 75 miljoen euro uit die pot. Daarnaast wil het ministerie van Economische Zaken en Klimaat nog eens tientallen miljoenen staatssteun aan Smart Photonics verstrekken. Dat gaat via een Europees stimuleringsprogramma, IPCEI  genaamd (Important Project of Common European Interest). Smart Photonics, opgericht in 2012, is gevestigd in Eindhoven. Foto Merlin Daleman
 Het exacte bedrag wordt duidelijk als Brussel de definitieve toestemming geeft. Daarvoor moet Feenstra zich nog door een berg papierwerk worstelen. Niet zijn grootste hobby, erkent hij, maar hij heeft het er graag voor over. Het Nationaal Groeifonds en IPCEI zijn stempels van vertrouwen in de ontluikende Nederlandse fotonica-industrie en helpen om nieuwe klanten en nieuw talent aan te trekken. Het aantal medewerkers van Smart Photonics groeide in twee jaar tijd van 70 naar zo’n 130. Zoals chipmachinefabrikant ASML in de jaren tachtig met wat hulp van de overheid tot een techreus kon uitgroeien, lijkt de fotonicawereld nu dankzij staatssteun en stimuleringsprogramma’s aan de vooravond te staan van een economische bloeiperiode.  Wat is er nog meer nodig om een nieuwe techreus te bouwen? Fotonische chips maken gebruik van licht – fotonen – om informatie over te dragen. Dat is energiezuiniger dan de bestaande methode van dataoverdracht, via koperdraadjes. Snel informatie versturen via koper is begrensd. Dat merk je op de lange afstand (denk aan glasvezelkabels die sneller internet bieden dan koperkabels) maar het geldt ook voor de ultrakorte afstand, binnen in een chip. Jan-Laurens van der Steen, van onderzoeksinstituut TNO: „Fotonica is een sleuteltechnologie die al lang in ontwikkeling is, en in principe te  gebruiken voor allerlei toepassingen. Er is veel in concept aangetoond, we moeten het nu laten zien in de echte wereld.” De meest gebruikte commerciële toepassing tot nu toe: grote datacenters gebruiken apparatuur met fotonische chips om op hun stroomrekening te besparen. De telecomsector is ook geïnteresseerd; zo werkt VodafoneZiggo samen met de Eindhovense chipontwerper Effect Photonics om het mobiele netwerk zuiniger te laten werken. Een toepassing voor de nabije toekomst is ‘lidar’, een instrument dat met een laserstraal afstanden meet en snelheden van objecten berekent. Deze techniek is onmisbaar om auto’s autonoom te laten rijden. Een lidar van fotonische chips is kleiner en goedkoper – dat is interessant voor de auto-industrie. En nog een toepassing in de categorie toekomstmuziek: fotonische chips voor quantumcomputers – superkrachtige computers waaraan nog driftig wordt gesleuteld. Als Nederland jaarlijks 100.000 wafers met fotonische chips wil produceren, is een massamarkt nodig. Dat kan alleen met standaardisering.  Dat is de les van de ‘gewone’ computerchips (processors die voor rekenkracht zorgen, geheugenchips die data opslaan). De chipindustrie werd groot dankzij uniforme productiemethoden, materialen en ontwerpmiddelen. Zo werden chips goedkoper en vind je ze nu in alle denkbare toepassingen – van smartwatch tot wasmachine. Voor fotonische chips is zo’n standaard er nog niet. Wel zijn er veel moeilijke woorden voor drie verschillende smaken: halfgeleiders gemaakt van indiumfosfide kunnen als enige zelf licht creëren (onmisbaar), siliciumfotonicachips worden gemaakt van materialen uit de gewone chipwereld (handig), en de derde variant is siliciumnitride (weinig verlies van licht – belangrijk voor quantumcomputers). In het Belgische Leuven, bij onderzoeksinstituut imec, wordt geëxperimenteerd met siliciumfotonica, de Universiteit Twente is ver met siliciumnitride en bij Smart Photonics produceren ze de indiumfosfide-variant. Je kunt met die techniek wat complexere chips maken, die in theorie sneller zijn dan siliciumfotonica. Maar, aldus Van der Steen van TNO, „het blijft wel een beetje koffiedik kijken”. Naast de drie hoofdsmaken zijn er nog tientallen subvarianten, verzucht Kathleen Philips, directeur van de Nederlandse tak van onderzoeksinstituut imec. „De fotonicasector moet naar one size fits all. Als je als chipontwikkelaar moet kiezen uit meer dan tien opties, dan wacht je liever even. „We hebben de neiging de beste technologie te nemen, maar dat hoeft niet. Er is techniek nodig die breed inzetbaar is en door een heel ecosysteem gedragen wordt. Of je nou een lidar of een datamodule maakt – dan weet je tenminste dat je over vijf jaar nog dezelfde technologie kunt gebruiken. Of dat je de chip ook door iemand anders kan laten maken, als je van toeleverancier wilt wisselen.” In de wereld van elektronische chips heeft TSMC uit Taiwan momenteel de grootste fabrieken en de beste productietechniek. Smart Photonics in Eindhoven wil net zo’n foundry worden, een chipfabriek die andermans ontwerpen produceert – goedkoper en beter dan concurrenten dat kunnen. Innovatie van processors en geheugenchips is gebaseerd op schaalverkleining. Elke nieuwe generatie bevat nog meer transistoren en meer functies op hetzelfde oppervlak, totdat er uiteindelijk een volledig computersysteem op één chipje past. De technologie wordt verhoudingsgewijs goedkoper, biedt meer rekenkracht en komt ter beschikking van een grotere groep afnemers. Zo groeit de afzet. Fotonicastart-ups schieten als paddenstoelen uit de grond, overal ter wereld. Maar Nederland staat er sterk voor Jan-Laurens van der Steen TNO Die schaalverkleining speelt bij fotonica minder een rol. De innovatie schuilt in combineren en assembleren van de losse elementen: een fotonische chip heeft ook een computertje nodig voor de aansturing, en met nog een zender en ontvanger erbij kom je op vier of vijf losse delen. „Koppelen van de chips tot één verpakking moet je goedkoper kunnen dan de concurrentie”, aldus Philips.  Daarom is het belangrijk dat Nederland niet alleen een chipfabriek heeft, maar ook gespecialiseerde bedrijven die zich op assemblage en chipontwerp richten. Jan-Laurens van der Steen van TNO:  „Uiteindelijk zul je altijd verschillende soorten fotonische chips met elkaar en met elektronische chips moeten combineren. Die techniek is nu nog te kostbaar en niet geschikt voor massaproductie. Dat is de bottleneck die we proberen te verwijderen.” Het samenwerkingsverband van Nederlandse fotonicabedrijven PhotonDelta kreeg dit jaar een publieke en private investering van 1,1 miljard. De chipfabriek van Smart  Photonics rekent op 75 miljoen euro uit Foto Merlin Daleman De bestaande chipindustrie is een wereldmarkt waarin jaarlijks bijna 600 miljard dollar (zo’n 586 miljard euro) omgaat, met Azië als belangrijkste productieschuur. Door het aanhoudende chiptekort en de geopolitieke spanningen tussen China en de VS wil ook het Westen de eigen chipproductie opkrikken. Een volledige ontkoppeling van China is lastig en economisch onhaalbaar, minder afhankelijkheid is wel een haalbaar streven. Ook voor de prille fotonica-industrie geldt dat niet alles weer uit Azië kan komen. Elke regio, zoals Silicon Valley in de VS, China en Taiwan, ontwikkelt eigen fotonicaproductie. Van der Steen: „Fotonicastart-ups schieten als paddenstoelen uit de grond, overal ter wereld. Maar Nederland staat er sterk voor, het onderzoek in Eindhoven en Twente staat hoog aangeschreven.” Smart Photonics investeerde om te kunnen produceren op gangbare chipmachines – dan is het makkelijker om op te schalen. „We willen hier de capaciteit eerder op orde hebben dan onze concurrentie. Nederland moet het first-mover advantage houden”, zegt algemeen directeur Johan Feenstra. Dat besef is ook doorgedrongen tot het ministerie van Economische Zaken. In 2020 investeerde EZ 20 miljoen euro in Smart Photonics. Het was een noodgreep om te voorkomen dat een geïnteresseerde Chinese investeerder een belang in het bedrijf zou nemen en zo met Nederlandse technologie aan de haal kon gaan. Begin mei schoof Smart Photonics aan voor een rondetafelgesprek bij het ministerie van Economische Zaken. Directeur Johan Feenstra – die de wafers nog telt in sjoelstenen – keek om zich heen en zag dat hij zich in het gezelschap bevond van megabedrijven als Intel, NXP, Infineon (Duitsland) en ASML. Dat geeft aan hoe serieus het ministerie de fotonicasector neemt. Historicus Jorijn van Duijn, die onderzoek deed naar de geschiedenis van de Nederlandse chipmachinefabrikant ASM International, ziet een parallel met het innovatiebeleid in de jaren tachtig. Philips ontwikkelde destijds een lithografiemachine  (die patronen van chips projecteert voor de productie van halfgeleiders) voor de eigen chipfabrieken, maar wist geen externe afzetmarkt te vinden. Na veel druk van Economische Zaken besloot Philips met ASM International in zee te gaan; dat leidde tot de oprichting van de joint venture ASML. Nu is dat een bedrijf met 35.000 werknemers en een verwachte jaaromzet van 20 miljard euro. Van Duijn: „Met ASML zette Economische Zaken, net als nu bij Smart Photonics, vol in op vernieuwende technologie bij een opstartende onderneming met een onzekere toekomst. Het was een nieuwe koers na de RSV-affaire, het scheepsbouwbedrijf dat failliet ging ondanks miljarden aan staatsteun.” In de beginjaren kwam soms de helft van ons onderzoeksgeld uit Den Haag en Brussel Frits van Hout oud-directielid ASML De oprichting alleen was niet genoeg om ASML een kans te geven, zegt Frits van Hout, voormalig directielid van ASML en medewerker van het eerste uur. „In de beginjaren kwam soms de helft van ons onderzoeksgeld uit Den Haag en Brussel.” Eind jaren tachtig moest ASML veel investeren in lithografiemachines die met laserlicht werkten en een andere maat wafer aankonden. De financiële steun hielp het bedrijf door een cruciale fase, een periode dat het slecht ging in de chipindustrie en ASM International zich terugtrok wegens geldgebrek. „Zonder die steun was ASML er nu waarschijnlijk niet meer geweest”, zegt Frits van Hout. „Daarom is de IPCEI-hulp voor Smart Photonics belangrijk: vaak is Nederlands industriebeleid gericht op innovatie, maar het gaat ook om de opschaling naar meer capaciteit.” Tegenwoordig is Van Hout commissaris bij Smart Photonics. „Ik herken bij hen diezelfde mix van kennis en naïviteit die we in het begin bij ASML hadden. Je hebt niet alleen een technologische voorsprong nodig; het vergt ook een paar mensen met lef, die niet te veel oog hebben voor de risico’s. Als je niet weet waarvoor je bang moet zijn, dan ben je niet bang.”||https://www.nrc.nl//nieuws/2022/07/29/fotonica-geboorte-van-een-nieuwe-nederlandse-techreus-a4137615
2022-07-29||Via TikTok live voetbal kijken in verticaal formaat|| Voor het eerst wordt zaterdagavond een belangrijke voetbalwedstijd in Nederland live uitgezonden op TikTok. Sportzender ESPN brengt de wedstrijd om de Johan Cruijff Schaal, tussen Ajax en PSV, behalve via de gebruikelijke kanalen (televisie en YouTube) ook op de vooral onder jongeren populaire video-app via het Nederlandse ESPN-account op TikTok: @espnnl. Voor de uitzending van de wedstrijd via TikTok stuurt de zender een aparte cameraploeg, die in de  verticale 9:16-verhouding zal filmen, geschikt voor weergave via TikTok op de mobiele telefoon. „Het komt erop neer dat we een dubbele bezetting hebben: een ploeg die filmt voor tv en YouTube, en één voor TikTok”, zegt een woordvoerder van ESPN.  ESPN heeft ruim 600.00 volgers op TikTok. Duiding van de wedstrijd zal verzorgd worden door voormalig voetballers Kenneth Perez (presentatie), Mark van Rijswijk (commentaar), Kees Kwakman (analyse) en Marciano Vink (analyse). Is het livestreamen van sportwedstrijden via internet het nieuwe alternatief voor televisie? „Het is eerder een aanvulling, bedoeld voor een groep die misschien wel nauwelijks televisie kijkt, of zelfs geen tv in huis heeft,” zegt de woordvoerder van ESPN. De zender hoopt vooral jongere kijkers te trekken. Haperingen van de internetverbinding  zouden een struikelblok kunnen zijn,  wat vooral op cruciale momenten in de wedstrijd - zoals tijdens een doelpunt -  vervelend zou zijn. ESPN verwacht zaterdag geen problemen, omdat „het risico op overbelasting” bij  YouTube en TikTok niet zo groot is, aldus de woordvoerder. „De platformen zijn ingericht op hoge kijkcijfers. Er kan altijd iets gebeuren natuurlijk, we zijn benieuwd en doen dit ook vooral om van te leren.”  Het risico op haperingen is groter bij betaalde streamingsdiensten van onder meer ESPN. Concurrent ViaPlay compenseerde ontevreden klanten voor haperingen bij een Formule 1-wedstrijd door ze hun geld terug te geven. „Dat kwam bij ESPN ook voor. Er ontstaan problemen wanneer grote groepen tegelijkertijd willen inloggen in een beveiligde omgeving. Je moet het zien als dat meerdere mensen tegelijk door een klein poortje willen,” zegt de woordvoerder.  Tot dusver kregen voetballiefhebbers die ESPN volgen op TikTok vooral interviews en compilaties over voetbal voorgeschoteld. De video’s krijgen doorgaans duizenden likes. Vooral de serie zogenoemde dilemma challenges doet het goed, waarbij bekende voetballers zoals Matthijs de Ligt (3,5 miljoen views) wordt gevraagd hun persoonlijke voorkeur uit te spreken over triviaal-controversiële kwesties (pizza met of zonder ananas) en vakinhoudelijke zaken (Messi of Ronaldo?). De wedstrijd in de Johan Cruijff Arena in Amsterdam begint zaterdag om acht uur. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/29/via-tiktok-live-voetbal-kijken-in-verticaal-formaat-a4137724
2022-07-29||Na zes maanden is het vierkant op het schoolplein nog steeds kaal||Op het plein van het Dr. Nassau College in Assen groeien aardbeien in de fietsenstalling. Althans, dat zouden ze moeten doen, als de tuinman vorige week niet net iets te fanatiek had geschoffeld. Gelukkig weet Heidy Hastrich (57), technisch onderwijsassistent bij natuurkunde, scheikunde en biologie, dat de overgebleven aardbeienplanten  zich volgend jaar weer zullen vermeerderen. Zes jaar geleden vroeg de school subsidie aan bij Jantje Beton om van het stenen schoolplein  een gezonde tuin te maken met vruchtenbomen, fruitstruiken, een moestuin en wat klimtoestellen. In plaats van doelloos rondhangen, zouden leerlingen in de pauze voortaan vruchten kunnen plukken, of klimmen en wat leren over de natuur. Jantje Beton stelde één voorwaarde: de gezonde tuin moest ook beschikbaar zijn voor de buurt.   Het ijzeren hek rond het schoolplein werd vervangen door  lage struiken en leilindes. Graafmachines groeven de grond af en vulden hem opnieuw met verse tuinaarde. Een hovenier plantte  fruitbomen, waaronder oude inheemse appelsoorten. De klimtoestellen werden in de grond geschroefd en na een paar maanden was de gezonde tuin voor school en buurt af.  Vlak voor de zomervakantie  ligt het schoolplein er verlaten bij.  Heidy wijst naar een kaal stuk aarde aan de noordkant van het schoolplein, alleen een rijtje half opgekomen radijsjes en twee aardappelplanten herinneren aan het feit dat dit de moestuin is. De meivakantie kwam te vroeg dit jaar waardoor IJsheiligen er net inviel, met als gevolg dat bijna alle gewassen verpieterden. Heidy kijkt naar het overgebleven rijtje radijsjes. Volgend jaar nieuwe ronde, nieuwe kansen, zegt ze.     In het midden van het plein staan de fruitbomen gegroepeerd. De kersenboom is weliswaar leeg – Heidy vermoedt dat het de vogels zijn geweest – maar aan sommige appelbomen hangen nog wat appels. Er zijn al wat appels geplukt door leerlingen, al zijn die waarschijnlijk weggegooid. Zure appels eten hoort ook bij het leren over de natuur, vindt Heidy.  Dan, aan de zuidkant van de school, net om de hoek, lag tot voor kort een wilde bloementuin, Heidy’s trots. Want wilde bloemen zorgen voor bijen en bijen bestuiven de vruchtenbomen. Nu ligt er vooral zand. De bloemenzee moest worden vrijgemaakt voor een nieuwe pannakooi, waarin leerlingen kunnen voetballen. Bewegen is ook belangrijk, zegt Heidy. De wilde bloemen krijgen  vast een nieuwe plek.    Het stuk vierkante meter dat Heidy heeft vrijgemaakt ligt vlak aan de waterkant, de oostkant van de tuin. Ze heeft het stuk in de winter ontdaan van gras zodat de inheemse soorten die langs het water groeien zich ook hier kunnen vestigen. Het idee was om het proces van verwilderen met leerlingen te gaan volgen, maar na zes maanden is de aarde nog steeds wat kaal. Midden in het vierkant ligt een plastic zak en hier en daar groeit wat weegbree. Nee, het is niet helemaal wat Heidy ervan verwachtte en de leerlingen zijn ook niet echt enthousiast, maar ook hier geldt: volgend jaar nieuwe ronde, nieuwe kansen.      
Nieuwsbrief
		NRC De Wilde Tuin
	 
		Blijf op de hoogte van ons crowdsourcing project De Wilde Tuin
	||https://www.nrc.nl//nieuws/2022/07/29/na-zes-maanden-is-het-vierkant-op-het-schoolplein-nog-steeds-kaal-a4137722
2022-07-29||Opinie | Nancy Pelosi moet Taiwan bezoeken||Het is zaak dat de voorzitter van het Amerikaanse Huis van Afgevaardigden, Nancy Pelosi,  voet bij stuk houdt en haar plannen voor een bezoek aan Taiwan doorzet. Donderdag waarschuwde president Xi Jinping van China zijn Amerikaanse ambtgenoot Joe Biden hierover in een telefoongesprek:  „Wie met vuur speelt, zal zich alleen maar branden”. Gerrit van der Wees is voormalig Nederlands diplomaat en doceert geschiedenis van Taiwan aan George Mason University en Amerikaanse betrekkingen met Oost-Azië aan George Washington University. Onlangs bracht de Financial Times naar buiten dat Pelosi,  al sinds 1987 lid van het Huis, eerder van 2007 tot 2011 en sinds 2019 opnieuw Speaker, van plan is om met een delegatie van parlementariërs in augustus een bezoek te brengen aan Japan, Singapore, Indonesië en Maleisië, en daarbij ook Taiwan aan te doen. Het bezoek aan Taiwan was al dit voorjaar gepland, maar werd afgelast omdat enkele delegatieleden corona hadden opgelopen.  Pelosi, die altijd al positief ten aanzien van relaties met Taiwan heeft gestaan, wil het eiland graag voor haar afscheid als Speaker van het Huis van Afgevaardigden bezoeken. Zij is nu 82, heeft zich wel herkiesbaar gesteld als Congreslid, maar heeft aangekondigd aan het eind van het jaar af te treden als Speaker. Voor Taiwan is een dergelijk parlementair bezoek heel belangrijk, omdat het weinig diplomatieke betrekkingen heeft. Deze bezoeken betekenen een politieke steun in de rug en vormen daarmee een belangrijk tegenwicht tegen de dreigingen en intimidatie van Chinese kant. De regering in Beijing probeert deze bezoeken te voorkomen met bedreigingen richting het land van de bezoekers. Soms heeft dat resultaat, maar vaak werkt dat ook averechts. In dit geval waren de dreigingen en bewoordigen scherper dan normaal, en het is uiteraard zaak dat de Amerikaanse regering een juiste afweging maakt. Het is daarom belangrijk om de achterliggende psychologie van de Chinese regering goed te begrijpen.  De tactiek van Chinese kant is altijd om sterk te overreageren – ‘wolf-warrior diplomacy’ – om zodoende de andere kant, Amerikanen, Taiwanezen of andere landen, in een hoek te drukken. Een Amerikaanse diplomaat die jarenlang in Beijing heeft gediend, lichtte het als volgt toe: „Chinese diplomatie is net als autorijden in Beijing: er zijn geen echte verkeersregels, degene die het hardste duwt komt het eerst op de plaats van bestemming.”  Volgens hem is het dus zaak om hard terug te duwen en je niet te laten intimideren. Voor het bezoek van Nancy Pelosi kun je daar vier lessen uit trekken. Een: laat het bezoek doorgaan, en spreek brede steun uit voor Taiwan en het democratisch bestel op het eiland.  De Taiwanezen hebben hard gevochten voor hun democratie, en verdienen alle steun van de internationale gemeenschap. Twee: benadruk dat een bezoek geen verandering inhoudt van het ‘Eén China-beleid’, wat betekent dat de VS de regering in Beijing wel als de regering van China erkennen, maar Taiwan niet als onderdeel van China beschouwen. Toen de Amerikanen dat beleid in de jaren zeventig  inzetten, waren er twee regimes die claimden regering van heel China te zijn: ze besloten er één te erkennen, derhalve ‘één China’.   Drie: benadruk ook dat het ‘Eén China-beleid’ iets heel anders betekent dan het ‘Eén China-principe’ dat door Beijing gepropageerd wordt.  Dat ‘principe’ is noch door de VS noch door Europa ooit onderschreven.  Vier: spreek verontwaardiging uit over de onacceptabele dreigementen. Voor Europa, en ook Nederland, is deze discussie van groot belang.  Taiwan is een belangrijke speler in de wereldeconomie. Kijk alleen al naar de chipindustrie. Een crisis rondom Taiwan is niet een ver-van-mijn-bed-show: het raakt Nederland direct.   Om voldoende tegenwicht richting China te hebben is het noodzakelijk dat de Verenigde Staten en Europa nauw samenwerken om Taiwan  te steunen en ervoor te zorgen dat het als vrije en democratische staat kan blijven voortbestaan. Correctie (31 juli 2022): eerder stond hier dat Nancy Pelosi zich niet herkiesbaar gesteld heeft (voor de verkiezingen voor het Huis van Afgevaardigden, op 8 november dit jaar) en eind dit jaar terugtreedt. Zij heeft zich wel herkiesbaar gesteld, maar aangekondigd terug te treden als Speaker. Dit is aangepast.||https://www.nrc.nl//nieuws/2022/07/29/nancy-pelosi-moet-taiwan-bezoeken-a4137721
2022-07-29||Techbedrijven voelen de recessie al|| Hoewel Amerikaanse economen het nog ontkennen, is voor veel techbedrijven inmiddels wel duidelijk: de recessie is eigenlijk al bezig. Met name Facebook-eigenaar Meta en Google’s Alphabet zagen dat terug in hun deze week gepresenteerde halfjaarcijfers. Voor Amazon en Apple gold dat minder, maar ook zij waren voorzichtiger over hun verwachtingen voor de rest van het jaar. Het contrast met de eerste twee pandemiejaren, 2020 en 2021, is groot. Toen kon het door thuiszitters met behoefte aan vermaak niet op voor veel techbedrijven. Maar nu houden adverteerders de hand op de knip door de gevolgen van de oorlog in Oekraïne en de enorme inflatie. Hun redenatie: waarom veel geld uitgeven aan marketing als de consument in een recessie met zulke prijsstijgingen toch minder zal gaan uitgeven?   Meta zag daardoor voor het eerst in zijn bestaan  de omzet op jaarbasis dalen. Platforms als Facebook, WhatsApp en Instagram leverden de afgelopen drie maanden 28,8 miljard dollar (28,2 miljard euro) aan inkomsten op. In dezelfde periode een jaar geleden was dat nog ruim 29 miljard dollar.  Die daling werd vooral veroorzaakt door een teruggang in de advertentie-inkomsten. De inkomsten per advertentie lagen gemiddeld 14 procent lager dan in het tweede kwartaal van 2021.  miljard dollar was de omzet van Meta het afgelopen kwartaal. Het was de eerste omzetdaling in zijn bestaan. procent groeide de omzet van Alphabet. Dat was de laagste groei in twee jaar. miljard dollar was de omzet van Amazon. Een stijging van 7 procent.  Naast de naderende recessie heeft Meta ook te maken met recente wijzigingen in het privacybeleid van Apple. Dat heeft naar eigen zeggen de hoeveelheid gebruikersdata die het verzamelt en deelt met andere partijen beperkt. Dat  maakt het voor Facebook lastiger op maat gesneden advertenties voor gebruikers aan te bieden. De verantwoordelijke voor de advertentieverkopen, Sheryl Sandberg, maakte onlangs bekend na veertien jaar te vertrekken bij Meta.  Topman Mark Zuckerberg liet zich tegenover analisten ontvallen dat de resultaten ook het komende kwartaal waarschijnlijk  tegenvallen.  „We lijken in een economische neergang te zijn beland die een brede impact zal hebben op de digitale advertentiesector. Het is altijd moeilijk te voorspellen hoe diep of hoelang deze cycli zullen zijn, maar ik zou zeggen dat de situatie erger lijkt dan een kwartaal geleden.” Dinsdag had Google-moeder Alphabet ook al een verkapte winstwaarschuwing afgegeven. Het bedrijf noteerde afgelopen kwartaal weliswaar een omzetstijging van 13 procent, maar dat was wel het laagste groeipercentage in twee jaar tijd. Ook Alphabet wees naar dalende advertentieinkomsten. Bedrijven trappen op de rem door  voortdurend hoge kosten van materialen en problemen in de toeleveringsketen. Bij platformen als YouTube en Google „weerspiegelt de terugval in de uitgaven van sommige adverteerders in het tweede kwartaal de onzekerheid over een aantal factoren die moeilijk uit elkaar te halen zijn”, zei Alphabet-financieel directeur Ruth Porat daarover.  Dat Alphabet nog steeds  groeide, komt vooral door de sterke prestaties van de clouddiensten. Het thuiswerken is een blijvend fenomeen gebleken en daarvan profiteren bedrijven die ondersteunende diensten aanbieden.  Concurrent Microsoft zag de inkomsten uit clouddiensten met 40 procent groeien. Dat was wel licht minder dan het voorgaande kwartaal en ook lager dan waarop analisten hadden gerekend. Het zorgde er mede voor dat de omzet op jaarbasis met 12 procent groeide,  het traagste groeitempo sinds begin 2020. Webwinkel Amazon  had net als in het eerste kwartaal van dit jaar onder de streep te maken met negatieve cijfers. Het nettoverlies bedroeg 2 miljard dollar, maar dat kwam vooral voort uit een afschrijving van 3,9 miljard dollar op Rivian, een start-up die elektrische voertuigen maakt.  Daar tegenover stond een veel belangrijker cijfer. De omzet steeg afgelopen drie maanden met 7 procent (op jaarbasis) naar 121 miljard dollar. Het bedrijf deed het daarmee beter dan analisten verwachtten. Amazon lijkt hersteld van de ergste klappen van na de pandemie, toen de inkomsten terugliepen, omdat consumenten weer ander vermaak hadden dan spullen bestellen bij webwinkel Amazon.  Ook Apple schreef afgelopen kwartaal nog goede cijfers. De verkopen in het derde kwartaal – Apple werkt met een gebroken boekjaar – groeiden met 3 procent op jaarbasis, waar  analisten op een kleine terugval hadden gerekend. De nettokwartaalwinst viel wel  2,3 miljard dollar terug ten opzichte van vorig jaar. En, zo waarschuwde financieel directeur Luca Maestri: in hoeverre klanten tijdens een recessie Apple-producten blijven kopen, blijft  lastig te voorspellen.  ||https://www.nrc.nl//nieuws/2022/07/29/techsector-voelt-de-gevolgen-van-de-recessie-al-a4137720
2022-07-29||Opinie | Wees trots op losbandigheid||Toen aids nog een ‘homoziekte’ was heette het GRID: gay related immune deficiency. Informeel werd het homokanker genoemd. Nu, veertig jaar na de eerste gevallen in Nederland, is het onvoorstelbaar dat mensen zo dom waren te denken dat een ziekte alleen één specifieke groep zou treffen.  Linda Duits is zelfstandig onderzoeker, docent en publicist. Totdat  het apenpokkenvirus ten tonele verscheen.  Pas op voor stigma, was  direct de reflex toen duidelijk werd dat het virus rondgaat onder een heel specifieke groep mannen die seks hebben met mannen: die naar fetisj-feesten gaan, die gay-sauna’s bezoeken en die veel daten via apps. Promiscue mannen dus. In de berichten over de ziekte wordt seks steeds genoemd en benadrukt, met als absolute dieptepunt de zin die in veel media verscheen toen er ook een kind tot de groep geïnfecteerden bleek te behoren: „Het is niet bekend hoe dat kind besmet is geraakt, maar volgens het RIVM is er geen vermoeden van misbruik.” Het voorkomen van stigma lukt niet goed. De verslaggeving is zelfs een schoolvoorbeeld van stigmatisering. Een groep krijgt een label (mannen die seks hebben met mannen) en aan dat label worden negatieve vooroordelen gekoppeld (losbandigheid, fetisjen). Zo wordt er een onderscheid gemaakt tussen wij en zij, waarbij de zij wordt afgezonderd en zelfs als niet-menselijk beschouwd. De benaming ‘apenpokken’ werkt stigma dus extra in de hand: vieze homo’s die seksen als apen, is de suggestie.   Met apenpokken komen de seksuele praktijken van een groep mannen opnieuw onder een vergrootglas te liggen. De reactie van de betreffende groep is alles op alles zetten om stigma te voorkomen. Liever niet met de naam in de krant, kritiek op het benoemen van gay-feesten als bron van verspreiding, steeds maar erop hameren dat iedereen de ziekte kan krijgen. De sekskant wordt afgezwakt, uit angst voor verwijtbaarheid. Eigen schuld, dikke pok, had je maar niet… Alsof vaccins niet verstrekt gaan worden als besmettingen vooral via losbandige seks verlopen.  Het maakt voorlichting en preventie erg lastig. Het virus gaat nu eenmaal rond onder een heel specifieke groep en wordt vooral overgedragen tijdens seks. De huidige uitbraak had net zo goed kunnen gebeuren op een larp-conventie (live action role-playing) of bij het studentencorps. Tegelijkertijd is het niet geheel toeval: het gaat om een groep met wisselende contacten, en daar zijn virussen dol op. Hierdoor staan gezondheid en angst voor stigmatisering op gespannen voet: het betreft een risicogroep, die kwetsbaar is voor maatschappelijke uitsluiting en discriminatie.  Maar stigmatisering kan alleen plaatsvinden als we losbandigheid zien als negatieve eigenschap. Waarom zou je je eigenlijk moeten schamen als je houdt van afwisseling, overdaad en plezier? De reactie op apenpokken roept de vraag op of je in Nederland een promiscue homo mag zijn. Nee, zegt de brave burger die zijn afkeer uitkotst op sociale media. Nee, zegt de organisatie van Pride, die iedere associatie met de ziekte uit de weg gaat. En nee, zeggen de mannen zelf eigenlijk ook. Om mogelijke victim blaming te voorkomen, al dan niet vanwege geïnternaliseerde schaamte, willen ze ieder verband met seks liefst uitgummen.  Daar hebben die corpsknapen geen last van. Ook zij hebben veel seks, maar angst voor stigma is ze vreemd. Vergelijk apenpokken eens met schurft, dat in Nederland vooral onder studenten voorkomt. Aan schurft plakt geen stigma. Ja, de ziekte wordt vies gevonden maar studenten worden niet op vergelijkbare wijze als vies en verwijtbaar gezien. Dat geldt overigens voor de mannen. Vrouwen vallen voortdurend ten prooi aan slut shaming, zoals we deze week wederom zagen.  Voor seksuele losbandigheid is in Nederland geen ruimte. Er is volop aandacht voor het bestrijden van slut shaming, maar het vieren van sletterigheid is onbestaanbaar (een uitzondering zoals het nummer ‘Hou je bek en bef me’ van Merol daargelaten).  Ook binnen de lhbtqia+-beweging is deze ruimte er niet. De letters verwijzen naar seksuele en genderidentiteiten die buiten de norm vallen, maar bij de eisen en slogans gaat het nooit over seks. ‘Love is love’ is de boodschap, niet ‘ik wil op een andere manier seks hebben’. De focus is komen te liggen op het benadrukken van overeenkomsten met de norm, in plaats van het bevechten van het recht om daarvan af te wijken.  Het is niet het stigma op apenpokken dat zorgt dat mensen zich schamen voor infectie, het is het stigma op bepaalde vormen van seks – anonieme seks, wisselende contacten, betaalde seks, fetisjen, anale seks. Dit stigma zorgde er al voor dat mannen die van zulke seks houden zich als modelburgers gedragen. Ze nemen het medicijn PrEP om zich tegen hiv te beschermen, laten zich regelmatig testen op soa’s, zetten zelf informatieavonden op en nemen verantwoordelijkheid. En toch worden ze met de nek aangekeken.  De vaccinatiecampagne tegen apenpokken is inmiddels gestart en hopelijk beteugelt dit de uitbraak. Ondertussen is het zaak verder te strijden tegen het stigma op seks. Daar ligt een taak voor de bredere lhbtqia+-beweging, om op te komen voor anders zijn. De boodschap aan de maatschappij moet zijn dat we niet zo moeilijk moeten doen over de seks van anderen, en dat aan toegang tot gezondheidszorg nooit morele voorwaarden mogen worden gesteld.  
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/29/wees-trots-op-losbandigheid-a4137719
2022-07-29||Deze crisis zag het COA al jaren aankomen||Geen extra plekken vandaag tot nu toe. Die mededeling stuurt een ambtenaar van het Centraal Orgaan opvang asielzoekers (COA) eind mei in een appgroep. De COA-ambtenaar  moet opvangplekken regelen waar asielzoekers in Ter Apel halsoverkop, in touringcars, naar toe kunnen worden gereden. Elke dag opnieuw belt het COA gemeenten af. Mogen asielzoekers er een nachtje slapen? Geen mannen? Mogen het dan wel gezinnen zijn?  Vlissingen, oppert COA-bestuursvoorzitter  Milo Schoenmaker.  Kunnen daar geen mensen naartoe? Nee. Die plekken zijn nog niet klaar, reageert iemand.   Twee weken later schrijft een COA-medewerker  in een appgroep dat mensen op alle plekken over de hekken van het aanmeldcentrum klimmen. Teams hebben zich teruggetrokken, de hulpdiensten zijn gebeld.  Een maand later, halverwege juli. Er liggen driehonderd mensen op het gras voor de poort. Het zijn vooral mannen, veelal uit Syrië, Eritrea, Afghanistan, Turkije, Iran en Irak. Het koelt die nacht af tot zes graden, sommigen liggen er in het enige overhemd dat ze bezitten. Maar hoewel het COA al jaren zag aankomen  dat er een tekort aan opvangplekken zou ontstaan, lukte het niet om een crisis af te wenden. Plannen om beter op  schommelende asielinstromen in te spelen kwamen nauwelijks van de grond en de relatie tussen het COA en de gemeenten verhardde: veel gemeenten weigeren tegenwoordig asielzoekers of willen zelf bepalen welke groepen ze opvangen.   Dat blijkt uit interne verslagen, mails, notulen, onderzoeken en uit gesprekken met COA-medewerkers en andere bronnen die de asielwereld van binnenuit kennen. Uit vrees voor hun carrière wilden velen alleen op achtergrondbasis en zonder bij naam te worden genoemd met NRC praten. De problemen komen niet alleen doordat meer asielzoekers zich in Nederland melden. Het Centraal Orgaan opvang asielzoekers, zegt een  COA-ambtenaar, is de badkuip van het asielsysteem. „Of het afvoerputje, zo je wilt.” Hij is een van de ‘capaciteitsadviseurs’: met zijn collega’s berekent hij hoeveel bedden en asielzoekerscentra er in de nabije toekomst nodig zijn. Als er op andere plekken in het asielsysteem verkeerde berekeningen worden gemaakt, en er tekorten ontstaan, moet het COA meer mensen opvangen. „Dan loopt de badkuip vol.”  Zoals nu, nu de immigratiedienst IND wéér een achterstand opgelopen heeft. Wachttijden bij de IND zijn maanden en soms jaren te lang, en nemen alleen maar toe. Mensen wachten niet alleen langer op uitsluitsel over hun asielverzoek, ze kunnen na een inwilliging ook niet zo snel weg uit het asielzoekerscentrum: gemeenten regelen te weinig sociale huurwoningen voor degenen die mogen blijven. Ze lopen met duizenden achter op hun ‘huisvestingstaakstelling’. Een derde van de mensen in asielzoekerscentra, bijna vijftienduizend mensen, zou eigenlijk al een eigen huis moeten hebben.   

  Hoe weet de regering hoeveel asielzoekers ze kan verwachten?  Het ministerie van Justitie maakt daarvoor twee keer per jaar een inschatting: de meerjarenproductieprognoses (MPP). Die prognose wordt niet openbaar gemaakt. Ook de onderliggende rekenmethodes zijn ondoorzichtig. Een ‘expert’ van het ministerie levert gegevens over instroomcijfers aan, blijkt uit een onderzoek uit 2020 van beleidsonderzoeksbureau Regioplan naar de totstandkoming. „Daarvoor bestaat geen vaste, gestructureerde of geformaliseerde werkwijze.” Ambtenaren zeiden tegen de onderzoekers dat ze het „mogelijk achten” dat het verzamelen en verwerken van de gegevens „door politiek wensdenken wordt gekleurd”. Dat er meer asielzoekers komen, zeggen betrokkenen, is politiek nu eenmaal geen populaire boodschap.  Maar de prognose van het ministerie vormt  wel een belangrijke basis voor de financiering van het COA. Met andere woorden: doordat het  aantal verwachte asielzoekers eerder wordt onderschat dan overschat, heeft het COA niet genoeg bedden klaarstaan om de mensen die uiteindelijk aankomen allemaal goed op te vangen.  Het was dat corona kwam, anders had Nederland al twee jaar eerder met overvolle opvangcentra te maken gekregen. „Qua capaciteit” komen er „spannende jaren” aan, hoorde het COA-bestuur op 22 oktober 2019 in de wekelijkse bestuursvergadering. Hoe kan dat, vroeg iemand zich af. Er zijn toch prognoses? „Knelpunt blijft de financiering”, antwoordde een COA-ambtenaar in de vergadering. „Met de huidige stijging moeten we er echt locaties bij krijgen.”, waarschuwde een capaciteitsmanager een bestuursvergadering later: een tekort van tienduizend opvangplekken dreigde. Het COA schreef een brief met een oproep aan gemeenten. Maar een paar maanden later, begin 2020, waren er nog steeds niet genoeg plekken. Het COA heeft een beperkte vaste opvangcapaciteit. Als er minder asielzoekers naar Nederland komen, schaalt het af. Als er meer komen, schaalt het op. Vastgoedregisseurs overleggen dan met burgemeesters over het openen van nieuwe centra. Maar gesprekken verlopen steeds stroever, zag het COA al in 2019. Burgemeesters zitten steeds minder vaak op asielzoekers te wachten. Bovendien wordt de arbeidsmarkt krapper, personeel is moeilijker te vinden. En de vastgoedmarkt zit nagenoeg vast, zodat gebouwen kopen, huren of onderhouden duurder wordt. Kortom: snel op- en afschalen lukt niet meer.  In februari 2020 trok het COA het handboek ‘noodopvanglocaties’ uit de kast. Het WTC in Leeuwarden en de Zeelandhallen in Goes werden ingericht met veldbedjes. De kwaliteit van die noodopvanglocaties was slecht: bewoners hadden geen eigen afgesloten ruimte, konden niet zelf koken en sanitair moest soms met tientallen anderen worden gedeeld.  Toen brak de pandemie uit en stopte de instroom, bijna van de een op andere dag. In plaats van honderden kwamen er dagelijks plots nog maar enkele asielzoekers Nederland binnen. „In mijn dagboek schreef ik: ‘Gered door corona’”, zegt de COA-ambtenaar.  Vanaf de jaren tachtig kwamen er meer asielzoekers naar Nederland. Ze kwamen uit Sri Lanka, het Midden-Oosten. In 1987 werd de Regeling Opvang Asielzoekers bedacht – tot die tijd werden ze naar de sociale dienst verwezen en kregen ze een uitkering. Door de Golfoorlog en de oorlog in voormalig Joegoslavië vluchtten in de jaren negentig nog meer mensen. Asielzoekerscentra raakten vol, mensen lagen in maisvelden en bossen – dat was, tot een paar maanden geleden, de laatste keer dat asielzoekers buiten moesten slapen. Op 8 juli 1993 deed minister Hedy d’Ancona van  Welzijn, Volksgezondheid en Cultuur op televisie een oproep aan gemeenten om onderdak aan gestrande asielzoekers te verlenen. Een jaar later, in 1994, werd het COA verantwoordelijk voor de opvang en begeleiding van alle asielzoekers. 2001 vormde met bijna 84.000 asielzoekers een historische piek. Dat was het jaar dat Ter Apel een aanmeldcentrum werd. Het vierde in Nederland, na Schiphol, Zevenaar en Rijswijk. Daarna nam het aantal asielzoekers af, tot 15.000 in 2012, om vervolgens weer toe te nemen: eind 2015 verbleven er zo’n 50.000 asielzoekers in Nederland. Door de oorlog in Syrië waren miljoenen mensen op de vlucht geslagen en tienduizenden van hen kwamen naar Nederland. Ze  werden ondergebracht in gymzaaltjes, waar ze telkens een paar dagen mochten blijven voor ze weer naar andere plekken werden vervoerd. Aan de rand van Nijmegen werden drieduizend vluchtelingen opgevangen in tenten. De opvangkwaliteit was slecht, de kosten waren hoog.  Het kabinet besloot daarna dat de asielopvang anders moest. Flexibeler. Om beter op zulke schommelingen in te kunnen spelen. „Je weet niet wanneer het oorlog wordt”, zegt een COA-medewerker nu, „maar je weet wel dat het de komende jaren érgens in de wereld weer gebeurt.” Besloten werd om meerdere aanmeldcentra in te richten  waar in Nederland aangekomen asielzoekers zich kunnen melden. Zodat het niet meer stokt in Ter Apel, inmiddels de enige plek  met die functie. Provincies kregen bovendien de opdracht ten minste één grote regionale opvanglocatie van minimaal driehonderd plekken te openen. Als ze niet nodig zijn voor asielzoekers, zouden studenten er voor weinig geld kunnen wonen. De provincies deden bovendien een belofte aan het Rijk: alle twaalf zouden ze in 2020 een opvangplan indienen over hoe ze beter bestand kunnen zijn tegen schommelingen.  Een ongepubliceerd onderzoek van consultancybureau PwC, dat werd uitgevoerd in opdracht van het COA, ging in 2021 nog een stapje verder. PwC adviseerde COA een grotere basisbezetting aan te houden. Dat is goedkoper dan steeds weer asielzoekerscentra openen en sluiten, schreef PwC:  het bespaart tot wel 10 procent aan huisvestingskosten, de opvangkwaliteit zou verbeteren en het draagvlak van gemeenten wordt  groter als een asielzoekerscentrum er langer staat. Want PwC zag in 2021 ook dat het draagvlak voor asielopvang was afgenomen: „Op- en afschalen creëert veel maatschappelijke en politieke onrust in gemeenten.” Het COA is al te vaak abrupt gekomen en weer vertrokken. En er is nog iets: een klein groepje asielzoekers, ongeveer 4 procent, komt uit landen die als veilig zijn bestempeld – Marokko, Algerije en Tunesië – en vergroot door te stelen en te beroven de weerstand tegen asielzoekers.   Ondertussen was al bijna de helft van de asielzoekerscentra gesloten: het COA ging van 113 centra in 2016 naar 67 twee jaar later. Personeel was weggestuurd. Asielzoekerscentra die nog maar enkele jaren eerder met veel pijn en moeite, en vaak na lokaal verzet, werden geopend, stonden plots leeg. Contracten werden ontbonden; het COA betaalde miljoenen aan afkoopsommen. Burgemeesters voelden zich geschoffeerd. Wat was dit voor jojobeleid?  Zo gaat het „elke zeven, acht jaar”, zegt een vastgoedregisseur van het COA gefrustreerd. Opschalen, afschalen, opschalen. „En vervolgens moeten we de verstoorde verhoudingen met burgemeesters weer recht praten.” Niemand  lijkt de ellende te zien. Mensen worden weggestopt In 2019 vroeg het COA wéér aan Justitie of er meer „reservecapaciteit” mogelijk was. Het ministerie zei toen de „voordelen helder te vinden”, maar dat het kabinet er in de Rijksbegroting van 2020 geen geld voor beschikbaar had gesteld. Het antwoord was nee. Uit de beschikking: „Ik kan u daarom geen middelen hiervoor toekennen.” En hoewel het ministerie van Justitie de uitkomsten van het PwC-onderzoek uit januari 2021 interessant vond, deed het er volgens het COA weinig mee. „Het paste niet in de financieringssystematiek”, zegt een COA-woordvoerder daarover.  In het huidige regeerakkoord is afgesproken dat de financiering van de asielketen stabieler moet; voor het COA is structureel 100 miljoen vrijgemaakt. Dat geld gaat nu vooral op aan het managen van de crisis, zeggen bronnen. Huisvestingskosten voor een asielzoeker in de reguliere opvang bedragen 19 euro per dag; in de crisisinoodopvang is dat 48 euro.  Ook van andere voornemens is nauwelijks iets terechtgekomen. Vijf provincies dienden een plan voor ‘flexibilisering’ in, zegt een woordvoerder van het ministerie van Justitie. Een deel daarvan is incompleet. Geen enkele gemeente meldde zich voor een extra aanmeldcentrum. En voor een pilot voor kleinere asielzoekerscentra (minder dan honderdvijftig asielzoekers), dat de uitgesproken voorkeur van veel burgemeesters heeft, meldden maar vier gemeenten zich. Het ministerie van Justitie erkent dat het maken van plannen „moeizaam” verloopt.  In een reactie zegt het ministerie ook dat het een stabielere financiering van de asielketen „onderzoekt”, „waaronder het aanhouden van meer reservecapaciteit”. Sinds 2021 wordt daarvoor in de Rijksbegroting ook extra geld beschikbaar gesteld: „Op de langere termijn” gaat het volgens de woordvoerder over „ongeveer 2000 opvangplekken.”  COA-medewerkers waren in het voorjaar van 2021 nijdig: ze hadden gehoord dat ze asielzoekerscentra moesten sluiten. Het ministerie van Justitie en Veiligheid verwachtte op basis van de MPP dat minder plekken nodig waren. Het ministerie ging uit van 19.507 asielzoekers in 2022. Capaciteitsmanagers begrepen het niet. „Wij dachten juist: als na corona de reisbeperkingen eraf gaan, gaat het los.”  Toen de Taliban aan de macht kwamen in Afghanistan, was de inkrimping meteen van de baan. Op 15 augustus 2021 werd hoofdstad Kabul ingenomen, waarna duizenden Afghanen die voor de Nederlandse troepen of ambassade hadden gewerkt naar Nederland werden geëvacueerd. In één keer zo veel mensen erbij betekende het begin van de huidige crisis. Het COA kon het niet aan; defensie sprong bij en stelde in Amsterdam, Harskamp, Heumensoord, Zeist en Zoutkamp locaties beschikbaar.   Er kwamen brainstormsessies over waar nog meer bedden konden worden neergezet, vertelt een opvangmedewerker van een asielzoekerscentrum voor minderjarige vluchtelingen. „Passen er meer jongeren in een kamer? Zijn stapelbedden een optie?” De keuken en recreatieruimtes werden gemeten. Om ruimte te maken moesten jongeren nog voor hun achttiende verjaardag naar reguliere opvangplekken –  ook al ging dat in tegen het beleid omdat jongeren kwetsbaar zijn.  „Ik weet het ook niet, zei ik ze dan, maar je moet morgen weg”, zegt de opvangmedewerker. Het COA bevestigt dat het aantal alleenstaande minderjarige asielzoekers werd onderschat. In het najaar van 2021 volstond het afhuren van vakantieparken en hotels niet meer. Op 4 oktober meldde het COA-bestuur het ministerie van Justitie en Veiligheid dat er binnen een week geen opvangplekken meer zouden zijn, blijkt uit interne correspondentie. Eind oktober meldde het COA het ministerie  nog eens dat veiligheid en leefbaarheid onder druk stonden en begeleiding ondermaats was. Voor werknemers was de werkdruk „onacceptabel hoog”. De nood was „nog lang niet opgelost”.   En de Oekraïners? Haast iedereen die met asielzoekers werkt, begint schamper te lachen als ze daarnaar wordt gevraagd. „Bij de overheid, en vooral bij gemeenten, werd méér gedaan, maar niet voor onze asielzoekers”, zegt de COA-ambtenaar. Toen Rusland op 24 februari Oekraïne binnenviel, beloofden gemeenten binnen een paar maanden 50.000 bedden te regelen. Niet het COA, maar gemeenten zijn voor de opvang verantwoordelijk. Oekraïners hoeven zich niet in Ter Apel te melden; hun afkomst is genoeg om meteen een opvangplek te krijgen.  Het duurde niet lang voor Oekraïners andere vluchtelingen verdrongen. Op de vastgoedmarkt kreeg het COA er een concurrent bij: gemeenten reserveren locaties liever voor Oekraïense vluchtelingen.  Er bleek van alles mogelijk te zijn. Om Oekraïners onderdak te geven, werd flink verbouwd: kantoorpanden, ggz-instellingen, campings, hotels. Geld was er genoeg: waar het COA betaald krijgt per beslapen bed, krijgen gemeenten ook voor ongebruikte  bedden geld. En terwijl asielzoekerscentra overvol zaten, bleven in het voorjaar van 2022 duizenden voor Oekraïners bedoelde bedden onbeslapen. Het stak de COA-top. Aan de crisis-overlegtafels ontstond discussie  of asielzoekers uit andere landen ook op plekken voor Oekraïners opgevangen mochten worden. Veel gemeenten weigerden: hun inwoners verwachtten al Oekraïners – vrouwen en kinderen. Draagvlak voor mensen uit anderen landen ontbrak. Hoewel er door heel Nederland nog vierduizend lege bedden stonden, bleven die gereserveerd voor Oekraïners.  Eind april schreef het COA-bestuur een interne, alarmerende brief aan de staatssecretaris. Er was onvoldoende perspectief om uit de acute nood te komen, terwijl „bij ongewijzigd beleid” alleen maar meer asielzoekers naar Nederland komen.  In het persbericht dat COA een paar dagen later online publiceerde, was de passage voorzichtiger opgeschreven. De „capaciteitopgave” zou, schrijft het COA, de „komende periode hoog blijven”. Een paar weken later liggen de eerste asielzoekers onder uitgedeelde blauwe fleecekleedjes voor de poorten van Ter Apel. Niet alleen in Ter Apel zijn de omstandigheden slecht. In Leeuwarden slapen honderden gezinnen al maanden in een hal zonder ramen, volgens hulpverleners voelt het „als een vliegveld”. In het Limburgse dorp Schinnen slapen mensen in tenten waar het niet warm wordt. In een opvang in Meppel gaan mannen in hongerstaking omdat ze maar niets over hun asielprocedure horen. Op een opvangboot in Haarlem breekt buiktyfus uit. In een hostel in Amsterdam valt een vierjarig Afghaans jongetje uit een kapot kiepraam; hij breekt twee armen en een been.  In een opvang voor alleenstaande minderjarige asielzoekers treffen de inspectie van Justitie en Veiligheid en de inspectie Gezondheidszorg en Jeugd drie keer zo veel jongeren bij elkaar aan als de bedoeling is. Er ontstaan onveilige situaties, schrijven de inspecties, omdat de begeleiders geen tijd hebben om iedereen in de gaten te houden.  Dat strookt niet met het EU-Grondrechtenhandvest, waarin staat dat lidstaten de menselijke waardigheid moeten eerbiedigen en beschermen. Een plicht die ook geldt voor de opvang van asielzoekers, die op grond van de Europese opvangrichtlijn moet bestaan uit huisvesting, kleding en voedsel óf financiële vergoeding. „Als je mensen op een stoel of buiten op de grond laat slapen voldoe je daar niet aan”, zegt Karen Geertsema, docent migratierecht aan de Radboud Universiteit. De COA-medewerker die met alleenstaande minderjarige asielzoekers werkt, werd in juni gevraagd om mee te helpen in het crisisteam van Ter Apel. Daar, bij het aanmeldcentrum, moet ze helpen om plekken te regelen voor de mensen die er  komen aanlopen. Ze moet steeds kiezen: wie krijgen de laatste plekken? De regel wordt: gezinnen met kinderen eerst. Hoe jonger de kinderen, hoe groter de kans dat ze  er worden uitgepikt. Anderen moeten de touringcar in naar een noodopvanglocatie, soms honderden kilometers verderop.  Maar instappen „schopt alles in de war”, zegt de COA-medewerker.  De vreemdelingenpolitie zit in Ter Apel, dáár moet het asielverzoek worden gedaan. Sommigen mensen slapen meer dan tien dagen in een noodopvanglocatie voor ze bij het aanmeldcentrum geholpen kunnen worden. Asielzoekers voor de poort smeken de COA-medewerker of ze mogen blijven. Ze willen niet ergens anders naartoe om op een later moment tóch weer hier te moeten zijn. „Je moet heel hard zijn”, zegt ze. „Je verliest je menselijkheid.” Ze ziet mensen die in de war zijn, eigenlijk geobserveerd moeten worden. Mensen die al dagen niet hebben gedoucht, blaren hebben, honger. Mensen die wanhopig zijn. Ze houden medische papieren omhoog, ze zeggen dat ze medicijnen nodig hebben. Ze kan niets doen. Alleenstaande mannen zijn het slechtste af, zegt ze. „Die sturen we weg naar de rotste plekken. Ze kunnen het wel aan, is de gedachte. Maar zij worden nu zó vergeten. Sommigen zijn zo alleen, ze zitten er zo stilletjes bij.” Zo komen er elke dag tientallen mensen Nederland binnen die bijna nergens welkom zijn. De burgemeester van Ede hield in oktober de komst van mensen uit Jemen en Somalië naar zijn gemeente tegen, en ‘onderhandelde’ dat er Afghanen kwamen, bleek deze maand na een Wob-verzoek van Omroep Gelderland. Hengelo stuurde een touringcar met dertig asielzoekers die uit Ter Apel onderweg waren naar de noodopvang weer terug. Er zaten alleenstaande mannen in en de gemeente wilde alleen nog gezinnen opvangen.   Maar waar moeten ze dan naartoe? Het kabinet wil gemeenten kunnen verplichten om aan de asielopvang mee te werken, maar een wet daartoe kan op z’n vroegst pas volgend jaar januari in werking treden. Voor het einde van dit jaar moet het COA 51.000 plekken geregeld hebben; nu vangt het 43.000 mensen op.   In het aanmeldcentrum van Ter Apel wordt het ondertussen elke dag drukker. De vreemdelingenpolitie kan er tachtig mensen per dag horen, maar op sommige dagen melden honderdvijftig mensen zich. En als er net een bus is weggewerkt, komen er weer nieuwe mensen aanlopen, zegt de COA-medewerkster. „Niemand lijkt de ellende te zien. Mensen worden weggestopt.” Dertig procent van de COA-medewerkers in Ter Apel zit inmiddels thuis, zeggen bronnen tegen NRC. Bijna een op de drie medewerkers is ziek, uitgeput of overspannen.  Bij de rest van het COA   is het verzuim 9 procent, bijna twee keer zo hoog als het landelijk gemiddelde. In juni dit jaar werkten er ruim vierduizend mensen voor COA, voor het einde van het jaar heeft het nog duizend vacatures te vullen.  Soms komt hij asielzoekers tegen in zijn stad, zegt een COA-ambtenaar. Groepjes mannen die wat rondhangen, gezinnen met kinderen die onzeker over de Nederlandse straten wandelen. Dan denkt hij: hoe komen we hier nog uit?||https://www.nrc.nl//nieuws/2022/07/29/deze-crisis-zag-het-coa-al-jaren-aankomen-a4137713
2022-07-29||Marianne Vos pakt in massasprint tweede Tour-etappezege||Marianne Vos heeft vrijdag de zesde etappe van de Tour de France Femmes gewonnen. De Nederlandse renster van Jumbo-Visma was de snelste in de massasprint. Het was voor Vos, die de gele leiderstrui draagt, haar tweede ritzege deze Tour. Ze bleef onder anderen de Italiaanse renster Marta Bastianelli (UAE Team ADQ) en de eerder in de etappe gevallen Belgische Lotte Kopecky (SD Worx) voor. De 130 kilometer lange etappe met vier beklimmingen kende lange tijd een grote kopgroep met onder anderen de Nederlandse Silke Smulders (Liv Racing) en Britse Anna Henderson (Jumbo-Visma). Maar hun voorsprong van zo’n anderhalve minuut verdween gedurende de laatste vijftig kilometer van de rit.  Op zo’n vijf kilometer voor de finish werd ook de laatste vluchter, de Franse renster Marie Le Net (FDJ), ingerekend, waarna de sprintersploegen hun sprinters in stelling brachten. Vos had in die massasprint duidelijk de sterkste benen. Met haar winst loopt Vos in het sprintklassement verder uit  op de eveneens Nederlandse Lorena Wiebes. De sprintster van Team DSM, die donderdag nog de vijfde etappe won, kwam op zo’n 23 kilometer van de eindstreep hard ten val, samen met Kopecky, en haalde het op dat moment al uitgedunde peloton niet meer bij. Vos liep door haar winst en de daarbij horende bonificatieseconden ook in het algemeen klassement iets uit op de concurrentie. Naar verwachting verliest de sprintster haar leiderspositie dit weekend, als twee bergetappes op het programma staan en de klassementsrenners waarschijnlijk flink tijd op haar zullen terugpakken. ||https://www.nrc.nl//nieuws/2022/07/29/marianne-vos-pakt-in-massasprint-tweede-tour-etappezege-a4137717
2022-07-29||Opinie | Die brief van de 270 vrouwelijke corpsleden is aandoenlijk, maar ‘moedig’?||Het filmpje toont rijen identieke ruggen in witte overhemden onder allemaal dezelfde bretels. „Hoer!”, scanderen hun voorkanten. The Matrix is werkelijkheid geworden en deze jongens kozen voor de blue pill.  Dat hoefden ze niet, de rode pil van de kennis lag voor het grijpen, maar ze namen bij hun volle verstand de blauwe van hersenloze tevredenheid en werden lid van het Amsterdamsch Studenten Corps (ASC). Daar schoven ze aan bij een grootscheeps lustrumdiner. Feest voor allemaal, zou je zeggen, maar de mannen zaten gescheiden van de vrouwen. Waarom? Omdat vrouwenhaat de norm is, wat hun bestuursleden hen inpeperden met hun speeches. Met uitdrukkelijke uitzondering van „je moeder, je zus, je vriendin” zijn vrouwen niks meer  dan een (en nu allemaal!): „HOER!”. Met ‘hoer’ bedoelen ze niet ‘prostituee’, want voor seks betalen, dat is ze te min. Nee, met ‘hoer’ wordt elke vrouw ontmenselijkt, gelijkgesteld aan een  sekspop.  Joyce Roodnat is columnist  van NRC. Dit is geen uitzondering, dit is de code, zo gaat het al jaren. Vandaar dat afzonderlijke mannen- en vrouwendiner. Meisjes moeten apart eten, dan kunnen de jongens hun gang gaan en dan spreekt vrouwenvernedering blijkbaar vanzelf. Wat levert dat op? Groepsgevoel. Zie ook de ontgroening, die functioneert volgens hetzelfde model. Samen vernederd worden door ouderejaars die op hun beurt samen vernederen – dat is niet in de haak, en dat weet iedereen. En zo deelt iedereen een geheim over fout gedrag met als effect dat je elkaar voor de rest van je leven onder controle hebt – bekijk een willekeurige maffiafilm en je ziet hoe het werkt.  Maar nu maakten de mannen het extra bont met, los van het gescandeerde „hoer!”, woorden als „sperma-emmer” (hoe kom je erop?) als metafoor voor ‘vrouw’, plus de fantasie van gebroken vrouwennekken waarin dan een lul zijn gang kan gaan (ik heb er niet direct een beeld bij, ik vind het te eng).  Vrouwelijke corpsleden protesteerden met een brief aan het bestuur. Een uitzonderlijke actie, maffiose gezelschappen houden doorgaans de rijen gesloten. NRC deed dan ook verslag en kopte „Corpsvrouwen zwijgen niet meer”. Maar dat was al te enthousiast. De „ruim 270” corpsvrouwen die de brief ondertekenden, zwijgen juist wel. „Geen van de benaderde briefondertekenaars wilde met NRC praten. Ook het verenigingsbestuur bleek niet bereikbaar voor nader commentaar.”  Het staat er kleintjes maar het is groot. Hier wordt de omerta van het ASC gehonoreerd – precies zoals het deze 270 vrouwen bij hun ontgroening is bijgebracht. Ze werden vernederd, maar dat hoort erbij. En daar zwijg je over – dat hoort er ook bij. Deze vrouwen ondertekenden en willen het vervolgens niet weten. Ze vermijden de media, op één anoniemeling in de Volkskrant na. Afwijken van de norm is ongewenst, dat pompte de ontgroening hun in. Door zich koest te houden erkennen ze zelf hun brief als een uitglijer.  Maar de brief bestaat en de vrouwen zijn geschokt, schrijven ze daarin. Ze klagen dat ze zich „onveilig” voelen. Ja, onveilig, dat zijn ze. Alhoewel, als je met zijn 270’en tekent, dan mag je rekenen op hulptroepen als zo’n agressieve dodo iemand te na komt. En dan, onveilig? Dat is zo gefikst, met excuses, onderzoek en goede voornemens.  De brief mist het punt, door zich te focussen op die onveiligheid en niet op honderden jonge mannen die eensgezind blijk geven van diepe afkeer van vrouwen. Die zich laten meeslepen in een geweldsfantasie. Och, het is maar een grapje. En dat grapje wordt makkelijk het excuus voor ongebreideld wangedrag, onder het mom van zo doen we dat hier, met lak aan de beloofde ‘cultuuromslag’.  Het ASC is geen uitzondering of te verwaarlozen gezelschapje. Het is een blauwdruk voor studentenverenigingen in  Leiden, Utrecht, Rotterdam of Groningen, die zijn gestoeld op vergelijkbare ontgroeningprocedures, rituelen en codes. En wat zij mogen, is ook normaal voor andere clubs, zie de excessen bij brandweer, politie en leger en hun routineuze vrouwenhaat. Ook in het recent aan het licht gekomen grensoverschrijdende gedrag van D66-prominent  Frans van Drimmelen resoneren de mores van de studentencorpora, met leden die hun mond hielden en aangerande vrouwen die nergens terecht konden en tot op het hoogste niveau werden weggewuifd.  Die brief van de 270 ASC-vrouwen is aandoenlijk, maar ‘moedig’? Dat was hij geweest als hij was ondertekend door 270 mannen. Nu waren het er drie.  Terug naar die gebretelde ruggen. Sabbelend op hun blauwe pil horen ze de sadopornografische toespraken aan waarmee vier idioten (drie ‘bestuursleden’ en een algemene idioot) hen ophitsen tegen alles wat vrouw is. Die vier zijn niet het echte probleem. Grote bekken en hun ‘grapjes’ heb je overal. Het probleem zit in die breteldragers. Zij zijn de gelegenheidsgevers en ze zijn met honderden. Op Twitter klinkt het streng dat de serveersters van zich af hadden moeten bijten. Maar die serveersters hoefden dit niet op te knappen, dat hadden die jonge mannen die daar zaten moeten doen. Maar zij deden niets. Ze bralden mee. Of niet, soms liep er zelfs eentje weg, schijnt het. Dat spoelt hun straatje niet schoon. Ze zijn allen leden van het ASC en allemaal medeplichtig.  Niemand van hen bracht het op om te zeggen: dit is bespottelijk, we ondernemen actie en wel nu! Ze hielden zich koest. Ze durfden niet, of ze kwamen niet op het idee. Ze deden niets, en ook nu zwijgen ze. Want anders kunnen ze worden buitengesloten. Nou én? Alsof dat zo erg is.  Hetzelfde geldt voor de vrouwelijke leden. Laat het niet bij die krachteloze handtekening.  Neem geen genoegen met hypocriete excuses en slepende onderzoeken. Doe iets. Organiseer een revolutie tegen de vrouwenhatende mafkezen. Als dat niet lukt: ga weg. Sluit je aan bij een andere club, er zijn er zat. Of richt er zelf een op. ||https://www.nrc.nl//nieuws/2022/07/29/de-vrouwenhaat-zit-diep-doe-iets-a4137718
2022-07-29||Opinie | Deze keer zal Rusland onze droom niet vermorzelen||Op 5 april 1710 ondertekende de pas gekozen hetman van Oekraïne, Pylyp Orlyk, een document dat bekendstaat als de ‘Grondwet van Pylyp Orlyk’. In de tekst wordt het grondgebied van de staat betiteld als Oekraïne, het Kozakkenlegerland, Klein Rusland. Het document beschrijft in detail de toekomstige machtsstructuur in Oekraïne, met wetgevende macht voor een „algemene raad” die „handelt als parlement”.  Pylyp Orlyk beloofde het Oekraïense volk te behoeden voor corruptie en geldroof en voor willekeur in het gedrag van ambtenaren en militairen. Andrej Koerkov is schrijver. Hij schreef onder andere Picknick op het ijs (1996). Zijn roman Grijze bijen verschijnt in september in het Nederlands.  Dit document zou bewijs kunnen zijn van de Europese ontwikkeling van Oekraïne aan het begin van de 18de eeuw, maar er is één probleem. Het werd geschreven op het grondgebied van het huidige Moldavië, nadat de troepen van de vorige Oekraïense hetman, Ivan Mazepa, en het leger van de Zweedse koning Karl XII bij Poltava waren verslagen door de Russische troepen van Peter de Grote. De ‘Grondwet van Pylyp Orlyk’ is voor het 18de-eeuwse Oekraïne nooit werkelijkheid geworden. Ze kan de ‘gedroomde grondwet’ worden genoemd. We kunnen uit dit document de vele problemen afleiden waarmee de Oekraïense samenleving in die tijd te maken had en die de krachten van de militair-politieke elite van Oekraïne niet wisten op te lossen. Deels door de onvolwassenheid van deze elite, maar ook door de noodzaak voortdurend voor de onafhankelijkheid van de Oekraïense staat te moeten strijden. Slechts weinig mensen in Europa weten dat de geschiedenis van Oekraïne niet samenvalt met de geschiedenis van de Russische Federatie. Sommigen weten misschien nog wel dat Kiev 1.540 jaar oud is en Moskou pas 875 jaar. Misschien weten sommigen zelfs dat Moskou gebouwd is door de Kievse vorst Joeri Dolgoroeki, die begraven ligt in Kiev. Maar weinigen weten dat de Oekraïense landen begin 17de eeuw geen onderdeel van het vorstendom Moskou waren; ze maakten deel uit van het koninkrijk Polen. Maar de Oekraïense Kozakken streden met succes voor de onafhankelijkheid van Oekraïne. Het onafhankelijke Oekraïne van de 17de-18de eeuw bestond iets meer dan honderd jaar en werd ten slotte vernietigd door Catharina II. De afgelopen maanden kijk ik op mijn reizen naar Europa in elke stad steeds uit naar de Oekraïense vlag. Als ik hem soms niet op het stadhuis of bij mensen voor het raam zie hangen, zinkt de moed me in de schoenen en word ik rusteloos.  Van mijn indrukken van de laatste tijd herinner ik me twee enorme Oekraïense vlaggen aan weerszijden van de ingang van het reusachtige stadhuis van Brest in het Franse Bretagne, een enorme vlag van Oekraïne aan het stadhuis in Morlaix, het ontbreken van een Oekraïense vlag aan het stadhuis van Montpellier, maar vier wapperende Oekraïense vlaggen aan de Opera van diezelfde stad in de Provence. Zo steunen Europa en de wereld Oekraïne, de Oekraïense onafhankelijkheid en soevereiniteit. Maar liefst acht miljoen Oekraïense vluchtelingen in Europa en andere werelddelen denken, starend naar deze Oekraïense vlaggen, terug aan hun huizen, aan familie en vrienden die in Oekraïne zijn gebleven, misschien zelfs in bezet gebied – streken van hun geboorteland die door de Russische agressors zijn ingenomen. Ik denk terug aan het verhaal van twee Oekraïense vlaggen in Sjevjerodonetsk  in 2015. In de hoofdstraat van de stad – aan de Gvardesjklaan – zat toen een cafeetje dat eigendom van Tanya was. Zij was uit de Russische stad Sotsji naar Oekraïne verhuisd. De separatisten en het Russische leger konden Sjevjerodonetsk toen nog niet innemen, ze werden op een paar kilometer van de stad tegengehouden. Als steunbetuiging aan het Oekraïense leger hing Tanya aan weerskanten van de ingang van haar café Oekraïense vlaggen op. Die werden ’s nachts gestolen. Ze zocht nieuwe en hing die op. De volgende ochtend waren ze weer weg. Dus hing ze daarna haar Oekraïense vlaggen op als ze ’s ochtends het café opendeed en haalde ze ’s avonds als ze dichtging weer weg. Zo konden de inwoners van Sjevjerodonetsk van verre zien of het café open was of niet. Bovendien begrepen de mensen die over de Gvardesjklaan reden (onderweg naar hun werk in de Azot-fabriek – inmiddels door de Russische indringers verwoest) als ze die vlaggen zagen dat de Oekraïense autoriteiten het in Sjevjerodonetsk  nog steeds voor het zeggen hadden. Toen ik voor het eerst naar dat café ging en met Tanya kennismaakte, vroeg ik haar het wifi-wachtwoord. „Ere aan Oekraïne!”, antwoordde ze. Ik reageerde op haar uitroep zoals het hoort en zei: „Ere aan de helden!”, en vroeg nogmaals naar het wifi-wachtwoord. „Ere aan Oekraïne – dat is het wachtwoord”,  zei ze met een lachje tegen me. Ik weet niet waar Tanya nu is, en of ze nog leeft. Ik weet wel dat er in Sjevjerodonetsk  nu geen Oekraïense vlaggen meer hangen. Maar dat is tijdelijk. De vlaggen van de bezetter blijven in bezet gebied zelden wapperen. Laatst kwam er een jongeman naar het centrum van het bezette Melitopol en hij haalde en plein public de Oekraïense vlag tevoorschijn en sloeg die om zich heen. Natuurlijk werd hij meteen gepakt door het Russische leger. Maar toen hadden tientallen inwoners hem al wel gezien en zelfs foto’s weten te maken van dit ogenblik van moed – deze uiting van persoonlijke wil en onafhankelijkheid, ook in de gevaarlijkste omstandigheden. Als ik de Oekraïense vlag soms niet op het stadhuis of bij mensen voor het raam zie hangen, zinkt de moed me in de schoenen  De Oekraïense vlag is alom bekend geworden. Wapperend in vreemde landen trekt hij de aandacht en geeft de burgers een indruk van de politieke houding van hun regeringen, hun leiders. En als ze naar die Oekraïense vlaggen kijken, denk ik dat ze zich wel zullen afvragen hoe het komt dat dit kleine land zich heeft verweerd en niet bang is voor het Russische leger, dat in aantallen soldaten en wapens toch vele malen superieur is. Misschien vragen ze zich bij het zien van die vlag ook wel af waarom de Oekraïners, die van oudsher ontevreden zijn over hun politici, hun corruptie, hun oligarchen, hun leven offeren voor de vrijheid en onafhankelijkheid van hun land. Voor mij is dat gemakkelijk te begrijpen. Omdat ik Oekraïner ben. Omdat ik me niet kan voorstellen dat vrije meningsuiting, gewetensvrijheid of vrijheid van godsdienst ingeruild zouden worden voor de stabiliteit van de politiestaat en slaafs stilzwijgen. Maar daarnaast kan ik mijn landgenoten gemakkelijk begrijpen omdat de Oekraïners een droom hebben – een droombeeld van hun land als niet alleen onafhankelijk en vrij van corruptie, maar ook als een Europees Oekraïne, lid van de Europese Unie. Rusland probeert niet alleen deze droom te vermorzelen, maar het wil ook de dromers, de uitvoerders hiervan vermorzelen.  In Oekraïne is op persoonlijk vlak de benodigde tijd om een droom te verwezenlijken veel korter dan in andere landen. Als een Oekraïner droomt, maakt hij ook meteen een plan. De droom wordt een bedrijfsplan. De Oekraïners geloven in hun kracht, in hun plannen en hun dromen. Dat onderscheidt hen van de Russen, die op het ogenblik maar één droom hebben, afkomstig uit de mond van de nieuwe ‘Kremlin-dromer’ Vladimir Poetin – de droom om het grote Russische rijk te doen herleven en de wereld te overheersen. Als een Oekraïner droomt, maakt hij ook meteen een plan Terwijl ogenschijnlijk vreemde Oekraïense vlaggen wapperen op Europees grondgebied, wappert de vlag van het Russische rijk in bezet gebied in Oekraïne en op het grondgebied van de Oekraïense Krim, ingelijfd in 2014. Ik kan u verzekeren dat de Oekraïners in bezet gebied heel anders naar die Russische vlaggen kijken dan de Europeanen die de vlag van Oekraïne zien. De Russische vlaggen op Oekraïense bodem markeren grondgebied dat Rusland wil stelen, zoals het ook al grondgebied heeft gestolen van Moldavië en Georgië. Onlangs wapperde de Russische vlag ook op het Oekraïense Slangeneiland, voor de kust van Odessa. Nu wappert daar weer de Oekraïense vlag. Zo zal het overal weer gaan. Bij herlezing van het document ‘De Grondwet van Pylyp Orlik’, ondertekend begin april 1710, kwam ik nog iets heel belangrijks voor het heden tegen: „... zodat in de verdragen van Zijne Majesteit met de staat Moskou moet worden verklaard dat onze gevangenen die nu in de staat Moskou zijn, na afloop van de oorlog vrij aan ons moeten worden overgedragen en dat alle verliezen die Oekraïne in de huidige oorlog door Moskou zijn toegebracht, betaald en eerlijk vergoed moeten worden.” Het lijkt verbazingwekkend dat een document dat meer dan 300 jaar geleden is geschreven, nog altijd relevant kan zijn! Maar in werkelijkheid is het alleen nog maar relevant omdat al die tijd de geopolitieke prioriteiten van Oekraïne en Rusland onveranderd zijn gebleven. Oekraïne vecht nog altijd voor zijn onafhankelijkheid. Rusland, met een president die plotseling en bepaald niet bij toeval verliefd op tsaar Peter de Grote is geworden, probeert Oekraïne deze onafhankelijkheid nog altijd met geweld af te nemen. Vladimir Poetin is niet Peter de Grote, en het Oekraïne van nu is niet het Oekraïne uit de tijd van hetman Mazepa in 1710. Oekraïne moet de nieuwe Slag bij Poltava winnen, zodat uiteindelijk alle punten uit de ‘Grondwet van Pylyp Orlyk’, waaronder ook die over de strijd tegen corruptie en willekeur, kunnen worden verwezenlijkt.||https://www.nrc.nl//nieuws/2022/07/29/deze-keer-zal-rusland-onze-droom-niet-vermorzelen-a4137716
2022-07-29||Opinie | Premier Rutte moet nog jaren doorgaan||Het land moet door de maatschappelijke stormen geloodst die zich hebben afgetekend. Rutte is de politicus die, als het er echt op aankomt, meewaait met de heersende wind.  Rob Geerts is ingenieur. Er is een Chinees spreekwoord over riethalmen die meebuigen in de wind. Daarmee wordt bedoeld dat het wijs is om niet tegen de heersende opvattingen in te gaan. Doe je dat wel, dan maakt dat krachten los die desastreus kunnen uitpakken.  Wat heb ik Mark Rutte, als premier-politicus, verfoeid. Maar ik verbaas mijzelf. Schrik daar zelfs een beetje van. Ik ben namelijk tot de conclusie gekomen dat Rutte zeker nog twaalf jaar langer het kabinet zou moeten leiden om ons door de aankomende maatschappelijke en geopolitieke stormen te loodsen.   Rutte laat het krachtenspel van belangen tussen de ministers van zijn kabinet zijn eigen uitkomst vinden. Dat typeert de goede opportunist. Zijn ministers laten zich sterk leiden door de publieke opinievorming over de misstanden, die ondanks maar ook dankzij hun beleid en ministerieel gehaspel ontstaan. Het sociaal-economisch beleid belandt in situaties die telkens anders uitpakken dan bedoeld. De samenleving is niet zo maakbaar als wel wordt gepropageerd door ondernemingen, de overheid en invloedrijke personen. En Mark Rutte weet dat. We glijden van de ene naar de andere crisis. Dat stelt de samenleving voortdurend voor opgaven, die niet echt zijn op te lossen, anders dan via nogal radicale en ontwrichtende maatregelen. Rutte is de premier van Don’t rock the boat. In de afgelopen twaalf jaar zijn er veel nieuwe, grote problemen bij gekomen. Dat is niet dankzij de kabinetten-Rutte. Nederland is immers niet uniek: andere landen hebben vergelijkbare problemen. Rutte is een minister-president die, als het erop aankomt, bakzeil haalt als de druk en verontwaardiging te groot worden. Hij wil het maatschappelijk krachtenspel niet verstoren.  De opinieredactie verzint voor deze zomerserie een kop, u schrijft het artikel met de beste argumenten erbij. De opdracht voor komende   week: De Randstad begrijpt het platteland niet. De tekst (max. 600 wrd.) kunt u o.v.v. Anderzijds uiterlijk 3 augustus  sturen naar opinie@nrc.nl .  Nederland is een land dat drijft op een handelsgeest. Daarbij is opportunisme een typerend kenmerk. Waar de kans zich voordoet om de portemonnee te vullen, grijpen we die aan.  Mark Rutte toont zich  opportunist pur sang. Je weet waar je bij deze optimist op kunt rekenen. Dat is niet zoveel, maar daar schuilt juist het grote voordeel in. Hij heeft,   als het  buigende riet in de wind, de wijsheid dat het maatschappelijk krachtenveld niet is te beheersen. Maar het verbale trapezewerk, dat wij van hem kennen, laat ons anders geloven. Radicale of extreme probleemoplossingen krijgen bij hem geen kans. Daarmee ontlopen we ook de ontwrichtende werking die ze zullen hebben.  Die geruststelling weegt zwaar. Zwaarder dan de onrust of onze problemen wel voldoende ingedamd zullen blijven. Rutte, als ware opportunist en optimist, verpersoonlijkt onze mentaliteit; beter kun je het niet hebben.  Daarom moeten we die virtuoze politieke babbels van Rutte koesteren. Ze stellen telkens weer gerust. Zo stevenen we sneller af op de onvermijdelijke ontwrichtingen die ons staan te wachten. Alleen de wal kan het schip nog keren. Hoe eerder hoe beter. Daaruit ontstaan de werkelijke oplossingen voor de grote problemen van onze samenleving: de energietransitie, de vergrijzing, de klimaatproblematiek, de Groninger gasproblematiek, onbetaalbaar wordende zorg, dreigende crises in de EU, en een nakende  economische crisis door de  inflatie.  Dus hou Mark Rutte als premier.             
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/29/premier-rutte-moet-nog-jaren-doorgaan-a4137715
2022-07-29||Opinie | Data als nieuw journalistiek gereedschap om de macht te controleren||Het was nieuws en toch ook weer niet helemaal nieuws: de kwaliteit van Nederlandse wateren is slecht en verbetert bijna niet, kopte NRC maandag. Dit is de laatste aflevering van ‘De Journalistieke Keuken’. In deze rubriek wierpen negen redacteuren bij toerbeurt een kritische blik op onze journalistiek. Zij behandelden vragen van lezers en ontmoetten mensen die met NRC-journalistiek te maken hebben.  Per 1 september treedt Arjen Fortuin aan als nieuwe Ombudsman.  Vragen voor hem of over NRC-journalistiek kunt u richten aan ombudsman@nrc.nl. Bijna alle rivieren, meren en sloten in Nederland zijn te vies, ze voldoen niet aan de Europese kwaliteitsnormen, wat sancties als vergunningstops tot gevolg zou kunnen hebben, vergelijkbaar met de stikstofcrisis. De waterkwaliteit is tussen 2015 en 2021 op twee derde van de plekken ook nog eens achteruitgegaan. „Dat bleek uit data-onderzoek van NRC”, zo meldde het nieuwsbericht, maar in maart bleek het eigenlijk ook al, uit alarmerende uitspraken van deskundigen en rapportages van het Planbureau voor de Leefomgeving (PBL). „Nederland riskeert watercrisis in 2027”, schreef de wetenschapsredactie toen. Wat was er in de tussentijd gebeurd? In elk geval dus dat data-onderzoek, van de nieuwe dataredactie die NRC dit voorjaar heeft ingesteld. Die bestaat uit vijf fulltime redacteuren, die zich volledig richten op journalistiek onderzoek met data als bron en programmeervaardigheden en Excel als gereedschap, vaak in samenwerking met in het onderwerp gespecialiseerde redacteuren van andere redacties. „De data van het PBL waren twee jaar oud, dus we vroegen ons af: hoe zit het nu?” vertelt Winny de Jong, chef van de dataredactie. „Je kunt wachten op de volgende rapportage, maar je kunt ook direct naar de bron gaan om te zien hoe het er nu voor staat. Dan heb je nieuws.” Die bron was data – en die zijn openbaar toegankelijk, het Informatiehuis Water heeft ze gewoon online staan. Nu ja, gewoon: datajournalist Rik Wassens trof de informatie over de waterkwaliteit aan in een lange, schier ondoordringbare lijst van Excelfiles en databestanden. De waterkwaliteit wordt, gemeten op 745 punten door het hele land, vastgesteld op basis van meer dan tien indicatoren en concentraties van zo’n honderd chemische stoffen. Al viel het Wassens ook mee: „Het werd een bestand van 600.000 rijen, daar kán Excel nog mee werken.” De mensen van het Informatiehuis wilden hem als „geïnteresseerde leek” wel wegwijs maken, maar evengoed was hij „weken bezig” met het doorgronden van de dataset. Maar dan heb je ook wat. Uit een combinatie van datasets bleek dat 460 van de 745 wateren in 2021 op één of meerdere criteria slechter scoorden dan in 2015, terwijl er juist verbetering zichtbaar zou moeten zijn, voordat Brussel in 2027 boetes gaat opleggen. Die vergelijking met eerdere jaren was in de berichtgeving van maart nog zo hard niet gemaakt, kón nog niet gemaakt worden – want op die manier waren de gegevens nog niet bekeken. Zo wil de dataredactie zelf „waarde toevoegen” door „eigen vragen te stellen aan de data”, zegt Wassens. Dat eigen data-onderzoek leverde ook iets anders op dan harde cijfers of een grafiekje, wat toch nog wel het heersende beeld is van wat datajournalistiek brengt. Het maakte mogelijk dat het achtergrondverhaal van maandag kon beginnen bij „meetpunt 130006, in De Donge”, een Brabantse beek tussen Oosterhout en Waalwijk. „Door alle beoordelingen onder elkaar te zetten, bleek dat de waterkwaliteit daar op  veel punten achteruitgegaan was. Hier was iets aan de hand. Door de lens van de data zagen we naar welke plek we toe moesten om achter de oorzaken van die achteruitgang te komen.”  Verdieping, dus, maar het is ook een kwestie van goed verhalen vertellen: „Je moet ervoor waken dat een datajournalistiek verhaal, met cijfers en normen en grafieken, niet de levertraan van de krant wordt”, zegt Wassens. Wordt NRC zo een eigen data-onderzoeksinstituutje, dat het vuile werk opknapt dat overheidsinstanties laten liggen?  Chef Winny de Jong ziet het eenvoudiger: als een voortzetting van de journalistieke taak die NRC voor zich ziet weggelegd, hoogstens met nieuwe middelen. „Het verschil is het bronmateriaal, en de gereedschapskist.” Een ‘gewone’ journalist gaat eropuit, stelt vragen en informeert vervolgens het publiek –  dat geldt evenzeer voor een datajournalist. „Steeds grotere delen van onze levens, van de wereld, worden zichtbaar in data, dus om daarover te kunnen informeren moet je datageletterd zijn.”  Daarbij moet de prioriteit wat haar betreft liggen bij het vinden van verhalen, niet zozeer bij de gegevens op zich, of de visualisaties die de data toegankelijk presenteren, waar de nadruk van veel datajournalistiek in het verleden lag. De Jong wil voorbij het „laaghangend fruit” gaan – ze noemt het wijdverbreide jaarlijkse bericht over de meest voorkomende jongens- en meisjesnamen bij pasgeboren baby’s. „Dat is datajournalistiek, maar leidt niet tot veel nieuwe inzichten.” Er is daarvoor nog een volgende stap nodig: er moeten  vragen gesteld worden. „We hoeven het tempo van de planbureaus en instituten niet af te wachten. In het gasdossier wachtte de journalistiek ook niet af tot Den Haag sorry ging zeggen, maar trok zelf de conclusies.” Zo sluit datajournalistiek aan, zegt De Jong, bij het journalistieke ideaal van het controleren van de macht, van de functie van waakhond van de democratie.  Met het stikstofdossier in het achterhoofd is dat geen overbodige luxe. In een reactie op het NRC-onderzoek naar de waterkwaliteit zei het ministerie van Infrastructuur en Waterstaat (I&W) dat er al gekeken wordt naar een „uitzonderingsmogelijkheid” op de EU-brede normen, en dat van „feitelijke achteruitgang van de waterkwaliteit nauwelijks sprake” is. Die zou een kwestie zijn van veranderende normen en meetproblemen. „Maar uit de cijfers bleek dat veel wateren wel verslechteren én dat waterbeheerders zich daar zorgen over maken. Vijf procent van de wateren zal in 2027 aan de Europese normen kunnen voldoen, denken zij”, zegt Wassens. „Deze data zijn nota bene openbaar, dus waarom zou je ze dan niet gebruiken om de macht te controleren?”||https://www.nrc.nl//nieuws/2022/07/29/data-als-nieuw-journalistiek-gereedschap-om-de-macht-te-controleren-a4137714
2022-07-29||Een egel op een nachtelijke sluiptocht door  slachterijen||Jean-Claude Mourlevat (1952) is één van Frankrijks grootste kinder- en jeugdboekenschrijvers. Daarenboven won hij in 2021 de Astrid Lindgren Memorial Award (ALMA), de grootste internationale oeuvreprijs voor jeugdliteratuur. Toch is deze ‘briljante vernieuwer van de sprookjestraditie’, zoals de ALMA-jury de kinderboekenschrijver typeert, nauwelijks bekend in Nederland. Althans, nog niet: het zou zomaar kunnen dat Jefferson hierin verandering gaat brengen.  Niet dat deze moderne fabel nou zo’n literair hoogstandje is: daarvoor mist het klassieke whodunit-verhaal over de jonge egel Jefferson ten Bosch van Berckebeek, die wordt beschuldigd van moord op zijn kapper, raffinement. Nee, dit is zo’n kinderboekenavontuur dat je koestert omdat het eenvoudigweg spannend en humorvol is en het schrijfplezier ervan afspat. Bovendien heeft het voor een fabel een verrassend uitgangspunt: in Mourlevats verhaalwereld draait het niet alleen om dieren die net als mensen zijn, maar spelen ook mensen als ‘de intelligentste van alle dieren’ een cruciale rol. En zij komen er niet best van af bij Mourlevat, die naast schrijver ook maatschappijcriticus blijkt.  Natuurlijk, er zijn uitzonderingen. Zoals er andersom ook uitzonderingen zijn. In het aangrenzende land der dieren waar Jefferson woont is lang niet iedereen heilig. Veelzeggend bijvoorbeeld is de manier waarop Jefferson publiekelijk wordt veroordeeld, op basis van een valse getuigenis van een roeptoeterende geit (een van de kappersklanten) nadat hij het met een schaar doorboorde dassenlijk van meneer Edgar vindt. Niet minder veelzeggend is de misplaatste vergelijking van het dierenvolk tussen Jefferson en de ‘monsterlijke egel’ Alex Vrahil, een bekende seriemoordenaar. Jeffersons boezemvriend Gijsbert waarschuwt zijn maat – ‘ze zullen zeggen dat het jullie in het bloed zit’ – en maant hem te vluchten.  Deze Gijsbert is zelf overigens geen egel, maar ‘een gelukkig varken’, onverschrokken en ongecompliceerd. Hij is degene die Jefferson ervan overtuigt dat diens onschuld alleen bewezen kan worden als ze zélf de moordenaar opsporen. Samen blijken ze een perfect speurderskoppel. Al snel brengt een ansichtkaart van meneer Edgar aan zijn nichtje Karolien ze op een spoor, waarna ze vermomd als toerist in een toerbus afreizen naar mensenstad Stedeburg. Daar ontdekken ze dat de kapper een landelijk netwerk tegen de vleesindustrie leidde.  Door Mourlevats lichte ironie en terloopse literaire grapjes leest Jefferson als een pastiche op het detectivegenre. Geestig bijvoorbeeld is Jeffersons reactie op Gijsbert wanneer deze oppert om naar de hotelbar te gaan om iets te drinken tegen de slapeloosheid. Die gedachte, schrijft Mourlevat, ‘gaf Jefferson het gevoel dat hij tegen wil en dank in een detectiveroman was verzeild. Moest hij nu whisky bestellen, dat walgelijke spul dat naar medicijnen smaakte?’ Ook leuk is Gijsberts ‘goed werk, Sherlock’ tegen Jefferson, waarmee Mourlevat speels naar Arthur Conan Doyle’s illustere meesterdetective verwijst.  Net als zijn geestelijk vader is Jefferson overigens ook een boekenliefhebber. Vooral de avonturenroman Alleen op de rivier over een in nood verkerende held met leeuwenmoed, kan Jefferson bekoren. Gaandeweg het verhaal blijkt dit boek zelfs zijn voornaamste houvast: iedere keer als hij radeloos is, verplaatst hij zich in de hoofdpersoon, waarna hij moedig voorwaarts gaat. Ongemerkt laat Mourlevat zo treffend zien wat fictie vermag.    Helaas is Mourlevat niet overal even subtiel. Door de rangorde in Stedeburg letterlijk uiteen te zetten, met bovenaan de mensen, daaronder de pratende, bewust handelende dieren, nog een trapje lager de huisdieren en helemaal onderaan het slachtvee, zet hij zijn dierenactivistische boodschap wel erg dik aan. Maar kinderen zal dat niet uitmaken. Zij zullen zich laten meeslepen door het op te lossen mysterie, de nachtelijke sluiptochten van Jefferson en Gijsbert door de slachterijen van de vleesindustrie, de ontroerende solidariteitsverklaring van de andere dieren met Jefferson en de slapstickachtige apotheose die bewijst dat ‘soms het onmogelijke toch mogelijk is’. Jefferson is een onweerstaanbaar boek. Eigenlijk precies zo’n boek als waar de egel zelf zo van houdt.  

●●●●●
||https://www.nrc.nl//nieuws/2022/07/29/een-egel-op-een-nachtelijke-sluiptocht-door-slachterijen-a4137712
2022-07-29||Column | Sprinten als een kerel||Nog nooit zag ik een vrouw sprinten zoals Lorena Wiebes. Als een stier die zijn poot over de grond schraapt valt ze aan. De rug katachtig bol, het hoofd als een vechthond naar beneden. Tussen haar dijen wringt ze haar fiets bijna in tweeën. Ze doet in de winter aan kickboksen, en dat is goed te zien. Die ronde schouders. De gespierde nek. De armen vol met pure kracht. Als ze rechtop komt om te juichen, zie je pure macht. Ik kan er geen genoeg van krijgen om naar haar te kijken. Lorena Wiebes sprint als een kerel, hoor ik steeds zeggen. Als Mark Cavendish in zijn beste dagen, zelfs. Ik snap de vergelijking. Zoals ik alle vergelijkingen eigenlijk wel begrijp. We zouden het niet moeten doen: het vrouwenwielrennen continu langs de meetlat van de mannen leggen. Maar toch. Vergelijken met mannen is logisch, het is in een sport die eigenlijk pas heel kort goed op tv is de enige referentie die we hebben. Vergelijken geeft duiding, en houvast. In dat kader snap ik dat argeloze kijkers van mannenwielrennen soms met opgetrokken wenkbrauwen kijken naar wat er in de Tour de France Femmes gebeurt. Ja, de tactieken laten hier en daar te wensen over. En ja, sommige vrouwen sturen minder goed. Dat de sport minder volwassen is dan bij de mannen, is een feit. Dat is niet gek als je kijkt van waar we in heel korte tijd zijn gekomen. De sport is volop in ontwikkeling. Als een adolescent. Adolescenten zijn onstuimig. Wisselvallig. Onvoorspelbaar, soms. Ze schieten alle kanten op. Doen domme dingen. Maar daar staan briljante uitspattingen tegenover. Precies dat is wat je nu ziet.  Wat ik evengoed telkens maar probeer te snappen, is de kennelijk onbedwingbare behoefte van sommige mannen om te kleineren wat ze zien. Ze grijpen het vergelijken aan om het vrouwenpeloton naar beneden te halen. Ze kunnen niet sturen. Ze kunnen niet koersen. Het woord seksisme valt dan snel, en dat is ook logisch, maar ik vraag me af: is dat het wel echt?  Wellicht is het sinds het ontstaan van de mensheid ingebakken willen beschermen van vrouwen wel debet aan dit fenomeen. Vrouwen pijn zien lijden, vrouwen zien vallen, vrouwen zien schreeuwen van ellende – dat vinden veel mannen toch heel moeilijk om te zien. Is dat kwalijk te nemen? Ik vind het ook niet fijn om mannen te zien crashen. Maar aan dat beeld zijn we al lang gewend. Vrouwen zien bloeden, botten zien breken: dat is nieuw. Als kijker kun je dat rationaliseren, bedenken dat de rensters hier stuk voor stuk zelf voor kiezen, maar je voelt er ook wat bij. Onmacht, misschien, om niet te kunnen beschermen als je vrouwen in een massale valpartij op een hoop ziet liggen – op een manier die tenslotte niemand graag ziet.  De komende jaren zal het vrouwenwielrennen, en hoe we ernaar kijken en over praten, zich met reusachtige groeischeuten doorontwikkelen. Lorena Wiebes is daar al een van de exponenten van. Zij sprint niet als een kerel, en zelfs niet als Mark Cavendish in zijn beste dagen. Lorena Wiebes is uniek. Ze sprint zoals ik een vrouw nog nooit zag doen, maar vooral: Lorena Wiebes sprint als zichzelf.||https://www.nrc.nl//nieuws/2022/07/29/sprinten-als-een-kerel-a4137711
2022-07-29||Een belastingconsulent en student naast de fullprofs. Voor veel rensters is deze Tour een maatje te groot||  Op de kasseien van de Avenue des Champs-Elysées in Parijs werd het zondag al zichtbaar, toen er rensters op de tamelijk vlakke boulevards van de Arc du Triomphe naar le Jardin des Tuileries en weer terug op grote achterstand werden gereden, ongebruikelijk in zo’n relatief makkelijke rit; de eerste Tour de France voor vrouwen in decennia is behalve een belangrijke mijlpaal voor de sport voor een aanzienlijk deel van dit peloton ook een debuut, met alle nervositeit, stress, en onwennigheid die daarbij hoort. Sommigen kunnen het hoge niveau nog niet aan. En dat zie je terug in de koers. Er zijn vrouwen bij die nooit eerder een wedstrijd in de World Tour reden en nu ineens aan de grootste wielerkoers ter wereld meedoen. In feite rijden er dezer dagen twee pelotons door Frankijk; eentje met profs, rensters die fulltime kunnen leven en dus ook trainen voor hun sport, en een peloton met parttime rensters, vrouwen die naast hun wielerambities moeten blijven werken. Omdat ze voor een ploeg rijden die alleen hun onkosten kan dekken. Of omdat ze nog studeren. Die dames worden zomaar in de Tour gegooid. Voor ervaren rensters is dat al spannend Philip Roodhooft ploegbaas Plantur-Pura Het verschil tussen die twee werelden is enorm. En toch moeten ze allemaal over dezelfde côtes en cols. En geldt voor iedereen dezelfde tijdslimiet. In de eerste rit door Parijs werd het peloton al volledig uit elkaar getrokken. Iets meer dan de helft kon mee in het kielzog van winnares Lorena Wiebes, de rijzende ster van het vrouwenwielrennen. De anderen kwamen in kleine groepjes op seconden en zelfs minuten achterstand binnen.  De Zwitserse Petra Stiasny haalde door een valpartij en mechanische pech de tijdslimiet niet. Haar Tour stopte al na 81,7 kilometer, terwijl ze eerder deze maand nog als 22ste eindigde in de Giro Donne. Maar dit is de Tour. Hier spelen andere belangen. Haar ploegleiding liet niemand op haar wachten, hield liever vijf rensters wél in koers.  In de volgende ritten ging het niet anders. Achter Marianne Vos was het maandag een slagveld. Opnieuw door valpartijen,  maar ook omdat het veel vrouwen te hard ging. Een voor een druppelden rensters binnen. Een dag later, in de lastige heuvelrit naar Epernay, kwamen twee vrouwen te laat over de meet.  Bij Stade Rochelais Charente Maritime hebben ze een jaarbudget van zo’n 450.000 euro tot hun beschikking, voor het overgrote deel bekostigd door de gelijknamige rugbyclub aan de Atlantische kust. Dat is naar verluidt ongeveer net zo veel als Lorena Wiebes vanaf volgend jaar in haar eentje gaat verdienen bij SD Worx, het team waar Anna van der Breggen ploegleider is. Op een paar sponsordeals na moeten de Fransen met dat halve miljoen alles betalen; hotelovernachtingen tijdens koersen, trainingskampen, materiaal en voeding.  Wie ‘s ochtends aan de start van een rit een ronde loopt langs de bussen, kan het verschil tussen de hoogste en laagste regionen van dit Tour-peloton ook duidelijk zien. Waar de meeste teams uit de Women’s World Tour inmiddels net als hun mannelijke collega’s een luxe touringcar hebben – er kan gedoucht worden, in de laadruimte staan een wasmachine en een droger – zitten de vrouwen van Stade Rochelais onder de luifel van een kleine camper, op de goedkoopste campingstoeltjes van de Decathlon.  Slechts de helft van de rensters heeft er een contract. Zij worden gecompenseerd voor de reiskosten die ze maken om naar wedstrijden te komen, en krijgen hun fietsen gesponsord. Voor hun levensonderhoud moeten ze andere bronnen zien aan te boren. Dat betekent dat ze naast hun carrière als wielrenster moeten werken. Natalie Grinczer (28) bijvoorbeeld, een renster uit het zuidoosten van Groot-Brittannië, is 22,5 uur per week fysiotherapeut. „Het is ingewikkeld om die levens te combineren”, zegt ze aan de start van rit drie, haar linkerarm na een zware valpartij ingepakt in een dikke laag verband. „Maar ik heb nog nooit één dienst gemist. Een keer was ik twaalf minuten te laat. Toen had mijn vlucht terug van een trainingskamp vertraging.”  Grinczer eindigde in de rit naar Epernay op ruim een kwartier van de Deense winnares Cecilie Uttrup Ludwig, één van de betere verdieners in het peloton. „Ik vind dat eigenlijk nog niet zo slecht”, zegt ze. „Maar natuurlijk kan ik niet met de allerbesten mee. Ik kan best aardig heuvelop fietsen. Waar ik woon, kan ik dat goed trainen. Maar er zijn ook meiden hier die zowat op hoogte wonen.” Ze knikt met haar hoofd richting de bus van Movistar, de Spaanse ploeg van Annemiek van Vleuten. Van de grote favoriet voor de eindzege komende zondag is bekend dat ze delen van het jaar bovenop een berg doorbrengt, op 2.400 meter hoogte, in de Italiaanse Alpen. Dat bekostigt ze zelf, en dat kan ook met het salaris dat ze verdient. Grinczer: „Het is logisch dat ik niet in haar wiel kan blijven. Maar ik kan het wel zo lang mogelijk proberen.” Alleen de 27-jarige Séverine Eraud kan bij de Franse ploeg enigszins in het spoor blijven van de fulltime profs – ze staat na vijf ritten op de 57ste plaats, op meer dan een kwartier van Marianne Vos. Dat komt omdat ze in het Franse leger zit, vertelt ploegmanager Gérard Damiens, en daar alle ruimte krijgt om al haar tijd aan haar sport te besteden. Het scheelt Damiens weer een salaris op zijn balans. „Ze wordt alleen door het leger betaald. Het is daar niet toegestaan om ernaast nog een tweede inkomen te hebben.” De Française Sandrine Bideau (33), in het oranje shirtje van St-Michel Auber 93, probeert al de hele week de tijdslimiet te halen.  In de gravelrit van woensdag werd ze vanaf de eerste klim op zestig kilometer van het einde gelost. Ze kwam  als 130ste en laatste huilend over de finish, ruim 24 minuten na etappewinnares Marlen Reusser. De laatste tweeënhalf uur  vocht ze zich  alleen door het stof. „Het gaat zo ontzettend hard. Ik kan die meiden gewoon niet bijhouden.”  Dat is ook geen schande. Bideau is 25 uur per week belastingconsulent. Op maandagen werkt ze de hele dag. De overige dagen begint ze om acht uur en stopt ze na de lunch. Dan springt ze op haar fiets. Als ze thuiskomt, ploft ze op de bank. Ze doet niets anders dan werken en fietsen, heeft nooit echt vrij. Al haar vakantiedagen gaan op aan haar sport.  Zo zit dit Tour-peloton vol met verhalen van rensters voor wie dit niveau eigenlijk nog te hoog gegrepen is. Volgens Philip Roodhooft hoort dat bij een normale evolutie van het vrouwenwielrennen. Hij is ploegbaas bij het Belgische Plantur-Pura, de vrouwenequivalent van de ploeg van Mathieu van der Poel. „Je ziet inderdaad twee pelotons door Frankrijk rijden. Mede daardoor gebeuren er soms dingen die geen reclame zijn voor de sport, zoals die enorme crash van maandag, waarbij Marta Cavalli werd gekatapulteerd door Nicole Frain. Maar laten we daar alsjeblieft niet lacherig over doen. Dat soort taferelen horen bij een gebrek aan ervaring. Ik zie het als groeipijnen.” Roodhooft ziet dat de kleinere ploegen de snelle evolutie aan „de wedstrijdkant” niet bij kunnen houden. De ontwikkeling in het vrouwenwielrennen gaat hem momenteel te snel. „De mensen die de mannen-Tour organiseerden, werken nu een week door. De organisatie blijft staan als een huis. Maar er zijn ploegen die nu voor het eerst kennismaken met zo’n mate van professionaliteit. Die dames worden zomaar in de Tour gegooid. Voor ervaren rensters is dat al spannend.” Bij Plantur-Pura hebben ze bewust nog geen licentie voor de Women’s World Tour aangevraagd. Dan zouden ze gebonden zijn aan de looneisen die de internationale wielerbond UCI hen stelt. Volgend jaar verdienen rensters op dat niveau minimaal 32.500 euro per jaar. „Wij hebben dat geld nu bijvoorbeeld gestoken in een hoogtestage in La Plagne voorafgaand aan de Tour. Ik denk dat dat een verklaring is voor ons goede niveau hier. Niet dat onze vrouwen nu slecht verdienen. Ze kunnen allemaal fulltime voor hun sport leven.”  De ontwikkeling van het vrouwenwielrennen gaat de laatste jaren zo hard dat de teams het amper bij kunnen houden. Steeds meer koersdirecteuren realiseren zich dat ze met de tijd mee moeten, en het zich niet meer kunnen permitteren naast een mannen- niet ook een vrouwenkoers te organiseren. De vrouwenversie van Milaan-Sanremo wordt volgend jaar waarschijnlijk als vierde monumentale klassieker aan de kalender toegevoegd. Maar op dit moment zijn er niet genoeg toprensters voor zo’n grote hoeveelheid topwedstrijden. Gevolg is dat er vrouwen meerijden die daar eigenlijk het niveau nog niet voor hebben. Maar daar wel over dromen. Ilse Pluimers (20)  trapt donderdagnamiddag haar benen los aan de Quai Jeanne d’Arc, aan de rivier La Meurthe in Saint-Dié-des-Vosges, finishplaats van etappe vijf in deze Tour.  Ze heeft de langste etappe in de geschiedenis van het vrouwenwielrennen met glans doorstaan, maar begint de vermoeidheid nu wel te voelen. Nooit eerder reed ze zo’n grote afstand. Ook niet in training. Ze eindigde in de eerste groep als 69ste, ver achter Lorena Wiebes, maar in dezelfde tijd. Bij het Nederlandse AG Insurance NXTG Team zijn ze na grote valpartijen nog maar met vier rensters over in de Tour. Ze studeren er allemaal nog, of hebben net hun diploma binnen. Pluimers deed tot voor kort een studie managementondersteuning, waarmee ze secretaresse kan worden. Ze probeerde nog een hbo-opleiding Human Research Management te doen, maar kreeg dat niet meer gecombineerd met wielrennen. Ze werkt nu af en toe bij het assurantiekantoor van haar moeder, niet omdat het moet, maar omdat ze het fijn vindt om naast al dat fietsen ook nog wat anders te kunnen doen.  Maar stiekem droomt ze van een bestaan als fulltime prof. De Tour smaakt naar veel meer. Ze vreest alleen de laatste twee dagen in de Vogezen. Het enige wat ze wil, is de eindstreep halen. „Maar of dat gaat lukken, heb ik zelf niet in de hand. Alles hangt af van hoe hard Annemiek van Vleuten dit weekend door de Vogezen gaat rijden.” Dat geldt voor ongeveer de helft van dit Tour-peloton. ||https://www.nrc.nl//nieuws/2022/07/29/een-belastingconsulent-en-student-naar-fullprofs-voor-veel-rensters-is-deze-tour-een-maatje-te-groot-a4137709
2022-07-29||Deze lhbtqia+-series, -podcasts en films zijn de moeite waard||Lhbtqia+, een letterbrij die voor sommigen voer is voor grappen. Maar waar stáán die letters voor, of beter: voor wie? Hoe is het om gay te zijn in een land waar dat niet is toegestaan? Of als topsporter? Hoe ga je om met mensen die denken dat je biseksualiteit een ‘fase’ is? NRC  zet lees-, kijk- en luistertips op een rij voor iedereen die zich wil verdiepen in de queergemeenschap. Klik hieronder op de knop om gelijk naar jouw favoriete medium te gaan: 	Een roman over lesbische liefde, liefdesverdriet, en over schaamte en de vernietigende kracht daarvan. Philippa’s geliefde, een vrouw, verlaat haar voor een man. In haar depressie vraagt Philippa zich af of ondanks de openstelling van het huwelijk en homotrots het verraad niet gewoon past in een beeld van de natuurlijke orde die zich herstelt. Over de liefde leest als een essay, een verkenning van de betekenis van liefde en verdriet.  	In NRC schrijft onze redacteur Menno Sedee dat hij nog nooit zo zwijmelde als bij de roman Call me by your Name. Niet omdat dit het beste boek is dat hij ooit las, maar omdat hij zich herkende in de hoofdpersoon en hem bijna wérd. Een roman waarin homoseksualiteit niet wordt geproblematiseerd, geen reden is voor geweld of zelfhaat. Dat vond hij ook terug in Zwemmen in het donker. Maar waar Call my by your Name blijft hangen binnen het puberale jongensbrein voegt Jedrowski aan zijn roman nog een politieke laag toe uit de jaren tachtig in Polen. Het is een problematische omgeving voor een jonge homo, eentje die nog altijd actueel is.  	Een boek voor wie in de wereld van de trans personages wil duiken en iets van de ervaring van trans vrouwen wil begrijpen. In het onlangs vertaalde Detransitie, baby zet Torrey Peters met veel liefde en humor drie personages met verschillende genderidentiteiten tegenover elkaar. Als Ames, voormalig trans vrouw, tot zijn verrassing zijn vriendin zwanger maakt, wil hij wel ouder zijn, maar geen vader. Hij stelt voor zijn ex Reese bij het ouderschap te betrekken. Zij wil niets liever dan moeder worden, maar kan als trans persoon geen eigen kinderen krijgen. Krijgt hij de twee vrouwen zover om het ouderschap met hem, en elkaar, te delen? Detransitie, baby toont welke rol gender speelt in de relaties tussen mensen en hoe iedereen erdoor bepaald wordt, bewust of niet.  	De verteller in De geschiedenis van mijn seksualiteit, een Amsterdamse millennial, voelt zich onvrouwelijk, valt op vrouwen en weet niet waar het heen moet. Dus vertelt ze [ten tijde van het schrijven van het boek heette Lakmaker nog Sofie, inmiddels is het 'hij', red] maar raak over haar rommelige (seks)leven: mannen, vrouwen, niemand, eenzaamheid, angst – en veel grappige anekdotes. Als lezer word je meegenomen in de ontdekkingstocht van de hoofdpersoon naar haar seksuele identiteit. Met een vrolijke baldadigheid verhaalt Lakmaker over de worstelingen met genderidentiteit. Een absolute klassieker en verplichte kost is de documentaire Paris is Burning (1990), over de ‘ballroom culture’ in New York City in de jaren tachtig. Voor vele vooral Afro-Amerikaanse, Latinx queer en ook met name trans personen waren de ‘balls’, enorme nauwgezette competities met mode en dans waaraan je meedeed met je ‘huis’, een veilige plek. Op straat werden ze verketterd, daar werden ze omarmd. Paris is Burning is met name zo essentieel omdat vele populaire dingen in latere ‘queer culture’ - dat sowieso heel veel te danken heeft aan onder meer ‘black culture’ - daar voor het eerst een podium kregen. Denk alleen al aan het vocabulaire, van ‘shade’ tot ‘reading’. Niet voor niets refereert het immens populaire programma RuPaul’s Drag Race, ook een aanrader overigens, er veel aan en ontleent het vele aspecten aan de ‘ballroom culture’ die in Paris is Burning gedocumenteerd wordt.
 Paris is Burning is te huur/te koop via Apple TV.  In de korte documentaire To bi or not to bi vertelt de 28-jarige Bastiaan Rosman over de moeite die hij heeft om als biseksueel uit de kast te komen. Keer op keer krijgt hij te horen dat hij „eigenlijk homo” is of dat zijn biseksualiteit een fase is. Deze docu is een kijktip voor iedereen die, net als overigens ook veel lhbtqia+’ers zélf, biseksualiteit een lastig te vatten begrip vindt. Je bekijkt
 To bi or not to bi via de website van NPO 3.  Hoe is het om op verschillende plaatsen in de wereld homo te zijn? Met die vraag ging Margriet van der Linden op pad voor de reisdocuserie How to be gay. Te zien is hoe Van der Linden in gesprek gaat met onder anderen een lid van het Gay Men’s Chorus in LA, onder meer over over de aidsepidemie in de jaren tachtig. Ook spreekt ze met de 94-jarige George Montague, een van de 650.000 Britten die werden veroordeeld voor homoseksuele ‘handelingen’. De reeks afleveringen vormt een hoognodige homocursus voor wie de realiteit van het homo-zijn – of zoals paus Franciscus het ooit omschreef: een „modeverschijnsel” - niet wil erkennen.
 How to be gay is te zien via NPO Start.   De onafhankelijke Russische krant Novaja Gazeta [inmiddels in Rusland gestopt en daarna onder een nieuwe naam weer begonnen tijdens de oorlog in Oekraïne, red.] onthulde in april 2017 dat homo’s en lesbiennes in de Russische deelrepubliek Tsjetsjenië stelselmatig worden opgejaagd, opgesloten, gemarteld en soms zelfs vermoord. In Welcome to Chechnya volgt de activistische filmmaker David France het Russische lhbtqia+-netwerk dat sinds 2017 Tsjetsjeense homo’s en lesbiennes helpt onder te duiken en voor hen humanitaire visa in het Westen regelt. Een ingrijpende documentaire, die de verschrikkingen die queer personen in Rusland meemaken ongefilterd weergeeft.
 Welcome to Chechnya is te huur/te koop via onder meer Apple TV en Google Play. Sylvia Rivera en Marsha P Johnson in Disclosure
 „De manier waarop trans personen werden vertegenwoordigd, suggereerde dat we geestesziek zijn, dat we niet bestaan”, zegt Laverne Cox, een van de bekendste trans vrouwen in Hollywood, in de documentaire Disclosure. De filmwereld krijgt een spiegel voorgehouden: voor veel mensen zijn films en series de eerste kennismaking met trans personen, want de meesten van hen hebben nog nooit een trans persoon in het echt ontmoet. Dus filmmakers hebben in zekere zin een grote verantwoordelijkheid. Maar het is, zeker in het verleden, bijzonder treurig gesteld met de zichtbaarheid van trans mensen en al helemaal de context waarin ze zichtbaar zijn. Alleen al de róllen die trans actrices krijgen: prostituee 1, escort… Er is nog een lange weg te gaan.
 Disclosure: Trans Lives on Screen is te zien op Netflix. Hoe is het om als jonge zwarte homoseksuele man op te groeien in een harde en homo-onvriendelijke omgeving? De film Moonlight van regisseur Barry Jenkins, die in 2017 de Oscar voor beste film won, draait om identiteit. We volgen hoofdpersoon Chiron tijdens drie fases van zijn leven, in drie hoofdstukken, gespeeld door drie verschillende acteurs, en zien hoe anderen zijn identiteit – hardhandig en vol haat – proberen vast te stellen vóór hem.
 Stream deze film op Apple TV+.  Moonlight van regisseur Barry Jenkins Foto David Bornfriend  Een zinderende romance in hoepelrok, over een lesbische liefde tussen een achttiende-eeuwse schilder en haar model, een liefde die bij voorbaat gedoemd is. Een voorbeeld van een film waarin de ‘female gaze’, de vrouwelijke blik die vrouwelijke personages in tegenstelling tot de ‘male gaze’ niet objectiveert maar hen toont als mensen van vlees en bloed met een autonoom gevoelsleven, nadrukkelijk aanwezig is. De blik vanuit deze vrouwen zelf staat in de film centraal.
 Portrait de la jeune fille en feu is onder andere te bekijken via Netflix.    Deze al wat oudere, maar prachtig geconstrueerde film van de Ier Neil Jordan is een politieke thriller, een liefdesgeschiedenis tussen een revolutionair en een trans vrouw en ook een verhaal over loyaliteit en identiteit. Als de Britse soldaat Jody wordt ontvoerd door de IRA bouwt hij een band op met een van zijn bewakers, Fergus. Jody overleeft de ontvoering niet en Fergus vlucht naar Londen. Daar ontmoet hij Dil, de vriendin van Jody. Hij wordt smoorverliefd. The Crying Game is befaamd om de plottwist - geen spoilers natuurlijk - en heeft als voornaamste thema dat liefde blind maakt, wat de aard ervan ook is.
 The Crying Game is te huur bij Cinetree.   De kleurrijke, swingende en diepromantische film Rafiki van de Keniaanse regisseur Wanuri Kahiu werd in eigen land in de ban gedaan. Homoseksualiteit is in Kenia verboden. Op het hebben van homoseksuele relaties en uitvoeren ‘homoseksuele handelingen’ staat een gevangenisstraf die kan oplopen tot veertien jaar. Rafiki laat zien hoe machistisch en paternalistisch het Afrikaanse land is ingericht. De kleurrijke hoofdpersoon Ziki wil gezien worden om wie ze is: een jonge vrouw die nadat ze is geslaagd voor haar eindexamen niet meteen een goede huisvrouw wil worden. En haar liefde voor tomboy (‘jongensmeisje’) Kena is gevaarlijk.
 Bekijk Rafiki  onder andere via Apple TV+.
  Een coming-out is voor vele queer mensen een essentieel moment in hun leven. Queer filmmaker Jonathan Wysocki baseerde zijn coming-of-age-vertelling Dramarama op zijn eigen ervaringen als tiener. Destijds was hij bang  om zijn vrienden te vertellen dat hij anders was. Een moordmysteriefeest tijdens een weekend met vrienden, voordat de hechte groep naar de universiteit gaat, lijkt Gene het perfecte moment voor zijn coming-out. Maar de conservatief-christelijke achtergrond van zijn vrienden vormt een extra drempel om zijn gevoelens kenbaar te maken.
 Dramarama is onder andere te zien bij Pathé Thuis.
  Homo’s mijden ‘machosporten’ als voetbal, staat in een overzichtsstudie van het Sociaal en Cultureel Planbureau uit 2017, omdat ‘acceptatie van die seksuele oriëntatie niet wordt verwacht’. Op het veld en op de tribune bij het mannenvoetbal is ‘homo’ dan ook een veelgebruikt scheldwoord: homo’s hebben het niet makkelijk in de voetbalwereld. In De schaduwspits ontdekken NOS Journaal-presentator Winfried Baijens en collega’s Jeroen Gortworst (NOS Stories) en Rivkah op het Veld (Studio Sport) in 7 afleveringen waarom het zo lastig is om als prof uit de kast te komen. Hun persoonlijke verhalen over gay zijn en hun coming-outs, maken het een podcast die goed blootlegt waar de pijnpunten in de voetbalwereld liggen.   Gesprekken weergeven die een fascinerende kijk geven op hoe generatie Z omgaat met identiteit, gender, seksualiteit en liefde. Dat deed auteur Edward van de Vendel al feilloos in zijn boek Gloei, dat in 2020 verscheen. Samen met producer Zeno Kapitein borduurde hij daarop voort met de in 2021 verschenen podcastversie van Gloei. Met meer gesprekken met bijzondere mensen uit het hele lhbtqia+-spectrum willen Van de Vendel en Kapitein laten zien dat gender en geaardheid maar één onderdeel van iemands leven zijn.   In De lesbische liga maken 3FM-dj Vera Siemons en televisiemaker Annefleur Schipper je wegwijs in het lesbische media-aanbod. Ze bespreken series, bijzondere queer vrouwen en meer. Het doel is meer lesbiennes het vertrouwen geven hun stem te laten horen en op de voorgrond te treden. „Als het over lhbti’ers gaat, komen toch vooral homomannen aan het woord. We mogen best wat luider zijn en meer ruimte innemen. Met De lesbische liga willen we blijven benadrukken dat het leuk is om lesbisch te zijn”, zei Schipper daarover in een interview met de Volkskrant.  Het gebrek aan lesbische content in Nederlandse films en series inspireerde scenarist Maud Wiemeijer en regisseur Valerie Bisscheroux om ANNE+ te maken. Het doel? Een serie maken waarin meisjes die gay zijn zich herkennen. Een serie die meisjes die twijfelen over hun identiteit en bang zijn om uit de kast te komen laat zien dat het leven na een coming-out heel leuk kan zijn. De lesbische twintiger Anne en haar relaties – vandaar de plus – staan centraal. ANNE+ is een realistische serie met een humoristische ondertoon, die – ongeacht je seksuele voorkeur – herkenbaar liefde en daten onder jonge mensen in een grote stad portretteert.
 Je bekijkt ANNE+ via NPO Start.   ANNE+ Millstreet Films Pose speelt zich af in het New York van de late jaren 80, ten tijde van de aidsepidemie. Daar zien ze de ziekte als ‘de straf van God’ en is het voor queer mensen dus allerminst een fijne plek. In de serie draait het om de zogenoemde ballroomscene in de stad, begonnen in de Afro-Amerikaanse en Latinx queer gemeenschap. In feite zijn het een soort alternatieve pageants tussen ‘huizen’, met verschillende rondes en categorieën, waaronder dans (voguing begon hier) en catwalkshows. De serie van Ryan Murphy is een fictief drama over veel van dezelfde onderwerpen die in de beroemde documentaire Paris is Burning centraal stonden (zie eerdere tip bij de documentaires). Aan de serie werkten trans scenaristen mee en in de cast zitten veel trans acteurs - hoofdrolspeelster MJ Rodriguez won zelfs als eerste trans persoon ooit een Golden Globe voor haar rol als Blanca Evangelista.
 Pose is te zien op Disney+. Waarom Queer Eye aanraden als je het minder bekende, maar minstens zo ontroerende We’re Here ook hebt? Waar in Queer Eye vijf homomannen naar een Amerikaanse stad of dorp gaan om een al dan niet queer persoon een uitgebreide make-over te geven, zijn het in We’re Here drie dragqueens. Bob the Drag Queen, Eureka  en Shangela zijn bekende gezichten voor wie fan is van RuPaul’s Drag Race en in dit programma ondersteunen ze mensen bij het opzetten van een dragshow in - vaak - een klein dorp in de VS. Het is een viering van alles wat mensen uniek kan maken en legt ook soms nog bloot hoe gesloten en conservatief mensen kunnen zijn. Zo legde in 2021 een dominee uit Indiana zijn werk neer nadat hij overladen werd met negatieve reacties vanuit zijn kerk vanwege zijn deelname aan het programma.
 We’re Here is te zien op HBO Max. It’s a Sin is een fenomenale serie over de impact van de aidscrisis in de jaren tachtig in Groot-Brittannië. In de vijf afleveringen volgen we een vriendengroep uit de Londense queergemeenschap gedurende tien jaar. Davies’ serie laat zien hoe slecht de maatschappij reageerde op en omging met aids. Van ouders die de band met hun kinderen verbreken om hun geaardheid en ziekenhuizen die op onmenselijke wijze met patiënten omgaan. Een zwaar thema met veel emotionele momenten, maar er is ook meer dan genoeg luchtigheid. In It’s a Sin zie je hoe je met je ‘chosen family’, een term die de queer gemeenschap vaak gebruikt als contrast met hun ‘biologische’ familie, de strijd kunt aangaan met een vijandige buitenwereld.
 Bekijk deze serie via NPO Plus  Erik van Dam schreef in een opinieartikel in NRC dat hij 13 jaar geleden uit de kast kwam. De serie Heartstopper (gebaseerd op de gelijknamige graphic novels van Alice Oseman) was de eerste die alle gevoelens, ervaringen en emoties van zijn jeugd tot zijn coming-out naar boven haalde. En hij was niet de enige die geraakt werd. Heartstopper, dit jaar uitgekomen, is dan wel een serie over tieners, maar volgens Van Dam zou iederéén het eerste seizoen zien, „alle leeftijden, ieder bedrijf, iedere school en van welke identiteit of geaardheid dan ook”.
 Heartstopper is te zien op Netflix.  Pride Photo stelt elk jaar een rondreizende expositie samen met beelden over seksuele- en genderdiversiteit. De expositie reist de provincies van Nederland rond en deze editie zitten er portretten tussen van fotograaf Prins de Vos’ hand, uit diens Boys do cry-fotoboek. De Vos vindt het goed dat Pride Photo sinds een aantal jaren geëxposeerd wordt in de openbare ruimte. „Zo kunnen mensen die geen museum bezoeken of een duur fotoboek kunnen aanschaffen de foto’s gratis zien. Dit is een prachtige kans voor emancipatie – daar ben ik nog steeds van overtuigd.”  Pride Photo reist het hele jaar door het land en is te zien op verschillende locaties. Op de website van Prins de Vos vind je meer informatie over zijn werken zijn fotoboek BOYS DO CRY.  Musicalproducent OpusOne viert seksuele diversiteit al jaren: de voorstellingen van dit gezelschap hebben regelmatig homoseksuele hoofdpersonages. Dat was bijvoorbeeld al het geval in 2013 met The Normal Heart over homoactivist Larry Kramer en, recenter, in Fun Home over de lesbische striptekenaar Alison Bechdel. Nu presenteert OpusOne opnieuw een voorstelling met een queer protagonist: Falsettos, de autobiografische musical van componist William Finn. De oorspronkelijke Broadway-productie werd in 1992 overladen met Tony Award-nominaties, Finn sleepte er zelf twee in de wacht voor zijn composities. Falsettos gaat over een Amerikaans gezin in de jaren tachtig. De samenstelling is opvallend: hoofdpersoon Marvin (William Spaaij) woont samen met zijn kind en ex-vrouw (Rosalie de Jong) én met zijn nieuwe vriend (Job Greuter). Dit verloopt niet altijd even soepel, zeker niet als ook nog de nieuwe vriend van Marvins ex-vrouw (Ad Knippels) zijn intrek neemt. Falsettos van OpusOne speelt t/m 13 augustus, DeLaMar Amsterdam  Om deze gids met tips samen te stellen vroeg NRC mensen uit de queergemeenschap via Twitter om tips: welke boeken en series over het onderwerp vinden zij mooi? Welke film of documentaire heeft impact gehad? Ook NRC-redacteuren en -medewerkers die goed ingevoerd zijn in het onderwerp, of zelf queer zijn, droegen ideeën aan. Uit die veelheid aan tips maakte NRC deze selectie. We beseffen dat we daarmee niet uitputtend zijn en dat er nog veel meer prachtige mediatips zijn rond dit thema. Maar we hebben er vertrouwen in dat deze gids toch een introductie kan bieden tot de rijkdom van de gemeenschap.   Correcties: in een eerdere versie stond de naam van presentator Winfried Baijens verkeerd gespeeld. Ook stond er dat de serie Heartstopper twee seizoenen heeft, maar dat heeft er maar een.





 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/29/pride-amsterdam-deze-lhbtqia-series-podcasts-en-films-zijn-de-moeite-waard-a4137034
2022-07-29||Nieuwe vaccinatieronde tegen coronavirus begint in september||Iedereen van twaalf jaar en ouder kan naar verwachting vanaf de tweede helft van september een herhaalprik tegen het coronavirus halen. Dat schrijft minister Ernst Kuipers (Volksgezondheid, D66) vrijdag in een brief aan de Tweede Kamer. Dit doet hij naar aanleiding van advies van het Outbreak Management Team Vaccinatie (OMT-V). Voor 60-plussers wordt het de vijfde mogelijkheid een prik te halen, voor mensen onder de 60 jaar in veel gevallen de vierde keer.  Volgens Kuipers is de nieuwe herhaalprik nodig „om de bescherming tegen ernstige ziekte en sterfte op peil te houden”. Het RIVM nodigt vanaf half september eerst met een hoger medisico risico uit. Dat zijn vooral ouderen van boven de 60 jaar, maar ook zestigminners die jaarlijks de griepprik mogen halen, zoals diabetespatiënten. Deze groepen kregen eerder dit jaar ook een uitnodiging voor een herhaalprik, hun tweede booster. Ook zorgverleners worden via hun werkgevers uitgenodigd voor een nieuwe prik. Wanneer al deze groepen zijn uitgenodigd, volgen alle anderen van minimaal twaalf jaar oud. De herhaalprik kan worden gehaald vanaf drie maanden na de laatste coronaprik of een doorgemaakte besmetting. De prikken worden allemaal gezet op GGD-locaties, mensen in zorginstellingen worden daar op locatie geprikt. Hoewel het OMT-V in het advies schrijft dat de huidige zomergolf over het hoogtepunt heen lijkt, moet volgens de experts al in het vroege najaar „rekening gehouden worden met een toename van infecties”. Daarom is besloten vanaf half september met de nieuwe vaccinatiecampagne te starten. Het OMT-V gaf Kuipers qua vaccinatiestrategie twee opties: of alleen de risicogroepen prikken, of weer de hele bevolking de kans geven een prik te halen. Kuipers koos voor het tweede om zo ook de infectiedruk in de samenleving te verminderen en dit draagt „indirect bij aan bescherming van kwetsbaren”. Het is de bedoeling dat vanaf half september geprikt gaat worden met nieuwe, zogeheten „bivalente” vaccins die ook betere beschering bieden tegen de Omikron-variant. Helemaal zeker is dat nog niet omdat het Europees Geneesmiddelenbureau (EMA) dit vaccin nog moet goedkeuren en dit naar verwachting in september gebeurt. Nederland heeft genoeg van deze vaccins in bestelling staan, maar deze worden pas na de goedkeuring van de EMA geleverd. Als vaccins te laat komen voor de start van de campagne, worden risicogroepen mogelijk met de ‘oude’ vaccins geprikt. ||https://www.nrc.nl//nieuws/2022/07/29/rivm-nieuwe-vaccinatieronde-tegen-coronavirus-begint-in-september-a4137705
2022-07-29||Zes kilo papier? Kantonrechter Reid weigert zaak inhoudelijk te behandelen||Een minimale lettergrootte van elf punten, lettertype Times New Roman, Arial of Courier, met een regelafstand van één, op A4-formaat en maximaal tien pagina’s per zaak: dat is wat kantonrechter John Reid wil zien bij dagvaardingen. Hij weigerde tijdens een zitting in de rechtbank Noord-Holland twee zaken die gezamenlijk zes kilo aan papieren informatie wogen, blijkt uit de uitspraak die deze week is gepubliceerd. De eiseres is gevraagd de stukken in te korten tot twintig pagina’s. Ze krijgt daarvoor vier weken de tijd. Op tweeduizend pagina’s staat informatie over twee zaken die te maken hebben met vochtproblemen in het appartement van de eiseres. Zij stelt dat de VVE nalatig is geweest in het verhelpen van deze problemen. Reid, bekend van het tv-programma De Rijdende Rechter, en een van de makers van Fokke & Sukke, zegt dat de rechtsbijstandverlener niet geslaagd is in „het helder en begrijpelijk weergeven van de relevante punten”. Daarmee wordt het proces bemoeilijkt. Voordat de kantonrechter een beslissing neemt, geeft hij de eisende partij vier weken de tijd om de informatie in tien pagina’s per zaak samen te vatten. Lukt dat niet? Dan zal de kantonrechter doen „wat hem geraden voorkomt”.  Reid baalt ervan dat elke uitgewisselde e-mail wordt toegevoegd alsof het van belang is bij het maken van beslissingen. E-mails worden over de kantonrechter „uitgestort” en ook in deze zaak blijft het Reid onduidelijk wat de relevantie daarvan is. In zijn uitspraak verwijst de kantonrechter naar een recente beslissing van de Hoge Raad. Daarin staat dat processtukken mogen worden geweigerd als zij te lang van stuk zijn.||https://www.nrc.nl//nieuws/2022/07/29/zes-kilo-papier-kantonrechter-reid-weigert-zaak-inhoudelijk-te-behandelen-a4137703
2022-07-29||22.000 bewakers||Vrijdag is in Chennai, de stad van Anand, de eerste ronde van de olympiade gespeeld. De regionale politie liet weten dat er voor de beveiliging op donderdag en vrijdag 22.000 manschappen waren ingeschakeld. Het was voor de Indiase minister-president Narendra Modi, die donderdag de opening verrichte. Zaterdag zou hij weer de stad uit zijn en bleven er voor de ongeveer 2.000 spelers, teamleiders en arbiters meer dan 4.000 politiemensen over. Ik denk dat ik nog olympiades heb meegemaakt waar politiemensen op de vingers van een hand waren te tellen, maar misschien keek ik toen niet goed om me heen. Haifa 1976 en Buenos Aires 1978 waren in ieder geval al zwaar bewaakt. Doordat Rusland niet mee mag doen en China, titelhouder bij de mannen en de vrouwen, door interne coronamaatregelen thuis blijft, zijn de Verenigde Staten nu verreweg het sterkste land op de olympiade. India, dat speelt zonder Anand, die alleen als coach zal optreden, is toch nog op rating het tweede land. Noorwegen is de verrassende derde dankzij de deelname van Magnus Carlsen en ook doordat er door hem meer sterke Noorse schakers zijn gekomen. Nederland is zevende, met Anish Giri en Jorden van Foreest aan de eerste twee borden. Vorige week schreef ik over het optreden van Van Foreest in Zagreb en kon toen nog niet het goede nieuws melden dat hij daar het rapidtoernooi won, boven Carlsen. Hij zei toen al dat hij zich in blitz veel zwakker voelde en dat kwam ook uit. Carlsen won het blitztoernooi en ook het algemeen klassement van blitz en rapid. Voordat alles overstemd wordt door het gebulder van de grote kanonnen in Chennai is er goed nieuws over een ander jong talent, de veertienjarige Arthur de Winter. Hij won deze maand het Science Park Open in Amsterdam na een dramatische laatste ronde tegen Manuel Bosboom. Wie de partij won, zou het toernooi winnen. Arthur de Winter - Manuel Bosboom, Science Park Open Amsterdam 2022 1. e4 c5 2. Pf3 d6 3. d4 cxd4 4. Pxd4 Pf6 5. Pc3 a6 6. Lg5 Pbd7 7. De2 h6 8. Lh4 g6 9. 0-0-0 e5 10. Pb3 Le7 11. g4 Agressie die voorlopig geen doel treft. 11…b5 12. a3 Dc7 13. Lg2 Pb6 14. h3 Le6 15. f4 0-0 16. f5 Lc4 17. De3 g5 18. Lf2 Tfb8 19. Kb1 Met 19. Pa5 kon wit zwarts aanval afremmen en Lc4 misschien in moeilijkheden brengen. 19…a5 20. Pd5 Lxd5 21. exd5 b4 Zwarts aanval loopt soepel. 22. h4 Pxg4 23. Dg3 Pxf2 24. hxg5 Een incorrect torenoffer, maar na 24. Dxf2 a4 zou zwart het eerst komen. Zie diagram 24…hxg5 Een reflex in tijdnood? Na 24…Pxh1 25. Txh1 hxg5 heeft wit niets voor de toren die hij achterstaat. 25. f6 Met deze mooie zet krijgt wit een sterke aanval. Na 25. Dxf2 Lf6 zou alles in orde zijn voor zwart. 25…Lxf6 Of 25…Pxh1 26. Dxg5+ en wit wint. 26. Dxf2 De7 27. a4 Lg7 Met 27…e4 kon zwart nog goed vechten. 28. Df5 Pxa4 29. Le4 Kf8 30. Tdf1 Wit dreigt 31. Th7 met winnende aanval. 30…Pc3+ Dit komt te laat. 31. bxc3 bxc3 32. Th7 Dreigt 33. Txg7 en spoedig mat. 32…f6 33. Tfh1 Df7 34. T1h6 Meteen 34. Txg7 ging ook. 34…a4 35. Txg7 Dxg7 36. Txf6+ Ke8 37. Te6+ Kd8 38. Txd6+ Kc7 39. Tc6+ Kd8 40. Tg6 Dd7 41. Df8+ Zwart gaf op, hij gaat mat. Khumoyun Begmuratov - Lothar Vogt, Sharjah Masters, Verenigde Emiraten 2022. Oplossing: 1. Te8 (dreigt mat door 2. Txf8) Db1+ (ook 1…Lxe8 2. Dxe8 is hopeloos voor zwart) 2. Lf1 h6 3. Txf8+ Kh7 4. Dc3 en zwart gaf op.||https://www.nrc.nl//nieuws/2022/07/29/22000-bewakers-a4137706
2022-07-29||Zeker 40 Oekraïense krijgsgevangenen gedood, Rusland en Oekraïne wijzen naar elkaar||Bij beschietingen van een kamp in Olenivka in de Donetsk-regio zijn vrijdag zeker veertig Oekraïense krijgsgevangenen omgekomen. Dat meldt zowel de Russische Defensie als de Oekraïense krijgsmacht, aldus internationale persbureaus. Ook raakten volgens Moskou tientallen gevangenen en enkele bewakers van het door pro-Russische separatisten bestierde kamp gewond. Rusland en Oekraïne geven elkaar de schuld van de aanval. Volgens de Russische Defensie heeft de Oekraïense krijgsmacht met een raketartilleriesysteem geschoten. Ze noemt het een „bloedige provocatie”, die Oekraïense soldaten moet ontmoedigen zich over te geven. De omgekomen gevangenen zouden leden zijn van de Azov-brigade, die in april en mei vanuit een fabriek in de Zuid-Oekraïense havenstad Marioepol lange tijd verzet bood tegen de Russen. Oekraïne reageerde op de verwijten door de Russische krijgsmacht juist de schuld te geven van de aanval. Volgens Kiev „streven de bezetters hun criminele doelen na” door het Oekraïense leger te „beschuldigen van het plegen van oorlogsmisdaden”. Ook zou Rusland met de aanval de „marteling van gevangenen en executies” hebben willen „verbergen”.   Rusland en Oekraïne hebben beide geen bewijs aangevoerd voor hun stellingen. Nog geen onafhankelijke partij heeft zich uitgesproken over wat er gebeurd is in het Oost-Oekraïense Olenivka.||https://www.nrc.nl//nieuws/2022/07/29/zeker-40-oekraiense-krijgsgevangenen-gedood-rusland-en-oekraine-wijzen-naar-elkaar-a4137700
2022-07-29||Kylie Jenner ‘klimaatcrimineel’ genoemd voor tripje van 17 minuten met privéjet||‘Kylie Jenners reis van zeventien minuten met een privéjet is een klimaatramp’, kopte de Boston Globe vorige week. Aanleiding: een foto van multimiljonair Kylie Jenner die haar vriendje rapper Travis Scott omhelst, met op de achtergrond twee privéjets. „Wil je dat we de mijne of de jouwe nemen?” vraagt de 24-jarige internetbekendheid onder haar instagrambericht. Volgens het geautomatiseerde Twitter-account CelebJets, dat vluchten van beroemdheden bijhoudt aan de hand van openbare informatie, duurde het reisje van Jenner op 12 juli maar zeventien minuten. Met de auto had het haar veertig minuten  gekost om van de stad Van Nuys, in Californië, naar het nabijgelegen Camarillo te rijden. De online schandpaal werd opgebouwd en de nagels werden scherpgeslepen. Hoewel  Jenner niet de enige superrijke bekendheid is die korte pretvluchtjes maakt met haar jet, werd ze door het internet uitgemaakt voor ‘klimaatcrimineel’.  Uit vliegdata zou blijken dat rapper Drake onlangs nog een vliegtocht heeft gemaakt van veertien minuten. De Canadese artiest reageerde op een nieuwsbericht daarover met de verklaring dat de vliegtuigen bij dergelijke korte afstanden geen passagiers aan boord hebben, maar alleen verplaatst worden naar een vliegveld waar ze gestald kunnen worden.  De eigenaar van CelebJets, student Jack Sweeney (19), erkende in een interview met CNBC dat zijn data  soms misleidend kunnen zijn. Vooral bij korte vluchten kan het simpelweg zo zijn dat de piloot passagiers afzet bij één vliegveld, en daarna het vliegtuig parkeert bij een ander, goedkoper vliegveld. Toch vroegen velen op sociale media zich af wat voor zin het nog heeft duurzamer te leven, als de rijksten voor hun korte prettochtjes hun jet pakken. „Kylie Jenner hier kiest uit welke kleur privéjet ze vandaag wil nemen, terwijl ik mijn ijskoffie achterover moet slaan  voor mijn papieren rietje papier-maché wordt”, klaagt een twitteraar.  Volgens The Guardian is slechts één procent van de wereldbevolking, namelijk de rijken, verantwoordelijk voor de helft van de uitstoot die geassocieerd is met vliegen. En die vliegtochten nemen toe. Nooit eerder werden er zó veel vluchten met privévliegtuigen gemaakt als vorig jaar, blijkt uit data van Wings, een onderzoeksbureau voor luchtvaartdata: namelijk 3,3 miljoen reizen in de hele wereld. De grote  invloed van de Kardashian-familie werd deze week zichtbaar toen kritiek van half-zussen Kylie Jenner en Kim Kardashian op Instagram een reactie van de baas zelf uitlokte.  Maandag deelden de zussen een afbeelding  met de boodschap: „Make Instagram Instagram again”, en „stop trying to be tiktok, I just want to see cute photos of my friends”. Met hun ontevredenheid dreven de zussen, die samen bijna 700 miljoen volgers hebben, de  baas  van het sociale netwerk Adam Mosseri in het nauw. Hij besloot donderdag  de nieuwe testversie van de app, die erg lijkt op TikTok, voorlopig stop te zetten. De opzichtige vertoning van geld en macht van Jenner voedt de machteloosheid die velen voelen in de klimaatcrisis.      Omdat het geen optie is om de rijken op te eten, besloot het internet ze op z’n minst eens even goed de les te lezen.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/29/kylie-jenner-klimaatcrimineel-genoemd-voor-tripje-van-17-minuten-met-privejet-a4137702
2022-07-29||Hij bracht Picasso, Karel Appel en Michael Jackson naar miljoenen huiskamers||Als er een Nobelprijs voor cultuurverspreiding zou bestaan, was de donderdag op 97-jarige leeftijd overleden Engel Verkerke een serieuze kandidaat geweest. De poster-paus, zoals een van zijn bijnamen luidde, liet als uitgever van betaalbare prenten en affiches wereldwijd miljoenen huishoudens kennismaken met kunst. In een tijd dat reproducties van schilderijen 25 tot 50 gulden kostten (toen de prijs van een nieuwe fiets) begon Verkerke eind jaren vijftig met het uitgeven van prenten en affiches in hoge oplagen. Die bood hij voor 4,50 gulden te koop aan, als consumptieartikelen die na verloop van tijd weer vervangen konden worden.  Foto Bob Tursack Zijn reproducties van schilderijen van Picasso, Toulouse-Lautrec en Karel Appel sierden huiskamers. In tienerkamers hingen Jimi Hendrix en Michael Jackson aan de muur. Posters van de anarchistische protestbeweging Provo, het rood-zwarte portret van de Cubaanse guerillastrijder Che Guevara en ‘Easy Rider’ Peter Fonda op zijn chopper werden met punaises of plakband opgehangen in studentenkamers. In de jaren zeventig wist Verkerke zelfs een groot publiek te vinden voor de blote pubermeisjes van de Britse modefotograaf David Hamilton.  „Kunst aan het volk”, omschreef voormalig communist Verkerke zijn missie. „En daarnaast veel geld verdienen natuurlijk, weet je wel. Heel veel geld.” Engel Philippus Verkerke werd in 1924 geboren als zoon van een Rotterdamse metaalbewerker. Hij begon als journalist bij de oud-verzetskrant De Waarheid, werkte bij de communistische boekhandel Pegasus in Amsterdam, maar verloor zijn geloof in de marxistische idealen na de Hongaarse opstand in 1956. „Wat ik voor het meest humane systeem had aangezien, bleek dat niet te zijn”, zei hij later in het Algemeen Handelsblad.  Verkerke maakte een nieuwe start als werknemer bij een groothandel in schoolartikelen. Toen schoolhoofden vroegen om alternatieve wandversiering en zijn baas niks zag in zijn plan om prenten te gaan uitgeven, richtte hij in 1957 Verkerke Reprodukties op. Zijn eerste prent, een inkttekening van een galopperend paard door de Chinese kunstenaar Xu Beihong, vond gretig aftrek. Samen met zijn echtgenote maakte Verkerke jaren werkdagen van vijftien uur, ook in het weekeinde. In 1963 kon hij zijn eerste personeelslid aannemen, het jaar daarop het tweede. In 1978 was het bedrijf tot Europees marktleider uitgegroeid, met  350 werknemers verspreid over acht landen en eigen winkels in Nederland. Vanuit Ede verstuurde Verkerke Reprodukties jaarlijks 20 miljoen posters naar ruim honderd landen. De televisie had ons tot kijkwezens opgevoed, verklaarde Verkerke de bloei van zijn bedrijf. Het Design Museum Den Bosch wijdt deze zomer een tentoonstelling aan het belang van de Verkerke-posters die nog tot 2 oktober is te zien. Verkerke was bedreven in het verwerven van reproductierechten. Hij reisde veel, belde desnoods bij beroemdheden aan, en durfde flink in auteursrechten te investeren. Soms had hij ook geluk. Toen hij onderhandelde met de agent van de begin jaren tachtig populaire Britse popband Duran Duran moest hij de posterrechten van drie toen nog onbekende artiesten erbij nemen. Hun namen: Madonna, Whitney Houston en George Michael. In 1987 kocht Mundadori, het uitgeversconcern van grootaandeelhouder Silvio Berlusconi, Verkerke Reprodukties. Een paar jaar later verkochten de Italianen het bedrijf door aan Hallmark, een Amerikaans miljardenbedrijf in wenskaarten.  Verkerke was tevreden met de nieuwe eigenaars, zei hij in 1989 in een radio-vraaggesprek met Ischa Meijer. Op de vraag waarom hij na de overnames nog jaren als directeur aanbleef antwoordde hij: „Er is maar één Engel Verkerke.” Een prent moest iets ondeugends hebben, legde hij Meijer uit. Hoe het keuzeproces verliep? Op een maandagmorgen, vertelde Verkerke, vroeg hij zijn telefoniste of ze al de lambada had gedanst. Toen de vrouw antwoordde dat zij die sensuele Braziliaanse dans zo iets smerigs vond, wist Verkerke genoeg: „De lambada had posterkwaliteit.” Daarna was het alleen nog een kwestie om de goede foto’s te vinden. Verkerke was een begenadigd verteller, met een ijzeren repertoire aan  anekdotes die hij bij zijn veelvuldige cafébezoeken had fijngeslepen. Een daarvan vertelde hij op verzoek van Meijer aan de luisteraars van diens VPRO-programma – een verhaal uit een ander tijdperk. Op de Frankfurter Buchmesse, waar Verkerke jaarlijks zijn posters aan de man bracht, ontmoette hij in een Japanse stand een Duitse tolk met bijzonder mooie borsten, „een jongensdroom”. „Buiten zichzelf tredend”, vertelde Verkerke aan Meijer, kon hij de verleiding niet weerstaan om de vrouw op de beursvloer bij haar borsten te grijpen.  Volgens de poster-paus deed de vrouw alsof er niets gebeurd was en begon een goed gesprek. Verkerke: „Ik zei nog tegen haar: ‘Das tue ich fast niemals und auch nicht wieder.’” Bij ieder nieuw bezoek aan de beurs, aldus Verkerke, zocht hij de vrouw daarna op om haar een hand te geven. Verkerke vertelde dit (verzonnen?) verhaal met de timing van een conferencier, zonder ook maar één keer uit zijn rol te vallen. Meijer gierde het ondertussen uit, net als het cafépubliek dat de radio-opname bijwoonde.||https://www.nrc.nl//nieuws/2022/07/29/poster-paus-engel-verkerke-liet-miljoenen-kennismaken-met-kunst-a4137701
2022-07-29||Spaanse justitie eist 8 jaar cel tegen Shakira voor belastingfraude||De Spaanse justitie eist een celstraf van 8 jaar en een boete van 24 miljoen euro tegen de Colombiaanse zangeres Shakira (45). Ze zou volgens de Spaanse justitie tussen 2012 en 2014 haar inkomstenbelasting van 14,5 miljoen euro niet hebben betaald, meldt de Spaanse krant El Pais. Inmiddels heeft de zangeres het geld dat de belastingdienst eist, plus drie procent rente, overgemaakt. Daarom zou een eventuele straf waarschijnlijk lager worden.  Shakira heeft meerdere ondernemingen in Spanje en volgens de aanklagers heeft ze hier geen inkomstenbelasting over betaald. Ze was destijds getrouwd met de Spaanse voetballer Gerard Piqué, die bij FC Barcelona speelt. De zangeres zegt zelf dat ze niks verkeerd heeft gedaan omdat ze tussen 2012 en 2014 niet in Spanje woonde, maar op de Bahama’s. Inwoners die langer dan 183 dagen per jaar in Spanje wonen, moeten belasting betalen. Uit onderzoek van de belastingdienst zou blijken dat Shakira tussen 2012 en 2014 wel degelijk in Spanje woonde. In 2018 startten de Spaanse autoriteiten een onderzoek naar de financiën van Shakira. Zij deden dit naar aanleiding van de Paradise Papers, documenten die in 2017 naar buiten kwamen via internationale media waaruit bleek dat veel beroemdheden belasting ontweken. In 2018 stelde de belastingdienst een schikking voor maar daar ging Shakira niet op in. Een jaar geleden oordeelde de Spaanse rechter dat er genoeg bewijs ligt om een rechtszaak tegen Shakira te starten. ||https://www.nrc.nl//nieuws/2022/07/29/spaanse-justitie-eist-8-jaar-cel-tegen-shakira-vanwege-belastingontduiking-a4137699
2022-07-29||Lucia Simao: ‘Ik kan niet alleen knielen,  ik moet ook dingen doen’||Voor iemand die  een behoorlijk onthechte jeugd heeft doorgemaakt, is ze  opvallend veel bezig met relaties tussen mensen, met contacten leggen, met het begeleiden van senioren, zieken en stervenden. Evenzogoed gaat ze wekelijks om met een groep peuters en kleuters. En met ‘onthechte jeugd’ bedoel ik: Lucia Simao (50) groeide op als kind van twee Nederlandse Indo’s, die in 1952 hun Indonesische geboortegrond verlieten, ook voor hun eigen veiligheid, en vertrokken naar Amsterdam. De toekomstige echtelieden bleken op dezelfde boot te zitten, de Johan van Oldenbarnevelt, maar dat ontdekten ze pas in Nederland, toen ze elkaar vonden en trouwden en kinderen kregen.  Lucia vertelt achteloos iets over dat gezinsleven, alsof het een detail is dat iedereen wel zal herkennen: dat zij haar vader nooit rechtstreeks mocht aanspreken, maar dat zij zich altijd tot haar moeder wendde met de woorden: ‘Mama, kunt u aan papa vragen of…’ Vul maar in. Vader sprak indirect via de stem van zijn vrouw, als een orakel, zowel in Dordrecht als in Krimpen aan den IJssel, waar de Simao’s uiteindelijk gingen wonen. Wie zorgen in een tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om mensen uit verschillende sociale en culturele kringen samen te brengen. Deze week: Lucia Simao.   Ik vind het een ongelooflijk verhaal: het waren de jaren 70 en 80 in Nederland. Maar Lucia constateert simpelweg: „Ik ben in boosheid opgegroeid, want mijn vader was boos, een boosheid die hij weer geërfd had van zíjn vader, die als KNIL-militair tot dwangarbeid werd gedwongen aan de Birmese spoorlijn.”  Ik zie Lucia Simao bijna wekelijks, ook vaak zonder haar te spreken: in de kerk, tijdens de mis, loopt zij met een sliert aan peuters en kleuters achter zich aan naar het altaar, waar de jongsten een kaarsje neerzetten – „licht brengen”, zoals Lucia het  omschrijft. De kinderen  mogen zelf zeggen aan wie ze het kaarsje opdragen.  Kort daarvoor heeft Lucia  hun iets verteld over  God en over Christus, tijdens de zogeheten kindernevendienst: de stoet die halverwege de liturgie de kerk binnenkomt, wekt lichte ontroering. Het is een kort moment, en weg zijn ze weer, verdwenen in de naastgelegen pastorie. Foto Khalid Amakran
  Daar heb ik nu ook afgesproken: in de pastorie van de Nicolaasbasiliek in Amsterdam, waar Lucia sinds kort  werk heeft gevonden als administrateur, tegen een kleine financiële vergoeding. En waar ze nu een eigen kantoor tot haar beschikking heeft, om in alle rust te kunnen werken, thuis heeft ze twee kinderen. Als vrijwilliger bezoekt ze, ook voor de kerk, zieken en mensen die om welke reden dan ook niet in staat zijn  de eucharistieviering zelf bij te wonen. Ze is  (onbetaald) coördinator van de bezoekgroep, zoals dat heet, brengt de door de priester gewijde communie rond, praat met mensen thuis, leest het evangelie, bidt soms met ze, wanneer ze daarom vragen. Al met al stopt ze zo’n tien uur vrijwilligerswerk per week in deze kerkzaken. En o ja, ze leidt daarnaast een uitvaartbedrijf, omdat ze zich gespecialiseerd heeft in stervensbegeleiding. Grove schatting: werkweken van  80 à 90 uur. En dan te bedenken dat Lucia Simao tot haar veertigste ervan overtuigd was dat ze misschien wel een god, maar zéker geen kerk nodig had. En katholiek zou ze in ieder geval niet worden, want van haar vader wist ze: ‘Daar bidden ze tot Maria. En dat is niet goed.’ Weer de raadselachtige vader, met wie ze pas tien jaar geleden over zijn Indonesische verleden sprak. „Die man liep wel het plankier op naar de boot, maar had geen idee waar hij naartoe ging. Ja, naar Nederland. Maar dat hij daar aanvankelijk bij een familie terecht zou komen die na zijn vermoeiende lange reis meteen meedeelde: ‘Net te laat, geen eten meer, want de aardappels zijn al geteld’, zoiets had hij nog nooit meegemaakt.” Daarna waren er voor hem pensions en daarna dus een huwelijk, een eigen huis en kinderen. Tot haar zesde bezocht ze met haar ouders de Nieuw Apostolische Kerk, een orthodox-protestants kerkgenootschap ontstaan in de 19de eeuw. Maar toen en daar moet er iets zijn voorgevallen, Lucia weet het niet, maar van de ene op de andere dag ging niemand meer naar de kerk. Einde – en zoals zo vaak: geen verdere uitleg. Erg verbonden met anderen uit  de stad voelde ze zich toch al niet. Ze heeft lang niet bewust geweten dat ze een ‘bruin meisje’ was, zeker terugziend op de witte meerderheid op straat en school van toen. Later hoorde ze van een schoolvriendinnetje dat ze niet kon worden uitgenodigd voor een verjaardagspartijtje  ‘want mijn moeder wil geen bruine mensen in huis’.  Nu voert Lucia een stoet kinderen aan van wie van velen gekleurd zijn, bruin, gemengd, zwart. Het meisje dat niet mee mocht doen is nu de leidster, degene die onderwijst. De term religie komt van het Latijnse ‘religare’, volgens kerkvader Augustinus, en dat wil zoveel zeggen als ‘verbinden, samenbinden’. Ik leg het Lucia voor, zij knikt, maar terwijl ik het zeg, weet ik dat zij de doener is, die ook zonder filosofische of theologische verklaringen aan de slag gaat.  Er doet zich een onbeduidend voorval voor tijdens ons gesprek: we zitten in de grote pastoriekeuken, Lucia heeft taart gehaald, ze serveert het op een bordje en ik laat een stuk vallen op het tapijt. Nog voordat ik in de benen kan komen heeft ze papier bij de hand, een doekje, geeft me een nieuw stuk, een nieuw mes. „Jij bent heel proper”,  zeg ik. Zij: „Maar het is ook niet mijn eigen keuken, ik ben hier te gast.” Foto Khalid Amakran  Andere mensen helpen, dienstbaar zijn, weldoen: dat wordt tegenwoordig niet zomaar als kwaliteit gezien, zeker niet als vrouwen zich eraan wijden. Ik vraag naar de positie van de Indo’s in Nederland, die lange tijd vooral geen overlast wilden geven. Lucia vult aan: „Die zogenaamde geruisloze integratie van ons: alles moest binnenskamers blijven en  je was beleefd tegen de witte Nederlander.” Ook zonder kerk was er de  overtuiging  dat zij gedragen werd, en wel door God. Ze ging naar de mavo, ze klom op tot directiesecretaresse, en weer later schreef ze zich in voor de koksschool. Ze vroeg aan mensen die ze ontmoette of die haar iets konden vertellen over het geloof dat ze aanhingen, of over de kerk die ze bezochten. „Ik was daar kennelijk erg mee bezig, maar de meesten werden heel ongemakkelijk van mijn vragen. Totdat de ouders van een vriendin zeiden: ‘Ga met ons mee.’ Dat werd de Crossroads-kerk in Amstelveen, een  internationale gemeenschap met activistische en evangelische trekken. Lucia: „Het was geen kerkgebouw, het leek meer op een school of een sporthal en dat vond ik me-teen geruststellend. En het eerste wat ik hoorde was muziek, een uitbundig zingen. Nou had ik als puber in popbandjes gezongen, dus dat was thuiskomen.” Ook bij Crossroads werd ze direct actief. Inmiddels had ze iemand leren kennen via de koksschool: ze vond het prettig als hij eens met haar meeging naar de samenkomsten. Dat deed-ie, een beleefdheidsbezoek, want gegrepen werd hij niet. Deze man was bezig zich te oriënteren op het katholicisme, en dat had ook hij niet van huis uit meegekregen. Dan moest zij ook eens met hem mee, vond hij, naar de Nicolaasbasiliek in Amsterdam. Ze ging met tegenzin.   „Maar ik zat daar, en werd meteen geraakt door de woorden van Jim Schilder, de kapelaan die  toen voorging. Het was alsof hij alles persoonlijk aan mij vertelde. Daar was een man, een vaderfiguur die voortdurend tot mij sprak.”  De tweede keer dat ze de mis bezocht, zat er een zwerver naast haar in de bank. Weer voelde ze zich verbonden met de plek, en met de vreemdeling naast haar. „Ik ben niet lang daarna, op 26 maart 2016, katholiek geworden. De doop was niet meer nodig, ik ontving het Heilig Vormsel.” Maar vóór die tijd was ze al gevraagd om coördinator te worden van de kleine kinderen in deze katholieke kerk. „En dat moest ook zo zijn, want ik kan daar niet alleen zitten en bidden en knielen, ik moet dingen doen, ik moet met anderen in de weer zijn.” Inmiddels is Lucia Simao verweven met de katholieke kerk, die haar rust brengt. Ook daarom is ze blij met haar kantoortje in de pastorie, in deze hectische tijden, met kinderen thuis. „En ik ken hier inmiddels ook zoveel mensen, ik ben gehecht aan deze gemeenschap.” Ineens schiet haar deze anekdote te binnen: „Het gaat over mijn naam, en over wat mij te doen staat in mijn leven. Ik zie een zwerver, buiten op het plein voor de kerk, die aan het wroeten is in een prullenbak. Ik eet op dat moment net een broodje, en spreek de man aan: wil hij misschien ook een stuk hebben? Hij kijkt verrast op en zegt dan in echt bekakt Nederlands: ‘Maar mevrouw, wat ontzettend aerdigh van u.’ Hij heet Hans, hij zegt dat-ie net uit Rome komt, en zodra hij mijn naam hoort roept hij uit: ‘Lucia,  dat is licht geboren tijdens de dageraad.’”   Ze vat samen: „Het is mijn taak vanuit mijn boze jeugd het licht te brengen naar de mensen.”||https://www.nrc.nl//nieuws/2022/07/29/lucia-simao-ik-kan-niet-alleen-knielen-ik-moet-ook-dingen-doen-a4137698
2022-07-29||De problemen van de Oranjevrouwen gaan dieper dan de bondscoach||Het was een pijnlijke uitspraak. Op de vraag van een journalist aan voetbalster  Daniëlle van de Donk wat zij geleerd heeft van bondscoach Mark Parsons, bleef het stil. „Daar ga ik eens over nadenken”, zei ze uiteindelijk. Het was vlak na de verloren  EK-kwartfinale tegen Frankrijk, afgelopen zondag. De middenvelder was zichtbaar teleurgesteld. Nederland had volgens haar te verdedigend gespeeld. „Je moet uitgaan van eigen kracht en je niet zo snel aanpassen aan de tegenstander”, aldus Van de Donk. „Misschien hebben Mark en ik net een andere betiteling van ‘aanvallend voetbal’.” Eerder in het toernooi had Jill Roord zich kritisch uitgelaten over Parsons. „Hij gaat graag de diepte in en dan haakt bij ons 50 procent wel af”, zei de middenvelder in de Volkskrant. En, over de lange besprekingen van de bondscoach: „De eerste keer dat hij er was hebben we dat meteen aangegeven: dit duurt te lang. Nu zijn ze korter, maar soms denk ik: was hier een bespreking voor nodig en zo lang? Maar hij is aan het leren, het wordt beter.” De dertiende editie van het EK voor vrouwen heeft volgens de UEFA meer tv-kijkers getrokken dan ooit. Na de kwartfinale tussen Engeland en Spanje, vorig weekend, werd het kijkersrecord van 164 miljoen uit 2017 (EK in Nederland) al verbroken.  Dat geldt ook voor het toeschouwersrecord van 240.055 uit 2017. Dat werd verbroken na het duel tussen Frankrijk en België op 14 juli: 248.075. De wedstrijden leidden tijdens de groepsduels tot 152.4 miljoen berichten op sociale mediakanalen als Tik Tok, Instagram en Twitter.  Dat soort „tussen-de-regels-door-kritiek” zegt iets over de verhouding tussen speelsters en bondscoach, zegt Andries Jonker, die begin deze eeuw korte tijd bondscoach was van het Nederlandse vrouwenelftal. „En dan  is het belangrijk dat je dat niet laat sudderen, maar de koe bij de horens vat. Waar komt die kritiek vandaan? Is er voldoende grond om verder te gaan?” Na de teleurstellende uitschakeling op het EK – Nederland werd in 2017 nog Europees kampioen – wordt de vraag vaak opgeworpen: kan Parsons aanblijven? En, misschien nog wel belangrijker: zijn er dieper liggende oorzaken voor het verval bij de nationale ploeg? Het wordt voor Parsons niet eenvoudig een doorstart te maken, denkt Ed Engelkes, acht jaar lang  assistent-bondscoach van de Nederlandse voetbalsters. „Parsons vindt openlijke kritiek kennelijk oké, ik zou er niet blij van worden. Als dat gebeurt voor een beslissend duel kun je je afvragen of hij niet de handdoek in de ring  moet werpen. Zeker als meer bepalende speelsters hem niet zien zitten.” Begin september speelt Nederland een kwalificatiewedstrijd tegen IJsland – het beslissende duel waarover Engelkes het heeft. De winnaar plaatst zich  rechtstreeks voor het WK van 2023. „Er is geen tijd te verliezen”, zegt Jonker. „Als ik Parsons was zou ik meteen met de speelsters in gesprek gaan, vakantie of niet. Daarna kan hij dan met de KNVB rond de tafel om de balans op te maken.” Opvallend vond Engelkes dat Parsons in de media vertelde  dat hij geen sportieve doelstelling voor het EK met de KNVB had afgesproken. „Dat is toch vreemd voor de coach van de Europees- en vice-wereldkampioen? Eigenlijk zeg je: hoe het uitpakt maakt niet uit.” Op de vraag of hij zelf graag bondscoach was geworden lacht Engelkes wat ongemakkelijk. „Toen de KNVB niemand kon vinden heb ik eind 2020 laten weten dat ik beschikbaar was. Ik heb tien jaar ervaring in het vrouwenvoetbal, internationaal en op clubniveau. Zo gek was die gedachte dus niet. Maar het duurde tot  maart 2021 voor ik antwoord kreeg. De directeur amateurvoetbal belde dat hij ‘nog even wilde reageren’. Het was een kort gesprek. Ik paste niet in het profiel.” Er zijn ook kenners, ex-speelsters vooral, die vinden dat de bondscoach meer tijd moet krijgen. De top bereiken is makkelijker dan je daarin nestelen, zeggen ze. „Ik denk dat we Parsons niet zo maar moeten afschrijven”, zegt oud-international Manon Melis, nu coördinator vrouwenvoetbal van Feyenoord. „Hij zit er nog geen jaar hè.”  De bondscoach kreeg de ondankbare taak om door te selecteren na het succes van voorgangster  Sarina Wiegman, brengt Melis in herinnering. „En dat heeft hij goed gedaan.” Denk alleen al aan de meeslepende wijze waarop de achttienjarige Esmee Brugts haar EK-debuut maakte. En aan het puike keeperswerk van Daphne van Domselaar. „We kunnen kritisch zijn, maar ook denken: er staat een nieuwe generatie klaar.” Loes Geurts, jarenlang vaste keepster van  Oranje: „Je kan als coach nooit met iedereen een goede band hebben. Onder Sarina ging ook niet alles van een leien dakje. Maar daar hoor je niemand over, omdat de resultaten goed waren. Nu de resultaten tegenvallen is het makkelijk om uitspraken als die van Roord en Van de Donk eruit te lichten.” Wie de nationale vrouwenploeg coacht is één ding. Maar hoe staat het Nederlandse voetbal voor vrouwen  er in zijn totaliteit voor? Hoe sterk is de Eredivisie? Hoe goed is de opleiding?  Want één ding is zeker, zegt Hesterine de Reus, jarenlang actief als coach van nationale jeugdelftallen en sinds 2019 high performance specialist bij de FIFA. „Wat er met je nationale team gebeurt is altijd een reflectie van het bondsbeleid.” Bij dat beleid kun je zo je vraagtekens plaatsen, vindt De Reus. „Stel dat bij het mannenelftal een coach zonder de benodigde papieren en ervaring werd aangesteld. Dan zou het land toch te klein zijn? Met zo’n ondermaatse aanstelling toont de KNVB geen commitment. Er wordt maar geroepen dat ‘we’ de beste willen zijn. Loze woorden.” Wat er met je nationale team gebeurt is altijd een reflectie van het bondsbeleid Hesterine de Reus oud-coach van nationale jeugdelftallen Volgens De Reus is de in 2007 opgetuigde Eredivisie voor vrouwen nauwelijks doorontwikkeld. Met de komst van Fortuna Sittard en Telstar groeit die komend seizoen van negen naar elf teams, maar er is volgens haar te weinig talent om over  die clubs te verdelen. „Met alle respect, maar je kan van vv Alkmaar niet verwachten dat ze een topsportomgeving  creëren.”  Ook de afschaffing van talentencentra  is De Reus een doorn in het oog. Speelsters als Lieke Martens, Daniëlle van de Donk en Desiree van Lunteren groeiden mede dankzij deze centra uit tot  boegbeelden van hun sport, zegt zij. Voeding en medische ondersteuning werden  gefinancierd en waren van topniveau. De Reus: „De talentencentra werden deels overgeheveld naar betaald voetbalorganisaties, maar die hebben vaak al moeite hun eerste elftal financieel op de been te houden.” Priscilla Janssens, mede-oprichter van de Eredivisie, was verbaasd toen zij onlangs de KNVB-richtlijn ‘licentie-eisen vrouweneredivisie’ voor het seizoen 2022-2023 onder ogen kreeg. Daarin staat dat een eredivisieclub speelsters „de mogelijkheid moet bieden tot het volgen van een duale carrière”. Lees: een maatschappelijke carrière naast het voetballen. Janssens: „Het doel is niet dat speelsters fullprof worden. Een doel dat topvoetballanden als Spanje, Engeland en Frankrijk juist hebben omarmd.” Elders in de richtlijn staat dat clubs in de Eredivisie „ten minste twee contractspeelsters in dienst moeten hebben die minimaal 55,5 procent van het wettelijk minimumloon naar leeftijd verdienen”. Het wettelijk minimumloon per dag voor een achttienjarige als Esmee Brugts is 40,53 euro. „Dat helpt niet om de eredivisie aantrekkelijk te maken”, zegt Janssens. „In de Spaanse, Engelse, Duitse en Franse Eredivisie kan zo’n negentig procent van de speelsters leven van voetbal. In Nederland 48 procent.” Nederland raakt steeds verder achterop het buitenland, zeggen De Reus en Janssens. Clubs die zich plaatsen bij de laatste zestien in de Champions League ontvangen  400.000 euro. De winnaar van het toernooi ontvangt 1,4 miljoen. Daarnaast zijn er zogenoemde ‘solidariteitsbetalingen’ ter waarde van 5,6 miljoen euro. Geld dat naar alle hoogste divisieclubs van landen gaat die teams in de Champions League hebben spelen, en geïnvesteerd wordt in de ontwikkeling van het voetbal voor vrouwen. Janssens: „Helaas hebben Nederlandse clubs zich de laatste jaren niet structureel voor de laatste zestien geplaatst. Dat ga je terugzien in de prestaties van Oranje, waarvoor eredivisieclubs een kweekvijver zijn.” Kirsten van de Ven, die zondag na vijf jaar afscheid neemt als KNVB-manager vrouwenvoetbal, kan zich „behoorlijk opwinden” over de interpretatie van de licentie-eisen. „Het doel is wel degelijk dat speelsters fullprof worden en dat we ons structureel gaan plaatsen bij de laatste zestien in de Champions League. Sinds enkele jaren mogen we met twee clubs meedoen aan dat toernooi, voorheen was dat er maar één.” Een duale carrière bevordert volgens haar de prestaties en het welzijn van speelsters, óók als ze fullprof zijn. „Het voorkomt dat ze later in een zwart gat vallen. In deze fase kan die duale ontwikkeling een oplossing zijn, een manier om toe te groeien naar het full profbestaan.” De ontwikkeling van voetbal voor vrouwen is een stapsgewijs proces, zegt Van de Ven: „Het is te makkelijk om te zeggen: het is niet goed genoeg.” ||https://www.nrc.nl//nieuws/2022/07/29/de-problemen-van-de-oranjevrouwen-gaan-dieper-dan-de-bondscoach-a4137696
2022-07-29||Een onthutsende tour langs de autodealers van toen||Mijn schoolverzuim werd vanaf 4 vwo epidemisch. De spijbelaar in mij zwierf fietsend door Zaans laagland. Onderweg naar Zaandijk via de Zaanse Schans weet ik bij elke molen en rietkraag nog wat ik er veertig jaar geleden op mijn BSA-fiets dacht en voelde. Soms, als ik bij mooi weer het schoolgebouw zag liggen, vluchtte ik uit afschuw van de leerplicht maar meteen door naar een stille polder. Daar werd tijd ruimte voor de schoonheid van het lege, groene, waterrijke land onder glasheldere Hollandse luchten. Ik ontdekte er de verbeeldingskracht als het instrument dat pas in vrijheid leert te zien, ruiken en horen. Aan de BSA ging de Rivel-kinderfiets vooraf, die een nog groter geschenk was. Nu kon ik reizen, en ik wist waarheen. Ik verzamelde autofolders. In mijn perceptie stond de auto één trap hoger dan de fiets voor de verleiding van de vlucht. Voor de buit moest ik op toernee langs merkdealers van Wormerveer tot Zaandam-Zuid. Voor een achtjarige dwerg was het een onverantwoord avontuur. Ik was zo klein dat ik bij een beetje wind al van de Wormerringdijk werd geblazen. Mijn ouders hadden fietsexpedities buiten Wormer terecht verboden. Maar die brochures moest ik hebben. Ik verzweeg mijn plan en reed mijn ronde. De rit was griezelig. Ik kende de verkeersregels niet, stak op levensgevaarlijke plekken over, raakte de weg kwijt, zag volwassenen verwijtend kijken. En hoe zouden de verkopers reageren op mijn bedelarij? Bijna overal was de ontvangst verrassend mild. De automannen zagen het kind dat ze ooit zelf waren geweest en schonken uitbundig. Bij Renault-dealer Zanen kreeg ik een complete overzichtscatalogus met fraaie kleurenfoto’s mee.  In de bijna halve eeuw die volgde vond in de autobranche een Carmageddon plaats. Op de fiets ontdek ik dat haast alle dealers zijn verdwenen. De sentimental tour langs hun voormalige adressen is onthutsend. Een deel van de merken is in Zaanstad nog te koop, maar bijna allemaal verhuisden ze naar treurige bedrijvenparken aan de rand van de stad, onder regie van het handvol dealerreuzen dat in heel Nederland alles verkoopt wat los en vast zit. Alleen door schaalvergroting kunnen de door representatieve pronkzucht, online-verkoop, lage marges en algehele achterhaaldheid aangeslagen verkoopnetwerken overleven. De auto’s in hun  glaspaleizen zijn brutale satires op de beschaafde modellen van mijn kindertijd.  Ik ga er niet heen. Vergeefs zoek ik sporen van Fiat-dealer Boon en Reijne, waar in de Wormerveerse Marktstraat in 1973 de prachtige, sobere 127 stond te pronken, auto voor het volk – weg. In Zaandijk is het gebouw van de Alfa-dealer met de grond gelijkgemaakt. Het bedrijf, geen dealer meer, is neergestreken in het pand waaruit eerder BMW en Peugeot verdwenen. Hartje Zaandam zit in de voormalige Ford-showroom een dansschool, het Ford-logo nog op de gevel. Verdwenen de Volvo-dealer van de ooit verpauperde, inmiddels compleet verhipte Oostzijde, waar ze nu Volvo’s bij de vleet hadden verkocht. In het Renault-pand zit een andere garage. Infographic NRC
 Gelukkig vind ik in hetzelfde stugge Wormerveerse pand als toen wel Opel terug. Hoeveel neusafdrukken heb ik daar niet op het glas gezet toen het nog garage Zwart heette? Ook hier wordt de handel overigens steeds uitwisselbaarder. De dealergrootgrutter die er de scepter zwaait verkoopt ook Kia’s.  De fabrieken langs de Zaan, onbestaanbaar binnen de bebouwde kom, draaien nog allemaal. De cacaostank is als vanouds. Tussen Wormerveer en Zaandijk zie ik mijn geboortestreek wel hard gentrificeren. De stad Zaandam bleef ondanks dure nieuwbouw een gehavend paradijs. De kloof tussen nette armoe en de oprukkende bovenklasse verdiept zich. De brede onderkant, die hier ooit met betaalbare Fiatjes werd gemobiliseerd, kan zich geen auto meer veroorloven. Het pand van Citroën-dealer Bakker, waar mijn ouders in de jaren zeventig voor 5.000 gulden een nieuw Eendje kochten, herbergt nu twee occasionboeren. Het spitsuur nadert. In de straat staat een file van de Zaan tot de rotonde die kruist met de weg naar de Alfa-specialist. Vluchten kan niet meer. De fiets heeft hier allang gewonnen. De Zwaluw van mijn vader aanschouwt de godenschemering van de autohandel. Over de Wormerringdijk trap ik hem zwetend terug naar Wormer. De wind beukt ongenadig op een lijf dat eindelijk sterk genoeg is, de hemel wolkt als Ruysdael.  Geit in de berm, het geborstelde gras, de onsterfelijke molens aan de einder. Onder mijn schedel bruist de anarchistische voldoening van de spijbeljaren.||https://www.nrc.nl//nieuws/2022/07/29/een-onthutsende-tour-langs-de-autodealers-van-toen-a4137695
2022-07-29||Een zomer van boerenprotesten||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/29/een-zomer-van-boerenprotesten-a4137588
2022-07-29||De peulboon was verdwenen, maar is terug op Nederlandse bodem||Kijk ze daar staan. Dikke groene scheuten met stevig blad. Ze lijken op de tuinbonen in de moestuin, maar het zijn veldbonen. Losjes verspreid over de vruchtbare lössbodem, op een glooiend veld, met uitzicht op het Drielandenpunt en de windmolens die net over de grens in Duitsland staan.  De akker ligt in het Zuid-Limburgse Trintelen, een gehucht met vakwerkhuizen en oude hoeven van mergelsteen. Rondom krioelt het van de fiets- en wandelpaden. Willem Voncken (30)  kent de routes niet bij naam. „Ik ben niet zo bezig met toerisme, ik ben druk met boeren.” Willem Voncken, vijfde of zesde generatie boer – hij heeft het  niet meer precies terug kunnen vinden – loopt tussen de opschietende plantjes  door om te laten zien waar de veldbonen ophouden en de suikerbieten beginnen: „Daar, bij die graft”, een soort afstapje in het landschap met bomen en struiken. Hoe steiler het wordt, hoe meer stenen er in de grond zitten – niet zo geschikt voor aardappelen, prima voor veldbonen. Zijn  ouders hadden tot 2007 nog melkvee. Maar hij  wist al op de middelbare school dat hij liever akkerbouwer wilde worden. Dat hij boer zou  worden, stond vast. „Ik heb nooit iets anders gewild.” Anders dan  veel andere kinderen in de buurt, die hun ouders niet opvolgden. Van de vier boeren die er toen in het dorp zaten, is hij – in een maatschap met zijn vader – de laatste. Melkveehouderijen  zie je in Zuid-Limburg steeds minder. De typisch Limburgse hoeven, tegenover de boerderij van Voncken staat er ook één, zijn bijna allemaal verbouwd tot woonhuis, herberg of recreatiewoning.     Hij  wil met zijn bedrijf graag weg uit het dorp, om het bedrijf iets verderop „toekomstbestendig” te maken. Je weet nooit of nieuwe buren het nog pikken als hij in de oogsttijd dag en nacht met zijn zware wagens door het dorp rijdt. „Vroeger woonde iedereen naast een boer, dat is niet meer van deze tijd.”  Maar een nieuw akkerbouwbedrijf  buiten het dorp stuit ook op verzet, van landschapsorganisaties en provincie. De schuren voor aardappelen, uien en graan zouden   leiden tot ‘verdozing’, is de vrees. Ze tasten  de openheid van het landschap  aan. Na zeven  jaar plannen maken lijkt een verhuizing verder weg dan ooit. Willem Voncken is van het optimistische soort. „Het is niet de leukste tijd voor boeren”, zegt hij, „zoals er nu over wordt gepraat.” Maar dat biedt  ook kansen. Juist omdat  boeren en burgers nu zo ver uit elkaar liggen. „Het lijkt heel normaal dat de winkels vol liggen. Maar die luxe is helemaal niet zo vanzelfsprekend.” Als we eten nou iets belangrijker gaan vinden, dan wordt er misschien ook meer van eigen bodem gegeten. „Zoals in Frankrijk, waar de supermarkten vol liggen met Franse producten.” Tegelijkertijd waarschuwt hij vast. Je kunt wel willen dat alles van Nederlandse bodem komt, „maar weet je wel wat er dan op je bord ligt?” Geen avocado, wel bieten, kool en aardappel. „En wie eet er nu nog aardappelen?” Hij wil maar zeggen: wat we eten, dat boeren vooral voor de export produceren,  hoe Nederland eruitziet: dat kunnen boeren niet alleen veranderen. „Het is een maatschappelijk probleem.” Klik voor volledig formaat: En daar komt de veldboon dan weer om de hoek, als klein symbool voor grotere ontwikkelingen.  Tot de vorige eeuw werden allerlei soorten veldbonen  overal in Nederland geteeld. Elke streek zijn eigen boon. Maar in de vorige eeuw verdwenen de duivenbonen, paardenbonen en wierbonen van de akkers, ten gunste van gewassen die meer opleverden. En waarom zou je veldbonen voor het vee telen als je voor minder geld ook geïmporteerd krachtvoer kon kopen? De laatste jaren verandert de vraag. Sojateelt leidt in Zuid-Amerika tot ontbossing. En zelfs al is die  geïmporteerde soja gegarandeerd ontbossingsvrij: om de uitstoot van CO2  te verminderen en kringlopen beter te sluiten, zou je dat wat dieren en mensen in Nederland  eten ook zo veel mogelijk hier moeten telen. Als Nederlanders wat meer planten en wat minder vlees en zuivel  eten, scheelt dat ook. Eiwit van eigen bodem en eiwittransitie – het gaat allemaal  over de verschuiving van export naar eigen teelt en van dierlijk naar plantaardig. Boeren spelen daar een rol in. En als er wat te experimenteren valt, weten ze Willem al snel  te vinden, zegt hij. „Ik ben graag met nieuwe dingen bezig. Beter dan klagen.” Hij heeft weleens pinda’s geprobeerd te telen. En een aantal jaar is hij in de weer geweest met soja voor menselijke consumptie – voor Alpro bijvoorbeeld. Maar opbrengst en prijs vielen niet mee. „Ik heb er in vijf jaar niks aan verdiend. En dan kom je toch weer voor de vraag: waarom zou je hier zoveel moeite doen als het ergens anders goedkoper kan?”  De veldboon lijkt het beter te doen, in elk geval bij Willem Voncken. Hij heeft nu tien hectare staan. Weliswaar leveren veldbonen per hectare  minder op dan aardappelen – daar verdient hij het geld mee – maar hij heeft er ook relatief weinig werk aan. Eén keer onkruidbestrijding, één keer gewasbescherming en dan maar hopen dat er genoeg regen valt en dat de bonen niet opgevreten worden door de duiven. In augustus, als de planten bruin zijn geworden en de boontjes hard en droog zijn, kan hij ze oogsten.   Net als soja en andere peulvruchten bindt de veldboon stikstof uit de lucht, waardoor er minder kunstmest nodig is. Hij kan gebruikt worden als veevoer, maar er zijn ook start-ups  bezig met veldbonenkaas, veldbonentofu en veldbonenbroodmeel. En bij Albert Heijn ligt sinds maart de eerste Nederlandse veldbonenburger in het schap.  Willem Voncken gaat niet zelf in de weer met het pletten en malen van bonen. De oogst wordt opgehaald door  Agrifirm – vooral groot in veevoer, gewasbeschermingsmiddelen en zaaigoed –  die het  aan een omgebouwde vleesfabriek levert waar er vegaburgers van worden gemaakt. Willem wil die burgers best proeven, hij heeft de bonen tenslotte zelf geteeld. „Maar als ik mag kiezen, ga ik toch voor een echte hamburger.” Als hij weer terugloopt richting de boerderij – de hond probeert nog een haas te vangen – komt er vanuit Eys een loodgrijze lucht aanwaaien. En terwijl het treinverkeer in half Nederland platligt, zuigen de bonen en de bodem dankbaar het regenwater op.||https://www.nrc.nl//nieuws/2022/07/29/de-peulboon-was-verdwenen-maar-is-terug-op-nederlandse-bodem-a4137694
2022-07-29||Lief dier  (v) met een kriebelhuid||Bij het openen van de deur van haar verblijf steekt de bijna tien jaar oude poes Perdy geïrriteerd haar kop omhoog. Ze werpt een meer dan boze blik op de deuropening, maar assistent-beheerder Nicole Kouwen van Dierenasiel Kuipershoek in Klarenbeek laat zich niet afschrikken.    Kouwen weet dat Perdy misschien wel boos kíjkt, maar bezoek best op prijs stelt. Ze laat zich lekker achter haar oor kriebelen en rolt zich voor de gelegenheid eens even helemaal om.  „Dat is lekker hè, aan dat  kriebelige huidje van je.” Die boze blik, legt Kouwen uit, komt door Perdy’s huid. Vooral rond haar ogen, neus en mond is die broos, schilferig en droog en dat zorgt er weer voor dat ze een opgeblazen, en een bozig, smoeltje krijgt.  Toen Perdy het asiel  binnenkwam,  had ze last van haar huid en blaas. „Dan moet je afwegen wat je eerst gaat behandelen”, zegt Kouwen. Omdat katten over het algemeen geen fan zijn van medicatie  zit die voor veelvoorkomende aandoeningen verwerkt in het eten. Zo is er eten speciaal voor oudere katten, eten om de eetlust te bevorderen, voor diabetes, voedselallergieën, maag en darmen, tegen haarballen, ter ondersteuning van nieren, lever of mobiliteit, voor zwangere poezen, tegen stress, voor een gezond gewicht... én dus voor de blaas en voor de huid. Maar je kan een poes met twee aandoeningen moeilijk twee keer te eten geven. „Het is dus afwegen wat je eerst gaat behandelen. De blaas is nu onder controle, dus richten we onze aandacht op de huid, daar krijgt ze voer voor en dat lijkt aan te slaan.” Het nadeel is dat het zes weken duurt voor zéker is dat iets werkt, toch hebben ze besloten haar al op de site te plaatsen. „Ze is happy, ook met haar huid zoals die is. Haar hier vasthouden voor verder onderzoek vind ik mishandeling, want ze is hoe dan ook beter af bij een baasje.”    Wie door Perdy’s gebrekkige huid heen  kan kijken, heeft aan haar een geweldige huisgenoot. Perdy is een ‘kameraad’, bleek uit de Meet Your Match-test van de Dierenbescherming, waarin katten in negen persoonlijkheden worden onderverdeeld. Baasjes kunnen aan de hand daarvan ontdekken wat voor persoonlijkheid bij ze past, en bij de katten en poezen staat aangegeven wat voor persoonlijkheid ze hebben. Dat maakt het zoeken overzichtelijker. Een kameraad zoals Perdy past bij een baasje dat „een maatje zoekt”, maar niet de hele dag „op elkaars lip” wil zitten.   Haar online adoptieprofiel vat haar persoonlijkheid verder samen:  „Bent u op zoek naar gezelschap van een vriendelijke, wat oudere dame die graag in uw nabijheid is en af en toe uw schoot opzoekt? Dan is Perdy de dame die u zoekt.”||https://www.nrc.nl//nieuws/2022/07/29/lief-dier-v-met-een-kriebelhuid-a4137693
2022-07-29||Magie van een doek, een mandje en een vuurtje||„Zweven in de stilte, in de armen van de wind. Zigzaggen door de wolken in een groentemandje… Ah! Dat is het mooiste gevoel van mijn leven.” Davide Morando, Italiaanse ballonvaarder, praat zoals hij zich kleedt: flamboyant, excentriek. Hij staat op de grootste foto, hierboven, verkleed als piraat terwijl hij een vliegtuig nadoet. Waarom? „Waarom niet?” Morando’s luchtballonteam heeft een dj, soundtrack en heel veel outfits. De piloot is verkleed als Elvis, maar ‘heel professioneel’. „Mensen komen om de pracht van de ballonnen te zien. Niet alleen die twee minuten van het opstijgen. Daar dragen wij aan bij.” Foto Simon Lenskens
 Ze vallen niet uit de toon. ‘Waarom niet?’ lijkt het motto van de Friese Ballonfeesten, waar fotograaf Simon Lenskens  een dag meeliep. Er is een ballon in de vorm van een locomotief. Een ballon in de vorm van een bruidstaart. Soms, als er een enorm clownsgezicht voor je ogen wordt opgeblazen, krijg je het gevoel in een koortsdroom te zitten. Er zijn tientallen reclameballonnen. Warsteiner, HypotheekVisie, Jumbo. Of de ietwat dubbelzinnige ‘Er gaat niets boven Groningen’-ballon. Een Hoogtepunt van dat hete-luchtkapitalisme: de McDonald’s-Vloot. Ballonnen in de vorm van een frietzak, milkshake, Ronald McDonald, en een hamburger. Die laatste stijgt het langzaamst op, zegt Simon Lenskens. „De kaas en sla zijn aparte lagen die met hete lucht gevuld moeten worden.” Foto Simon Lenskens Naast het ballonveld is een echte dorpskermis, met carrousel, friettentjes, ongetwijfeld zo’n boksbal. De meeste toeschouwers komen uit de buurt. Maar tegelijkertijd is dit een van de grootste luchtballonfestivals van Europa, en komen er meer dan 120 luchtballonnen uit  de hele wereld. In Joure wordt ook de grootste luchtballon ter wereld opgelaten: in de vorm van een motor. En alles loopt als een geoliede machine. Op de eerste dag van de 34e editie van de Friese Ballonfeesten gaan er zo’n veertig luchtballonnen de lucht in. De luchtballon, ooit oorlogsmaterieel, is tegenwoordig een anachronisme, een nutteloos vervoermiddel. Zeer kwetsbaar, groot en totaal onwendbaar – overgeleverd aan de grillen van de wind. Vanuit een puur praktisch oogpunt had de luchtballon al lang voorgoed moeten verdwijnen. Maar toch blijft het vervoermiddel fascineren. Misschien is het omdat de magie van het vliegen zo dichtbij brengt. Alles is tegenwoordig  complex. Om een vliegtuig of auto compleet echt te doorgronden moet je een jarenlange studie voltooien. De luchtballon is simpel: een zeil, een mandje en een vuurtje – iedereen begrijpt het. Des te magischer is het als de gasbrander met een angstaanjagend gegrom aanslaat, en de mand de aarde verlaat. Simpel menselijk verstand verslaat de zwaartekracht. Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/29/magie-van-een-doek-een-mandje-en-een-vuurtje-a4137505
2022-07-29||Het populaire Pieterpad is als een levend organisme: het bloeit, groeit en verandert||Vraag aan Maarten Goorhuis niet wat zijn favoriete etappe is, je vraagt iemand ook niet welk kind hem het liefste is. Het Pieterpad is zijn levenswerk, hij is er nu al meer dan dertig jaar mee bezig. Twee keer zo lang als zijn moeder, Toos Goorhuis-Tjalsma uit Tilburg, die met haar vriendin Bertje Jens uit Groningen de bekendste langeafstandswandeling van Nederland maakte, toen 460 kilometer. Wat hij wel kan zeggen: een mooie etappe is afwisselend en verrassend. „Je moet de hele tijd benieuwd zijn wat er na de bocht te zien is.” Het Pieterpad bestaat bijna veertig jaar en van de bijbehorende gids is onlangs de tiende editie verschenen. Op het terras bij kasteel Vorden in de Achterhoek, waar de route in 1983 officieel werd geopend, halverwege  Pieterburen in Groningen en  de Sint-Pietersberg in Limburg, vertelt Goorhuis (57) over de nieuwste druk van de gids. Die laat zien dat het Pieterpad, hoe onaantastbaar en autonoom het er ook bij lijkt te liggen, een levend organisme is.  Maar eerst hoe het begon: dat Toos en Bertje elke maand een paar dagen wandelden, dat ze het zo jammer vonden dat Nederland geen route had zoals ze die in het Zwarte Woud hadden bewandeld, dat ze toen maar besloten van Groningen naar Tilburg te lopen, aan de hand van oude topografische kaarten die Toos in een metalen kistje uit de oorlog bewaarde. En hoe ze onderweg een brainwave kregen: laten we een route maken van Pieterburen in Noord-Groningen naar de Sint-Pietersberg in Zuid-Limburg. Het Pieterpad!  Toos hield onderweg alles bij in minuscule notitieboekjes, gewoon voor eigen gebruik. Een vriend die er lucht van kreeg, vond dat ze die niet voor zichzelf mocht houden en ermee naar de ANWB moest gaan. Nu was de ANWB haar club niet zo, dus stapte Toos naar de Nivon, om vervolgens de touwtjes strak in handen te houden en te voorkomen dat de natuurvrienden allerlei onnodige omwegen zouden aanbrengen.  Het langeafstandswandelen was in opkomst, begin jaren tachtig, iedereen was enthousiast. „Er was alleen één probleem: er was net een nieuwe  standaard voor langeafstandswandelingen, die werden voortaan in twee richtingen beschreven. Of ze ook nog even terug van zuid naar noord wilde lopen.” Dat deed ze. En de rest, nou ja, je hoeft maar te proberen om langs de route een overnachting te regelen, maakt niet uit waar of in welk seizoen, om te zien wat voor succes het geworden is. Het Pieterpad bestaat uit 26 etappes, waarbij de proloog niet meetelt. De route van 501 kilometer is verdeeld in dagtochten van 12  (Pieterburen-Winsum) tot maximaal 24 kilometer (Schoonloo-Sleen en Braamt-Millingen aan de Rijn). De route is ook te lopen in langere en kortere etappes: de lange tussen de 24 en 39 kilometer en de korte van 9 tot 18 kilometer. Ook allemaal met openbaar vervoer aan het begin en einde. Het eindpunt sluit aan op de langeafstandswandeling GR5 naar Nice. De route is te vinden in de papieren gids en online op Pieterpad.nl. Etappes zijn ook als GPX-bestand te downloaden. Overigens is de rood-witte markering langs de route moeilijk te missen – behalve misschien wanneer wandelaars denken dat alle rood-witte markeringen exclusief voor het Pieterpad zijn en langeafstandsroutes elkaar kruisen. Het Pieterpad is niet te fietsen. Wel zijn er door andere routemakers gidsen gemaakt voor fietsroutes die grofweg de lijn van het Pieterpad volgen. Het Pieterpad houdt geen rekening met horeca onderweg. Goorhuis: „Je weet nooit of ze wel open zijn als je erlangs komt, en je kunt ook gewoon een boterham meenemen.” Wel zetten bewoners soms drankjes en snacks langs de weg, in het vertrouwen dat wandelaars daarvoor geld achterlaten. Plekken om te overnachtenaan de route zijn soms  al maanden van tevoren  volgeboekt. Sommige accommodaties verder van de route  bieden tegen vergoeding vervoer naar de route aan. Een andere optie is lid worden van ‘Vrienden op de fiets’, waarbij je bij mensen thuis overnacht. Niemand die het precies weet, zelfs niet de veerman bij Millingen aan de Rijn die al die wandelaars overzet, maar op basis van websitebezoek, de Facebookgroep en verkoop van de gids schat Goorhuis dat sinds corona zo’n 60.000 wandelaars per jaar het Pieterpad lopen, een verdubbeling van daarvoor. De televisieserie Dwars door de Lage Landen gaf nog een extra duwtje.  „In het begin waren het vooral intellectuele, hoogopgeleide NRC- en Volkskrant-lezende, natuurminnende, witte vijftigplussers die het Pieterpad liepen.” Nu  krijgt Goorhuis ook weleens mails van mensen met een niet-Nederlandse achternaam,  AD- en Telegraaf-lezers zijn ook gaan wandelen. En onderweg kom je geregeld  twintigers en dertigers tegen.   „Het is een instappad voor iedereen.” Toos, de doorloper, maakte een route van 460 kilometer, inmiddels is-ie gegroeid tot 501 kilometer. Zo is in 2016 het einde drastisch verlegd: van een nondescripte plek op de Sint-Pietersberg naar een soort megaduikplank met spectaculair uitzicht over de Enci-groeve, de oude kalkafgraving onder Maastricht die aan de natuur is teruggegeven. Iets dat Goorhuis alleen wilde als de GR5, die doorloopt naar Nice, ook verlegd zou worden om te blijven aansluiten op het Pieterpad. De ‘proloog’ boven Pieterburen naar de dijk staat nu ook in de gids, maar telt voor de totale afstand dan nog niet eens mee. Waarom nou niet precies 500 kilometer, vraagt de liefhebber van ronde getallen zich af. „500 is geen doel.” Het is bovendien ook niet vol te houden. In het eerste deel (tot Vorden) van de laatste uitgave is zo’n dertig kilometer omgelegd. In het tweede deel, waarvan de nieuwste druk volgend jaar verschijnt, heeft Goorhuis zelfs zestig kilometer op de korrel. Van het oorspronkelijke pad is dan nog maar een derde over. Als een lichaam waarvan, zonder dat je het merkt, geleidelijk alle cellen worden vervangen. Nederland is onherkenbaar veranderd en het Pieterpad moest mee. Er kwamen snelwegen, er verdwenen bruggen, woonwijken werden gebouwd of er kwam juist nieuwe natuur en al die veranderingen in het landschap noopten telkens tot kleine en grote wijzigingen, die je tegenwoordig makkelijk op de website kunt vinden.  Goorhuis, die sinds dit voorjaar zijn betaalde baan heeft opgezegd om als eerste betaalde medewerker van de Stichting Pieterpad parttime in dienst te treden, laat de eerste vier gidsjes zien, vol aantekeningen van zijn moeder. En zijn eigen werkexemplaar, ook vol krabbels – ‘Situatie is veranderd!’ – over wat  waar aangepast moet worden.  Hij heeft er een halve dagtaak aan: het bijwerken van de website, het overleg met de ongeveer veertig vrijwilligers die alle 26 etappes in de gaten houden en de rood-witte markeringen aanpassen, het contact met wandelaars, maar ook met overheden, Staatsbosbeheer en ondernemers, die bijvoorbeeld met een routewijziging te maken hebben.  Het geluk van de één is soms het verdriet van de ander. Goorhuis krijgt weleens huilende uitbaters aan de lijn, omdat het Pieterpad niet meer langs hun terras of camping loopt. Ja, je kunt betalen voor vermelding van je accommodatie of pleisterplaats op de website, dat is waar de Stichting geld mee verdient. Maar de route is niet te koop.  Klik voor volledig formaat: Soms maakt Goorhuis mensen blij. Zoals onlangs, bij Maarhuizen in Groningen, waar bewoners van een monumentale boerderij op een wierde graag meer bezoekers willen trekken en speciaal  voor het Pieterpad een voetgangersbrug over het Mensingeweersterloopdiep lieten aanleggen. „Want anders moest je heen en terug. En heen en terug, dat doen we niet.” Je zou verwachten dat gemeenten zich ook gek lobbyen om Pieterpadders zo lang mogelijk in hun dorpen en steden te houden. Niet dus. Sterker, lang niet altijd nemen gemeenten, provincies, Rijkswaterstaat of Staatsbosbeheer het Pieterpad mee in hun plannen. Soms worden bij herinrichtingen de wandelpaden gewoon vergeten. Of wandelaars moeten maar op het fietspad. Of het zijn niet de wandelpaden waar je als langeafstandswandelaar op hoopt. Neem het Vechtpark bij Hardenberg. Prachtig nieuw natuurgebied,  mét wandelpaden. „Maar allemaal verhard! Wij willen juist van de verharding af!”  Vrijwilligers stimuleert Goorhuis om de lokale media te volgen en met boswachters te praten. „Als je er vroeg bij bent, kun je invloed uitoefenen. Bij de aanleg van de A73 bij Roermond hadden we niks in de melk te brokkelen. Bij de A74, iets noordelijker, waren we wel betrokken: daar is een viaduct verbreed voor een voetpad.” Net als zijn moeder houdt Maarten Goorhuis stevig de regie over het Pieterpad. Hij heeft er duidelijke ideeën over. Een etappe begint en eindigt altijd ergens waar openbaar vervoer komt. Er moet balans zijn tussen gericht – „mijn moeder wandelde heel gericht” – en aantrekkelijk wandelen. Routes moeten, als het even kan, contrasten bevatten, een mix van bos, hei, akkers, weilanden en bewoonde gebieden. Dat alles om te laten zien wat voor een geweldige natuur en cultuur Nederland heeft, „om draagvlak te creëren voor het behoud ervan.” Hoewel er op veel plekken nieuwe natuur wordt aangelegd, doet het Goorhuis pijn om de algehele achteruitgang te aanschouwen. „Hoe landbouw monocultuur wordt en soortenrijkdom verdwijnt.” Hij was bezig met een routewijziging bij het Sleenerzand in Drenthe. „Dan zoek ik graag de rand van bos en boerenland op. Maar de landbouw daar was helemaal platgeslagen. Dan maar weer door het bos.” Anderzijds  kun je bij Coevorden nu het  industrieterrein doorkruisen zonder dat de omvang ervan tot je doordringt, omdat het smalle strookje natuur waar je doorheen loopt een groot deel aan het zicht onttrekt. „Met het Pieterpad krijg je het mooiste paadje van noord naar zuid. Je ziet Nederland op z’n best.”  Het Pieterpad is van de Stichting Pieterpad. De routebeschrijvingen, die  Goorhuis schrijft met Wim van der Ende, zal hij nooit uitbesteden – voor je het weet krijg je verwarring over T-splitsingen en kruispunten. En wie een slaatje uit het populaire pad wil slaan met T-shirts, gedenkmunten of andere prullaria krijgt de stichting op zijn dak.  Maar het Pieterpad is onvermijdelijk toch  een beetje van iedereen. Overal langs de route zijn mensen die kabouterhuisjes in boomholletjes inrichten, beschilderde stenen achterlaten, bordjes met gedichten en spreuken ophangen of wegwijzers neerzetten met de afstanden naar Pieterburen en de Sint-Pietersberg (die meestal niet kloppen). Maarten Goorhuis onderdrukt een zucht en zegt dan: „Het illustreert hoezeer de omgeving zich verbonden voelt met het pad en de wandelaars. Dat wil je ook.” Zelf ziet hij pad het liefst zo ongerept mogelijk. „Ik vind die wandelnetwerkpaaltjes al lelijk. Boswachters willen markeringen op paaltjes, maar het mooist zijn ze geschilderd op een boom.”||https://www.nrc.nl//nieuws/2022/07/29/het-populaire-pieterpad-blijft-groeien-en-veranderen-a4137691
2022-07-29||Lezen in de zomer: gekmakend spel van afstoten en aantrekken||Het is inmiddels een cliché geworden bij de promotie van een lhbt-werk. ‘Ik had deze serie/podcast/roman willen zien/luisteren/lezen toen ik klein was’, zegt de maker dan. Emancipatie komt immers met representatie, nog zo’n cliché, want, komt er nog een, hoe weet je wie je bent als je jezelf nergens in herkent? Zwemmen in het donker, over een even zwoele jeugdliefde als in Call Me By Your Name.  Detransitie, baby, over Ames, voorheen trans vrouw, die  een kind maakt met Katrina en denkt dat zijn ex en trans vrouw Reese die wel wil helpen opvoeden. Over de liefde, prachtig geschreven essayistische roman over een eindigende liefdesrelatie tussen twee vrouwen.  Maar het is waar. Ik heb nog nooit zo gezwijmeld als bij Call Me By Your Name van André Aciman (het boek was dubbel zo intens als de film). Niet omdat het het beste boek is dat ik ooit las, maar omdat ik Elio bijna wérd. „Elio, Elio, Elio”, zoon van een professor, die rond een landhuis in Noord-Italië hard to get speelt met de iets oudere student-in-residence Oliver. Een spel van afstoten en aantrekken, tot op de laatste bladzijde, ik werd er helemaal gek van. En dan las ik het ook nog in Italië. Wat hielp: homoseksualiteit wordt er nauwelijks in geproblematiseerd. Het is geen reden voor geweld of zelfhaat. Afwijken van de norm manifesteert zich vaak zo veel subtieler, verrassender en herkenbaarder. Waar Call Me By Your Name   binnen het puberale jongensbrein blijft hangen, voegt Zwemmen in het donker (Tomasz Jedrowski) daar nog een politieke laag aan toe uit de Poolse jaren tachtig. Natuurlijk wel een problematische omgeving voor een jonge homo, maar ook eentje die nog actueel is. Detransition, baby (Torrey Peters), onlangs vertaald, brengt trans personages ook veel verder dan de slachtofferrol. In Detransitie, baby hebben Reese en Ames net zo’n rijk gevoelsleven als ieder ander goed hoofdpersonage. De trans ervaring is het sausje over hun vele geestige beslommeringen over voorbije liefde en onverwachts ouderschap. En lees zo ook over lesbische liefde, maar vooral over liefdesverdriet (Over de liefde, Doeschka Meijsing) of scheiden (We zullen niet te pletter slaan, Nina Polak). Of over ‘the only gay in the village’, maar vooral over het beklemmende dorp zelf (Stenen Eten, Koen Caris). Tomasz Jedrowski: Zwemmen in het donker. Meulenhoff, 224 blz. €21,99  Torrey Peters: Detransitie, baby. Atlas Contact, 448 blz. €20 Doeschka Meijsing: Over de liefde. Querido, 237 blz. €20  ||https://www.nrc.nl//nieuws/2022/07/29/lezen-in-de-zomer-gekmakend-spel-van-afstoten-en-aantrekken-a4137690
2022-07-29||Beeldjes van Jeff Koons krijgen een plaats op de maan||Wie wil een kunstwerk op de maan bezitten? Het kan nu, want nog dit jaar brengt een maanlander een doosje met 125 glimmende beeldjes van Jeff Koons naar de Mare Crisium. Die beeldjes, kleine maantjes van metaal, elk genoemd naar een belangrijk mens, zijn te koop voor 2 miljoen dollar per stuk. Dat is inclusief een grotere kopie voor thuis op aarde in de woonkamer. En een NFT. @Jeffkoons zelf twitterde opgewonden te zijn over het project Moon Phases en zijn eerste NFT’s: „Ruimtevaart heeft perspectief gegeven op ons vermogen om wereldse beperkingen te overstijgen”. Hij ziet het als zijn missie „om betekenis te geven op een grote schaal”, vertelde hij eind juni aan The New York Times.  De beelden zijn gemaakt van roestvrij staal met daarop, in een transparante laag, het maanoppervlak in kleur. In elke globe staat de maan in een andere fase, gezien vanaf de aarde of een punt elders in de ruimte, zodat op telkens een ander deel van de maan een donkere schaduw te zien is.  De 125 globes (doorsnede 2,5 cm) die samen naar de maan gaan, zitten in keurige rijtjes van 5 in een doorzichtige, temperatuurbestendige kleine kubus. De maan voor thuis heeft een doorsnede van 30 cm - formaat basketbal - en staat op een doorzichtig voetje in een glazen kubus. Een edelsteentje op de globe geeft de locatie van het kunstwerk op de maan aan. Een maan in een transparante plastic doos doet natuurlijk denken aan Koons’ Equilibrium-serie zwevende basketballen. Het glanzende roestvrije staal verwijst volgens zijn  galerie Pace naar de stalen beelden die Jeff Koons, net als de basketballen, sinds de jaren tachtig maakt. In het exemplaar van Moon Phases dat Pace een paar weken geleden toonde op de kunstbeurs Art Basel, stond een glazen bordje met de naam ‘Leonardo da Vinci’ in gouden letters. De lijst van 125 namen is niet af, maar het gaat volgens Koons „om mensen die dingen gepresteerd hebben die inspirerend zijn voor onze samenleving”. Andere namen die hij en zijn galerie al hier en daar lieten vallen zijn Marcel Duchamp, Elvis Presley, Marilyn Monroe, Sacagawea, Sojourner Truth, Praxiteles, Ileana Sonnabend, Plato, Nefertiti, Artemisia Gentileschi, Gabriel García Márquez, Mahatma Gandhi, Ada Lovelace, David Bowie en Helen Keller. Zonder Andy Warhol zal de raket vast niet vertrekken, want die is samen met Duchamp Koons’ grote voorbeeld, zei hij in 2018 in een interview met NRC. Het vervoer vindt plaats met de Nova-C maanlander van Intuitive Machines die met een SpaceX-raket naar de maan gaat. De lading bestaat verder uit NASA-spulletjes. De beeldjes van Koons blijven „tot in de eeuwigheid” op de maan staan, belooft de website van zijn galerie. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/29/beeldjes-van-jeff-koons-krijgen-een-plaats-op-de-maan-a4137689
2022-07-29||Column | Je kunt stadsmens én dorpeling zijn, dialecten én wereldtalen spreken||‘Ik weet niet meer welk boek ik als eerste las. Ik herinner me wel de eerste film die ik zag. In het dorpscafé: The Sons of Katie Elder van Henry Hathaway, met John Wayne. Dat is ongeveer het beste dat me ooit is overkomen. Je ging naar het café om een film te zien en je nam je eigen stoel mee.” Terwijl Nederlandse boeren stront op snelwegen storten om duidelijk te maken dat zíj de enige dragers zijn van de plattelandscultuur, toont de Spaanse schrijver Javier Cercas (1962) dat het ook anders kan. Met de site Le Grand Continent sprak hij over zijn geboortedorp Ibahernando, in Extremadura, een van de armste regio’s van het land. Zonder dat dorp, zegt Cercas – wereldberoemd met ‘non-fictieromans’ als Soldaten van Salamis en Outlaws – was hij nooit zo succesvol geworden. In Ibahernando hoorde Cercas’ familie tot de rijken. Toen hij vier was, verhuisden zijn ouders naar Gerona, in Catalonië. Een nieuwe wereld, een totaal andere cultuur – in Spanje zijn regionale identiteiten heel divers. In Gerona hoorde zijn familie tot de onderklasse. Zijn moeder, die nog heimwee heeft naar haar oude dorp, leerde nooit één woord Catalaans. Cercas denkt dat hij nooit schrijver was geworden als hij in Ibahernando (toen 3500 inwoners, nu 500) was gebleven. Door de botsing van meerdere werelden, doordat hij geografisch en mentaal allerlei identiteiten heeft, ziet hij dingen die hij anders niet had gezien. Dat intensiveert goede en lelijke momenten en verscherpt je ervaring. „Migratie heeft mij goedgedaan. Het heeft me ontworteld, onder druk gezet. Het zorgde ervoor dat ik allerlei dingen heb ontdekt.” Britse Tory-premierskandidaten schuiven alle Brexitproblemen in Dover op de Fransen. In Bern werd een concert afgezegd omdat de witte muzikanten dreadlocks droegen. Geradicaliseerde boeren maken andersdenkenden voor „verrader” uit. Wat een verademing om in zo’n week Cercas te lezen, die gehakt maakt van dat polariserende, identitaire loopgravengedoe. Hij woont half in Barcelona, half in Ibahernando. Hij is stadsmens én dorpeling, spreekt dialecten én wereldtalen en schrijft als intellectueel boeken over prostituees, drugsdealers en arbeiders. Zijn nieuwe boek Independencia (niet vertaald) is een afrekening met de Catalaanse elite die stompzinnig onafhankelijkheidsstreven manipuleert om de macht te behouden. „Het echte Catalonië,” zegt Cercas, „is gemaakt door mensen als ik, uit Andalusië, Extremadura en andere arme streken, die het opbouwden tot een van de rijkste regio’s van Spanje. […] Deze mensen zijn mijn rijkdom, mijn erfgoed. Een soort vaderland. Hoewel, het woord vaderland maakt mij nerveus. Samuel Johnson zei eens dat het vaderland het laatste toevluchtsoord is van schurken.” Cercas benoemt een van de makkes van deze tijd: dat mensen zich opsluiten in nauwe, exclusieve identiteiten en tegelijkertijd met Grote Onderwerpen bezig zijn: klimaat, veiligheid, waarden. Zo krijgt het kleine, particuliere enorme betekenis - my view is the global view.  Gevaarlijk, vindt ook de Chinese antropoloog Biao Xiang van het Duitse Max Planck Instituut. Volgens hem zien mensen alles wat dichtbij en veraf is haarscherp. Maar wat ertussen ligt, in een straal van een kilometer om hen heen, verdwijnt. Xiang noemt dat „het nabije”. In communistisch China woonde hij als kind in huis met mensen uit alle (ex-)sociale klassen en alle windstreken. Alles veranderde constant. Door bij de pomp te praten, nieuws en impressies uit te wisselen, kon je nieuwe ontwikkelingen zien aankomen. Zo kon je je sociale antennes bijstellen en jezelf beschermen tegen meer turbulentie. Mensen hadden allerlei meningen. Maar hun gesprekken waren informatief, vol humor en zelden conflictueus. „Het nabije”, schrijft Xiang, die onderzoek doet onder binnenlandse arbeidsmigranten, „is waar dingen constant veranderen, waar je nieuwe dingen hoort en ziet”.  Met kleine, homogene gemeenschapjes heeft dit niets te maken. Met brandende hooibalen en doodsbedreigingen al helemaal niet. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/29/de-winst-van-migratie-a4137687
2022-07-29||College Rechten van de Mens: uitsluitend Oekraïense vluchtelingen opvangen is discriminatie||Gemeenten discrimineren in de opvang van vluchtelingen door onderscheid te maken tussen mensen uit Oekraïne en asielzoekers uit andere landen. Dit is verboden, zegt het College voor de Rechten van de Mens (CvdRM), dat vrijdag een oproep aan staatssecretaris Eric van der Burg (Asiel en Migratie, VVD) deed. Het college hoopt dat hij in gesprek gaat met gemeenten over gelijke opvang.  Van der Burg wil toestaan dat gemeenten wel Oekraïners opvangen, maar geen andere asielzoekers. Dit om in overige gemeenten meer ruimte voor asielzoekers uit andere landen vrij te maken. Het kabinet biedt op deze manier ruimte voor verboden onderscheid, aldus het college. Hoewel Oekraïense vluchtelingen een speciale status hebben, is hun situatie vergelijkbaar met die van andere asielzoekers: het zijn „ontheemde mensen” die „bescherming behoeven vanwege hun kwetsbare situatie”. Het CvdRM vindt daarom dat er sprake moet zijn van gelijke rechten. Met de oproep aan de staatssecretaris hoopt het college duidelijk te maken dat dit beleid niet door de beugel kan.  In Ter Apel, het enige aanmeldcentrum van Nederland, is al maanden een crisis gaande. Het centrum is overvol en asielzoekers slapen ’s nachts buiten of in tijdelijke nachtopvanglocaties. Als dat per 1 augustus niet anders is stapt Vluchtelingenwerk naar de rechter. Daarnaast blijkt uit onderzoek van NRC dat het Centraal Orgaan opvang asielzoekers op instorten staat. Het college erkent de problemen en zegt dat de overheid ook in crisissituaties de plicht heeft om juiste opvang te leveren aan alle vluchtelingen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/29/college-rechten-van-de-mens-uitsluitend-oekraiense-vluchtelingen-opvangen-is-discriminatie-a4137682
2022-07-29||Door een blikseminslag kan je zweet zo explosief verdampen dat je schoenen exploderen||Letterlijk voelden we onze haren te berge rijzen. De statische elektriciteit, opgewekt door een naderend onweer, trok aan onze kapsels. Met een groepje liepen we open en bloot op een bergkam in het Kaisergebergte in Oostenrijk; dit was het signaal om als de wiedeweerga af te dalen en een veilig heenkomen te zoeken. Het was schitterend weer geweest en de zon scheen nog steeds. Maar nu ontwikkelden zich in razend tempo hoge cumuluswolken. De studie van het weer is een wetenschap op zich, maar de weergoden hebben ook invloed op tal van andere vakgebieden. De onweersbui leek nog ver weg, maar het ging razendsnel. Nog voor we de veiligheid van de berghut bereikten barstte het natuurgeweld van regen en ontladingen in alle hevigheid los. Doorweekt maar verder ongeschonden kwamen we aan, gadegeslagen door de Hüttenwirt die hoofdschuddend in de deuropening stond. Bliksem is levensgevaarlijk. Schattingen van het aantal bliksemdoden wereldwijd lopen van 6.000 tot 24.000 mensen per jaar. Deze week kwamen in de Indiase deelstaat Uttar Pradesh nog 49 mensen om. Maar lang niet iedereen die wordt getroffen overlijdt;  negen op de tien overleven een directe of indirecte inslag. Het risico dat je leven eindigt met een knal en een flits valt in het niet bij veel andere doodsoorzaken: een kans van één op de miljoen. Uit epidemiologische cijfers blijkt dat jonge mannen het vaakst dodelijk getroffen worden  Dat is geredeneerd vanuit het gemiddelde. Afhankelijk van de plaats waar je je bevindt, de tijd van het jaar en het tijdstip van de dag kan het risico behoorlijk verschillen. Uit epidemiologische cijfers blijkt dat jonge mannen het vaakst dodelijk getroffen worden en dat de meeste dodelijke slachtoffers in de middag vallen; op het noordelijk halfrond gebeurt dat vooral tijdens de zomermaanden van mei tot en met september. Op het platteland en in berggebieden vallen meer bliksemdoden dan in stedelijke gebieden. Achteraf gezien telden al die risicofactoren dus op tijdens die zomerse bergtocht jaren geleden in het Kaisergebergte. Wisten wij veel. Dit voorjaar verscheen een Zwitserse studie die bevestigt dat het bliksemgevaar inderdaad al in de lucht hing. Onderzoeker Benedikt Gasser van de Universiteit van Bazel analyseerde de Zwitserse statistieken van bergongevallen van 2009 tot 2020; bliksem had daarbij zijn speciale aandacht. In die tien jaar tijd werd geen enkele toerskiër getroffen, een aanwijzing dat bergtoeristen in de winter relatief weinig gevaar lopen. Zomerse bergwandelaars waren minder fortuinlijk. Acht van hen werden door de bliksem getroffen, maar daarbij vielen geen doden en slechts één ernstig gewonde. Alpinisten in het hooggebergte liepen het meeste gevaar: vijftien maal getroffen, waarvan twee keer fataal. In het hooggebergte is het risico dus aanmerkelijk groter, hoewel er jaarrond veel minder klimmers zijn dan bergwandelaars in de Zwitserse Alpen. De Amerikaanse Wilderness Medical Society (WMS) adviseert alpinisten en sportklimmers om extra vroeg op pad te gaan, zodat ze al weer veilig thuis kunnen zijn als in de middag de onweerskansen toenemen. In principe zouden ze bergtoppen en bergkammen vóór twee uur ’s middags moeten hebben verlaten. En als ze toch door onweer overvallen worden, moeten ze individueel afdalen. Zo snel mogelijk op zoek naar een veilig heenkomen. De WMS waarschuwt dat het tellen van de tijd tussen flits en donderslag geen betrouwbare methode is om in te schatten of een onweersbui nog op veilige afstand is. Iedere drie seconden verschil is dan een kilometer. Maar een vergissing is snel gemaakt, want welke flits hoort bij welke knal? Daarom is het veiliger om naar het adagium van de Amerikaanse National Weather Service te luisteren: when thunder roars, go indoors. Maar ja, zoals wij op de berg ondervonden, kan het gevaar van onweer al voelbaar zijn vóórdat het rommelt. Een donderslag bij heldere hemel bestaat echt, waarschuwt de Amerikaanse ‘bliksemdokter’ Mary Ann Cooper. Volgens Cooper kan een bliksemschicht uit een onweersbui wel zestien kilometer horizontaal door de lucht gaan voordat die ergens inslaat. Op zo’n afstand hoor je de donder nog niet. De temperatuur kan in een fractie van een seconde oplopen tot 30.000 graden Celsius De WMS geeft buitensporters een serie tips om het risico te beperken: kom niet in de buurt van skiliften, antennemasten of solitaire bomen. Schuilen in een tent is niet veilig. En als je met een groep bent moet je spreiden, ten minste zes meter uit elkaar. Als laatste redmiddel zou je nog in ‘bliksemhouding’ kunnen gaan zitten: gehurkt, met je voeten opgetrokken op een isolatiematje of rugzak en de handen over de oren. Maar geen enkele plek is helemaal veilig tijdens onweer, zegt de WMS. Sterker nog, dit soort voorzorgsmaatregelen biedt schijnveiligheid, waarschuwt Mary Ann Cooper. Echt veilig zijn mensen alleen in een zogeheten kooi van Faraday, die de elektriciteit van een inslag buitenom wegleidt. Een degelijk gebouw of een  auto bieden zo’n Faradayharnas, maar ja, die vind je niet zo gauw in het hooggebergte. Wat maakt bliksem aan de ene kant zo gevaarlijk, terwijl tegelijkertijd de kans dat je de klap overleeft toch nog best groot is? Volgens Cooper is de hardnekkigste mythe dat mensen die rechtstreeks getroffen worden door een inslag op slag dood zijn en door de hitte verkolen of zelfs verdampen. Maar ten eerste worden de meeste slachtoffers niet direct getroffen: hooguit 5 procent.  En ten tweede vertonen volgens Cooper bliksemslachtoffers zelden ernstige brandwonden, omdat de inslag simpelweg te kort duurt. Wel zijn er soms oppervlakkige verbrandingen op plaatsen waar de huid nat was door zweet of regen. Ernstige verbrandingen komen wel voor op plaatsen waar metalen sieraden of ritsen direct op de huid zaten. En heel af en toe ontstaat er een kanaal bij de opening van een oor, oog of mond, waar dan een ronde, diepe brandwond achterblijft. De eerste gedachte over bliksemslachtoffers die zo worden gevonden is dan vaak dat ze met een vuurwapen zijn vermoord. De indrukwekkende fysische getallen die horen bij een ontlading maken meteen inzichtelijk hoe weerloos een mens is tegen zo’n explosie van energie. De elektrische ontlading van een schicht heeft een stroomsterkte van tussen de 10.000 en 50.000 ampère, en de spanning kan oplopen van 20 miljoen tot wel 1 miljard volt. Iemand die daardoor wordt getroffen staat er maar heel kort aan bloot, tussen de 10 en 100 milliseconden. Toch kan de temperatuur in die fractie van een seconde al oplopen tot 30.000 graden Celsius en kan de druk door die plotselinge opwarming wel 100 atmosfeer bereiken. Die drukgolf veroorzaakt ook de knal. Hoe zo’n inslag uitwerkt op het lichaam is het terrein van een apart medisch specialisme: keraunogeneeskunde (keraunos betekent bliksemschicht in het Grieks). Ook hier zijn nog veel misverstanden, zegt Cooper. Het menselijk lichaam kun je niet met simpele natuurkunde beschouwen als een elektrische weerstand. De elektrische lading volgt een grillig pad, dat verklaart ook dat letsels bij slachtoffers zo verschillend kunnen uitpakken in ernst en aard. Grofweg zal in de eerste fase de elektrische lading zich verdelen over het hele lichaam, maar als de maximale capaciteit is bereikt, ontstaat al snel buitenlangs een geïoniseerd kanaal waarlangs de ontlading verder gaat – een flashover. Slechts een geringe stroom dringt daadwerkelijk door de huid naar binnen, maar gedraagt zich daar ook niet lineair. De stroom zal het pad van de minste weerstand volgen, maar dat wil niet zeggen dat isolerende weefsels gespaard blijven. Het zenuwstelsel dat ‘gemaakt’ is voor het doorgeven van elektrische pulsen zal ook de stroom van de blikseminslag het best geleiden. Het bloed, met een hoog watergehalte, geleidt de stroom ook nog redelijk goed, gevolgd door de spieren. Vetweefsel en botten geleiden minder goed. De hersenstam krijgt vaak een flinke optater en tegelijk kan de elektrische stroom alle hartspiercellen tegelijk ontladen, waardoor ze stilvallen. Dat leidt tot een gelijktijdige adem- en hartstilstand, waarbij het slachtoffer buiten bewustzijn raakt. Het hart komt meestal na korte tijd weer vanzelf op gang, maar de ademhaling kan nog langer uitblijven. Een zuurstoftekort kan dan een tweede hartstilstand uitlokken, dit keer met onregelmatige fibrillaties. Om die reden is het belangrijk om het slachtoffer te beademen en zo nodig te reanimeren met een hartmassage. De eerste hulp bij bliksemslachtoffers moet gaan via ‘omgekeerde triage’; probeer eerst degenen te redden die geen teken van leven meer geven. De sterke elektriciteitspuls kan leiden tot spierverkrampingen en verlammingsverschijnselen van met name de benen. Dat maakt dat sommige slachtoffers, ook al zijn ze bij bewustzijn, zichzelf niet in veiligheid kunnen brengen, laat staan dat ze anderen kunnen helpen. Zweet of regenwater kan zo explosief verdampen dat kleding van het lijf wordt gerukt of schoenen exploderen Ook de stroom die buiten het lichaam blijft, veroorzaakt nog ernstige verwondingen. Zweet of regenwater kan zo explosief verdampen dat kleding van het lijf wordt gerukt of schoenen exploderen. Door de knal kan het slachtoffer ook meters ver weg geworpen worden en door de drukgolf longschade oplopen. Trommelvliezen scheuren vaak. Kenmerkend voor bliksemslachtoffers zijn zogeheten Lichtenbergfiguren op de huid: een vaak langgerekte rode plek die zich sterk vertakt als een varenblad of een fractal. Hoe dit verschijnsel precies ontstaat is nog niet goed bekend, mogelijk raken oppervlakkige bloedvaatjes lek door de elektrische stroom die er doorheen gaat. Het is in elk geval geen verbranding, en meestal verdwijnen de figuren binnen een paar dagen vanzelf weer. Hoewel het verschijnsel geen medische behandeling vergt, kan het artsen helpen bij het stellen van de juiste diagnose. Lichtenbergfiguren op de huid zijn namelijk heel kenmerkend voor bliksemslachtoffers. Zoals gezegd is een directe inslag op een persoon relatief zeldzaam. Een inslag vlak in de buurt is echter ook gevaarlijk. Vanuit een geraakt object in de buurt, bijvoorbeeld een boom, kan de flits uittreden en alsnog iemand raken. Deze zogeheten zijspat is zwakker dan een directe inslag, waardoor de verwondingen vaak minder ernstig zijn. Ook kan de elektrische lading van een naburige inslag zich door of over de bodem verplaatsen, waardoor de elektriciteit via iemands benen de makkelijkste weg kan kiezen. Zo’n ‘stroom door het onderstel’ raakt geen vitale delen waardoor dit zelden dodelijk is. Bij grote viervoeters als koeien of paarden is dat een ander verhaal. Doordat hun voor- en achterpoten relatief ver uit elkaar staan is het spanningsverschil veel groter, en gaat de stroom bovendien wel langs vitale organen zoals het hart. Eén inslag kan een hele kudde doden, zoals bleek in Zuid-Afrika begin dit jaar. In de praktijk is het onderscheid in verschillende manieren waarop iemand door de bliksem geraakt kan worden niet zo scherp. Hij kan inslaan op een persoon en dan afspatten op iemand die ernaast staat. Of eerst via de grond gaan en dan alsnog tussen verschillende personen knetteren. Door de jaren heen is het aantal bliksemslachtoffers in westerse landen sterk gedaald. Dat komt waarschijnlijk doordat mensen zich beter bewust zijn van de risico’s en op tijd voorzorgsmaatregelen nemen. Na een aantal vreselijke ongelukken heeft bijvoorbeeld de voetbalbond KNVB regels ingevoerd dat spelers en publiek tijdig het veld moeten verlaten bij naderend onweer. In Nederland is er volgens het CBS minder dan één dodelijk ongeval door bliksem per jaar. Het is niet duidelijk of daarnaast ook adequate medische hulp heeft bijgedragen het aantal slachtoffers beperkt te houden. Directe reanimatie van slachtoffers is in elk geval levensreddend. Als zomerse bergwandelaar hoop je natuurlijk dat het nooit zo ver komt. Dan maar liever wat vroeger op pad.||https://www.nrc.nl//nieuws/2022/07/29/het-gevaar-van-de-schicht-die-uit-de-hemel-inslaat-a4137686
2022-07-29||Echter dan de documentaire &#8216;Dertien dagen&#8217; wordt het niet||Ergens moet ik voorvoeld hebben dat ik donderdagavond mijn eigen vader opnieuw zou zien sterven. En misschien was het daarom dat ik al in het eerste uur van Matthijs gaat door in concert (BNNVARA) twee keer geroerd raakte.  Voor 15.000 man in de Ziggodome zong André van Duin het lied ‘Voor jou’ dat Danny Vera schreef. Over een lange liefde die eindigt door tussenkomst van de dood. Daarna werd ‘Doden met verlof’ gezongen, een lied van Maarten van Roozendaal. Toen een wonderschoon, door Marcel Veenendaal gezongen ‘Almost blue’. Edith Piaf. Charles Aznavour, weer door André van Duin. Het was óók een „feestavond” hoor, precies zoals Matthijs van Nieuwkerk bij aanvang had beloofd. Maar mijn hoofd was al ergens anders. Tien minuten voordat het feest in de Ziggo Dome was afgelopen, begon op NPO2  Dertien dagen (ook BNNVARA). Floor Haak (86) uit Vrouwenpolder zit in een luie stoel voor het raam met uitzicht op een weiland en pleegt een telefoontje met een doodsbericht. „Ik ben begonnen met het project.” Hij stopt met eten en drinken en dan is het de bedoeling dat hij vanzelf doodgaat. Zijn zoons Michiel en Gijs trekken bij hem in om hem te helpen en afgesproken is dat Gijs  alles filmt. Dat is leuk, zegt vader Haak, „want als alles lukt, dan kunnen mensen zien hoe dat is en daar ook voor kiezen als ze daaraan toe zijn.”  Op dag 1 laat Floor Haak zijn ongeschonden, tanige lichaam in bad zakken. Hij denkt, hij hoopt dat het de laatste keer is. Tien jaar geleden had hij al een nieuwe heup moeten hebben, zegt hij. Maar daar is hij dus „principieel tegen”. Zijn lijf is geen auto waar je af en toe een nieuw onderdeel in zet. De natuur moet z’n gang gaan, en hij helpt een handje door iets niet te doen. Op dag 2 daalt hij piemelnaakt en zachtjes tussen zijn tanden fluitend van de trap. Linnen tas om de nek met de plantenspuit erin voor het bevochtigen van zijn mond. We zien hem achter zijn bureau rouwkaarten schrijven. Hij doet een dutje op de luie stoel. Als je door het raam kijkt, lijkt het net of hij al dood is, grinniken  zijn zoons. Dag 5  is het tijd om het ziekenhuisbed in de zitkamer eens uit te proberen. Daar had hij zich nogal op verheugd, vooral dat hij er dan niet meer uit zou komen. Hij vouwt zijn handen op zijn borst, een „proefligging”.  Kleindochter Mila komt aan zijn zijde zitten. Ze snapt dat dit voor hem de mooiste en beste manier is. En hij snapt weer dat hij zich niet kan voorstellen hoe het voor haar is, maar hij vermoedt „verdrietig.”  Zijn kleinzoon voorspelt hij  net zo’n prachtig leven als het zijne was. Van onder zijn dekbed weet hij zijn zoons nog zéér precieze aanwijzingen te geven hoe de Friese staartklok gerepareerd dient te worden en hij stelt tevreden vast dat hij zichzelf gedurende dit „proces” niet tegenvalt. „Ik blijf leuk mezelf een beetje.”    Van dag 5 springt de documentaire naar dag 10. De tijd ertussen zal  een mist geweest zijn waarin de dagen op elkaar leken en vader steeds iets magerder, iets krommer, iets rimpeliger en iets minder spraakzaam werd. De handgemaakte rieten mand waarin hij begraven wil worden, is bezorgd. Aan zijn bed worden tekeningen en gedichtjes gehangen. Hij informeert wanneer zijn begrafenis is als hij vandaag overlijdt. Dinsdag. Dinsdag vijf maart. Aha. „Zes maart is ook goed. Dan ga ik morgen dood.” De huisarts stelt voor hem voor de nacht een infuus te geven met een slaapmiddel. Dat lijkt hem een geweldig idee. Ik kan me voorstellen dat mensen deze film niet willen zien, niet kúnnen zien wellicht. Want echter dan dit wordt het niet. Het bleke lichaam. De diepe, hijgende ademhaling met open mond. De lippen nog één keer bevochtigd met een wattenstaafje.     De magere arm die plotseling  boven de deken reikt, de zoon die de hand vastgrijpt. Vader is dood.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/29/de-laatste-dertien-dagen-van-een-leven-het-project-is-begonnen-a4137685
2022-07-29||Air France-KLM maakt voor het eerst sinds begin coronacrisis winst||Air France-KLM heeft voor het eerst sinds het begin van de coronacrisis winst gemaakt. Dat blijkt uit de vrijdag gepubliceerde cijfers over het tweede kwartaal. De winst van 324 miljoen euro komt voor een belangrijk deel doordat meer mensen een vlucht boekten, terwijl de luchtvaartmaatschappij ook de prijzen van vliegtickets liet stijgen. De compensatiekosten voor gedupeerde reizigers – vooral die op Schiphol – wier vluchten door personeelstekorten werden geannuleerd, drukten de winst met zo’n 70 miljoen euro. Het Frans-Nederlandse bedrijf kon de ticketprijzen laten stijgen, omdat de vraag naar vluchten veel hoger lag dan het aanbod. Dit gold vooral voor vluchten op de trans-Atlantische route, van Europa naar Amerika en andersom. Andere luchtvaartmaatschappijen konden minder vluchten aanbieden over deze route. KLM boekte los ook winst over het tweede kwartaal: 262 miljoen euro. De luchtvaartmaatschappij leed in het tweede kwartaal van 2021 nog een verlies van 185 miljoen euro. De operationele winst van KLM over de eerste helft van 2022 bedraagt 266 miljoen euro. Air France-KLM verwacht dat de compensatiekosten voor reizigers in het derde kwartaal zullen dalen, omdat er naar verwachting minder vluchten zullen worden geschrapt. KLM-topvrouw Marjan Rintel laat vrijdag weten te verwachten dat de personeelstekorten bij KLM nog lang merkbaar zullen zijn, schrijft persbureau ANP. Wel zegt ze dat het bedrijf de problemen, vooral de gevolgen van de personeelstekorten, beter onder controle krijgt. „Is het goed genoeg? Nee, dat is het nog niet, maar het gaat elke week beter”, aldus Rintel. Ze benadrukt ook dat KLM „met man en macht” bezig is met personeel werven. ||https://www.nrc.nl//nieuws/2022/07/29/air-france-klm-maakt-voor-het-eerst-sinds-begin-coronacrisis-winst-a4137684
2022-07-29||China werkt aan een alternatief voor de universele mensenrechten. ‘Dan houdt het gesprek snel op’||Erg enthousiast was hij er niet over. Vanuit een rijdende trein in India schreef Mahatma Gandhi toch maar een briefje naar de VN-directeur die hem om een bijdrage had gevraagd. Het was mei 1947, krap twee jaar na de verschrikkingen van de Holocaust. De Verenigde Naties broedden op een universele verklaring over mensenrechten, om herhaling te voorkomen. „Van mijn ongeletterde moeder heb ik geleerd”, pende Gandhi, „dat rechten voortkomen uit plichten. Zelfs het recht om te leven komt ons alleen toe als we onze plicht doen als wereldburgers.” Alle rechten in een verklaring zouden moeten worden gekoppeld aan bijbehorende plichten, vond hij, want „rechten zonder plichten zijn het niet waard om voor te vechten”. De conservatieve nationalist uit India was niet de enige. Behalve Gandhi hamerden ook geraadpleegde filosofen, wetenschappers en schrijvers uit China en de Oostbloklanden op het belang van collectieve waarden en plichten. Tot en met lofzangen op het Sovjetsysteem, de „Slavische geest” en de Chinese familiemoraal. In de Verklaring die de VN in december 1948 aannamen staat: „Eenieder heeft plichten jegens de gemeenschap, zonder welke de vrije en volledige ontplooiing van zijn persoonlijkheid niet mogelijk is.” Dat laatste, de vrijheid van het individu, blijft het doel. Sindsdien hebben tal van critici beweerd dat het mensbeeld dat daarmee wordt uitgedragen te veel een uitdrukking is van ‘westerse’ waarden, ondanks de betrokkenheid van het Zuiden bij de totstandkoming ervan. De Vereniging van Amerikaanse antropologen distantieerde zich nog vóór de ondertekening van de Verklaring, als instrument van westerse hegemonie. Over de filosofische rechtvaardiging van universele mensenrechten bestaat al helemaal geen consensus, concludeert Michael Freeman in Human Rights (2017), een overzicht van de theorievorming. Zijn ze gebaseerd op culturele praktijken of andere wetgeving? Nee, want het idee is juist dat die ermee kunnen worden bekritiseerd. Komen ze voort uit ‘de menselijke natuur’? Wat is die dan, hoe weten we dat, en staat die vast? Maar, voegt Freeman eraan toe, misschien is een onweerlegbare onderbouwing helemaal niet nodig en ligt het beste bewijs voor de mensenrechten in „de morele kracht van het idee”. De VN-Verklaring is tenslotte geen wijsgerig traktaat, maar een inspiratiebron en een oproep aan staten om hun burgers te respecteren. Die morele kracht bleek onmiskenbaar. Het idee van universele mensenrechten – politiek-burgerlijke en later sociaal-economische – is een van de grote morele revoluties van de twintigste eeuw. Het heeft bevolkingen en minderheden wereldwijd een taal gegeven om zich te verzetten tegen repressie en om vervolging en genocide aan te klagen. In ruim een halve eeuw is een mondiaal netwerk gegroeid van nationale mensenrechtencomités en VN-organisaties tot het Europees Hof voor de Rechten van de Mens (1998) en het Internationaal Strafhof in Den Haag (2002) dat schendingen vervolgt. Toch kraakt dat hele bouwwerk nu in zijn voegen. In een verontrustend advies aan het kabinet dat begin deze maand verscheen, waarschuwt de Adviesraad voor Internationale Vraagstukken dat het multilaterale stelsel „onder grote druk” staat en het beginsel van universalisme „in gevaar” is. De groeiende macht van China, de afbrokkelende rol van de VS, de opkomst van „repressieve, autocratische regimes”: samen ondermijnen die trends het bouwsel dat sinds 1948 is opgezet. Erken dat in Nederland – en in het Westen – tekortkomingen bestaan in de naleving van mensenrechten Adviesraad voor Internationale Vraagstukken  De barsten zijn legio. Afrikaanse landen zijn gefrustreerd over het optreden van het Internationaal Strafhof, dat vooral zaken uit Afrika aanpakt en westerse schendingen van mensenrechten zou ontzien. Ook zouden de VN Afrikaanse gemeenschapswaarden te weinig erkennen. Islamitische landen spraken al in 1990 in Caïro uit dat de VN-mensenrechten wringen met rechten en plichten van de sharia. Het Rusland van Poetin hekelt mensenrechten als het narratief van een onthechte kosmopolitische elite. Het „kantelpunt” kwam begin deze eeuw. De Adviesraad somt een lange reeks ontwrichtende factoren op. De mondiale dreun van 9/11 en de War on Terror die erop volgde, met oorlogen in Afghanistan en Irak. Maar ook de „neoliberale globaliseringsgolf” die wereldwijd ongelijkheid produceerde – en de kritiek daarop zoals die van de historicus Samuel Moyn in zijn invloedrijke boek Not Enough. Human Rights in an Unequal World (2018). Na de terugtocht uit Afghanistan en de Russische inval in Oekraïne waait ook in het Westen een wind van realpolitik, die de scepsis over mensenrechten vergroot. Om dat tij te keren, roept de raad het kabinet op mensenrechten weer prioriteit te geven in het buitenlands beleid, ze „onverkort” te verdedigen, niet langer onderscheid te maken tussen soorten rechten (burgerlijke en sociaal-economische). En ook: „Erken dat in Nederland – en in het Westen – tekortkomingen bestaan in de naleving van mensenrechten.” Barbara Oomen, hoogleraar sociologie van de mensenrechten en een van de auteurs van het advies, zegt: „Waar we ons ernstig zorgen over maken is het ontstaan van parallelle stelsels van mensenrechten. De universele mensenrechten zijn bedoeld als een brug voor alle landen om met elkaar in gesprek te blijven. Maar als iedereen zijn eigen brug gaat bouwen houdt het gesprek snel op.” China heeft daarbij het voortouw. De grootmacht werpt zich op als vertegenwoordiger van de Global South en doet volgens de Raad „bewuste pogingen” om het idioom van mensenrechten „te doen kantelen”. Beijing heeft een eigen mensenrechtenraad ingesteld, los van de VN, en werkt aan een alternatief mensenrechten-model. Als basis daarvoor geldt een recht op ‘ontwikkeling van staten’. Centraal geleide vooruitgang staat voorop, boven individuele burgerrechten. In Nederland leverde die Chinese inspanning onlangs een korte maar hevige schermutseling op. De Vrije Universiteit Amsterdam sloot een onderzoekscentrum dat werkte aan een ‘zuidelijk model’ van mensenrechten. Het centrum werd drie jaar lang gefinancierd vanuit China. Een commissie die het centrum op verzoek van de VU doorlichtte had daarnaast „ernstige bedenkingen” bij de manier waarop het onderzoek werd gedaan. De Adviesraad onderstreept dat universele mensenrechten géén westers product zijn. Maar het Westen, decennialang politiek dominant in het denken over mensenrechten, liet wel steken vallen, zegt Oomen. „Juist in het Zuiden gebeurt heel veel aan juridische vernieuwing dat niet echt erkend wordt. Latijns-Amerikaanse en andere zuidelijke landen hebben steeds geprobeerd sociaal-economische rechten hoger op de agenda te krijgen. De rechten van inheemse volkeren, rechten van de natuur, dat komt echt uit het Zuiden. Terwijl het Westen meer bleef staan bij de bekende burgerlijke vrijheden zoals vrijheid van meningsuiting. Daar is normatieve strijd over en dan zie je dat het Zuiden helaas vaak het ondergeschoven kindje blijft.” Die ‘normatieve strijd’ klinkt door in de kritiek op het VU-centrum, dat volgens de onderzoekscommissie te veel de officiële Chinese lijn zou volgen. Ook waren er sterke twijfels aan de gehanteerde ‘receptor-methode’, waarin het accent ligt op de ‘ontvangende’ lokale culturele en sociale tradities. Oomen, die zelf onderzoek deed in Zuid-Afrika en onder Nederlandse SGP-vrouwen, zegt: „Het is niet mijn methode, maar natuurlijk moet je goed uitzoeken wat er leeft ‘op de grond’ en niet denken dat jij de wijsheid in pacht hebt. Dat is essentieel en dat aspect van die theorie is zeker niet bizar. Je moet empirisch onderzoek alleen niet gaan verwarren met je eigen of andermans normatieve oordelen.” Bij een controversieel terrein als de mensenrechten ligt die vermenging voortdurend op de loer. Oomen: „Je moet altijd waken voor een beroep van autoriteiten op cultural exceptions: nee, dit is geen schending van mensenrechten, dat hoort bij onze cultuur. Staten zullen nooit uit zichzelf zeggen: we zullen de rechten van onze burgers nu eens goed gaan respecteren. Dat gebeurt altijd pas onder invloed van buiten en van onderop.” Het geijkte voorbeeld is vrouwenbesnijdenis: is dat verminking of een legitiem cultureel gebruik waar je niet aan mag komen? Oomen: „Zo’n praktijk verander je niet met dictaten van bovenaf maar door aan te sluiten bij zowel de tradities als de roep om verandering van binnenuit. Die is er vaker dan je denkt. In Kenia zijn nu prachtige voorbeelden hoe meisjes nog wel ritueel de transitie naar vrouw doormaken, maar zonder dat ze verminkt worden. Je houdt de ratio van de traditie dus in stand, maar geeft die een nieuwe vorm.” Mensenrechten zijn bij ons heel lang een exportproduct geweest Barbara Oomen hoogleraar Ook Nederland stond per slot van rekening niet te juichen bij de verklaring van 1948. Vooral het gelijkheidsbeginsel lag moeilijk. Nederlandse vrouwen konden toen nog geen bankrekening openen (tot 1956) en werden ontslagen zodra ze trouwden (tot 1958). Katholieke processies mochten maar op een beperkt aantal plekken worden gehouden (tot 1983). „De houding was heel lang: mensenrechten is iets voor de anderen, bij ons is dat al goed geregeld”, zegt Oomen. „Terwijl Nederland ook nu nog geregeld harde kritiek krijgt van de VN. Over kinderarmoede, over de opvang van vreemdelingen, over Zwarte Piet. Mensenrechten zijn bij ons heel lang een exportproduct geweest. Pas de laatste tien jaar is dat veranderd.” Komt het nog goed met de universele mensenrechten? Oomen: „Er is een mooie uitspraak van de Franse filosoof Jacques Maritain, die betrokken was bij de VN-verklaring. Hij zei: we kunnen het eens worden over wat mensenrechten zijn, zolang we maar niet beginnen over waarom we ze hebben. Dan gaat het mis.”||https://www.nrc.nl//nieuws/2022/07/29/als-iedereen-zijn-eigen-universele-mensenrechten-wil-houdt-het-gesprek-snel-op-a4137681
2022-07-29||Inflatie in juli 11,6 procent, voor het eerst sinds maart stijging||De inflatie is in juli gestegen naar 11,6 procent, een stijging van 1,7 procentpunt vergeleken met afgelopen juni. Dat blijkt uit voorlopige cijfers die het Centraal Bureau voor de Statistiek (CBS) vrijdag heeft gepubliceerd. De stijging betekent dat de inflatie voor het eerst sinds afgelopen maart – toen was de inflatie 11,7 procent – weer omhoog is gegaan. In juni was de inflatie nog 9,9 procent. Vooral de energieprijzen droegen met een stijging van 68,4 procent ten opzichte van een jaar eerder sterk bij aan de inflatiestijging. In juni waren de energieprijzen nog 59,7 procent hoger. Voedsel, drank en tabak zijn in juli 10,1 procent duurder dan twaalf maanden geleden. In juni waren deze voedingsmiddelen nog 9,6 procent duurder. Het CBS publiceert naast de nationale inflatiecijfers maandelijks een Europese prijsindex, om de inflatie in de gehele Eurozone te kunnen vergelijken. Het belangrijkste verschil tussen de twee is dat in de Europese cijfers de kosten van wonen niet zijn verdisconteerd.||https://www.nrc.nl//nieuws/2022/07/29/inflatie-in-juli-116-procent-voor-het-eerst-sinds-maart-stijging-a4137680
2022-07-29||Hoe de Chinese maffia miljoenen verdient met cyberslavernij|| Onder dwang anderen oplichten via het internet. In 2021 kwamen de eerste verhalen naar buiten over deze moderne vorm van slavernij waar nog weinig over bekend is. Correspondent in Zuidoost-Azië Saskia Konniger hoorde verhalen over de Cambodjaanse stad Sihanoukville, waar mensen op grote schaal in gevangenschap zouden leven en werken. Ze ging op reportage en schrok van wat ze zag. ||https://www.nrc.nl//nieuws/2022/07/29/hoe-de-chinese-maffia-miljoenen-verdient-met-cyberslavernij-a4137679
2022-07-29||Het geheim van Shakespeare: wat vertellen zijn koningsdrama's ons over macht?||In deze aflevering van de zomerserie over William Shakespeare gaat het over zijn koningsdrama's en dan met name Richard III en Henry V. Stukken waaraan nog altijd wordt gerefereerd als het gaat om politieke drama's van nu, zoals de Brexit, maar ook de ontwikkelingen in Oekraïne. Wat leert Shakespeare ons over macht? Michel Krielaars praat erover met Ton Hoenselaars.||https://www.nrc.nl//nieuws/2022/07/29/het-geheim-van-shakespeare-wat-vertellen-zijn-koningsdramas-ons-over-macht-a4137678
2022-07-29||‘Mijnwerkersclub’ voetbalt om  steun voor Oekraïense strijd   te vergroten||Als Artem Bondarenko (21)  na een indrukwekkende minuut stilte in de Johan Cruijff Arena dinsdag het volkslied van Oekraïne samen met duizenden anderen meezingt, beseft hij dat het duel tussen Ajax en Sjachtar Donetsk veel meer is dan een voetbalwedstrijd. „Het was heel bijzonder om in deze ambiance  te spelen. Er kwam van alles naar boven”, zegt de 21-jarige middenvelder een dag later na de nederlaag (3-1), in het Van der Valk Hotel  in Schiedam. „Wij spelen  als  voetballers onze eigen rol in de oorlog. Wij proberen op onze manier de aandacht van Europa te blijven trekken. Want alleen met hulp van buiten kunnen we de strijd winnen. Pas daarna kan ik weer echt gaan dromen over voetbal.” De selectie van Sjachtar Donetsk is deze week tijdens een maandenlange rondreis door Kroatië, Griekenland en Turkije voor even aanbeland in Nederland. Aan de ene kant om door het spelen van benefietduels tegen Ajax en FC Utrecht (zaterdag 16.30 uur) om geld op te halen voor slachtoffers in Oekraïne, en aan de andere kant om een jeugdige selectie voor te bereiden op het begin van de Oekraïense competitie eind augustus.  En een maand later moet het elftal van  Sjachtar Donetsk zelfs klaar zijn voor de Champions League. Het geloof is er. „We zijn uit onze stad verdreven, hebben geen stadion meer, kunnen niet voor onze fans spelen, maar we leven nog”, zegt Kroatische technisch directeur Darijo Srna. „Die spirit willen we uitstralen.”      Technisch directeur Darijo Srna.  Foto Jonathan Moscrop / PA Images De 40-jarige  Srna, die als speler van 2003 tot 2018 bij Sjachtar uitgroeide tot  clublegende, weet uit ervaring hoe belangrijk het is om zijn club in oorlogstijd trouw te blijven. „Het is voor mij nu derde keer dat ik te maken krijg met oorlogsgeweld”, legt hij uit aan een tafel in de ontbijtzaal van het Schiedamse spelershotel. „Ik ben in 1982 als Joegoslaaf in Metković geboren. Als kind heb ik daar de oorlog meegemaakt en heb ik leren inzien hoeveel Kroatië voor mij betekent. In mei 2014 woonde ik in  Donetsk en moest ik alles achterlaten toen de Russen daar de stad begonnen te bombarderen. En op 24  februari was mijn huis in Kiev niet meer veilig.” Srna probeert na het begin van de oorlog  een veilig heenkomen te zoeken voor staf en spelers van de club in  Kiev.   Al snel blijkt dat de meeste  buitenlandse spelers het land zo snel mogelijk willen verlaten. Zo ook     David Neres, die een maand eerder voor 12 miljoen euro van Ajax naar Sjachtar was overgestapt. De Braziliaan weet via de zuidelijke stad Tsjernivtsi naar Roemenië te vluchten en zal nooit een minuut  voor Sjachtar   spelen. Hij staat nu onder contract bij het Portugese Benfica dat naar verluidt 15 miljoen voor hem betaalt. Neres is één van de veertien  internationale spelers die Sjachtar kwijtraakt. Alleen de spits  Lassina Traoré (uit Burkina Faso en ook ex-Ajax) blijft Sjachtar vooralsnog trouw. „Ik begrijp heel goed dat die spelers weg wilden”, stelt Srna. „In het begin overheerste toch de angst en de onzekerheid. Voetbal deed er even niet toe.” Srna hinkt in Kiev dagen achtereen op twee gedachten: blijven of vertrekken. Samen met tientallen andere medewerkers  schuilt hij in  kelders voor de Russische bommen. De voormalige rechtsback doet met succes een beroep de Sloveense UEFA-voorzitter Aleksander Ceferin en weet alle buitenlandse werknemers het land uit te krijgen. De Oekraïense voetballers moeten echter net als alle andere jonge mannen blijven.   Op aanraden van de Kroatische ambassade besluit  Srna dan zelf wel  te vertrekken. Na een autorit van 36 uur bereikt hij de Kroatische stad Zagreb. Onderweg gaan zijn gedachten automatisch terug de oorlog in zijn jeugd. „Net als toen voelde ik me nu weer aangevallen door een agressor. Het enige wat wij willen is een veilig leven in ons eigen land”, zegt Srna in Schiedam.  Het is voor Srna nooit een optie geweest om Sjachtar  definitief te verlaten. Inmiddels is hij alweer vijf keer terug geweest in Oekraïne om aan een nieuwe  toekomst van de ploeg te bouwen. „Als speler was ik aanvoerder van Sjachtar”, legt hij uit. „En captain blijf je voor het leven. Ik heb verschillende mogelijkheden gehad om ergens anders aan de slag te gaan, maar ik blijf deze club trouw. Ik voel me voor een deel Oekraïner. Dit is ook míjn oorlog. Mijn gezin woont in Kroatië, maar ze begrijpen heel goed dat ik juist nu mijn werk voort wil zetten. Ik behoor tot de familie van Sjachtar.”  Spelers van Sjachtar Donetsk  donderdag tijdens een training in Vlaardingen.  Foto Hedayatullah Ami  De technisch directeur slaagt er na enkele weken in om 42 minderjarige jeugdspelers uit de opleiding van  Sjachtar onder te brengen in Kroatië. En niet lang daarna wordt in overleg met de Oekraïense regering van president Volodymyr Zelensky geregeld dat de selectiespelers met een speciale permissie het land uit mogen. Zo strijkt  Sjachtar dit voorjaar neer in het geboorteland van Srna om eraan een comeback te beginnen.  „Zelensky is gelukkig een groot  voetballiefhebber. Hij begrijpt als  fan van FC Kryvbas  hoe belangrijk het is dat mensen weer iets hebben om naar uit te zien”, legt assistent-trainer Joeri Benjo uit. „Je kunt niet maandenlang in  shock leven. Hoe gek het ook klinkt, maar  zelfs het leven in een oorlog went op een bepaalde manier.  In de nieuwe werkelijkheid willen we door weer te gaan voetballen, stappen vooruit zetten.”       Het is voor Sjachtar  dubbele winst als de UEFA in mei van dit jaar besluit dat er geen Russische clubs mee mogen doen aan te Champions League. Zo wordt de vijand  sportief gestraft, maar het gevolg is ook dat Sjachtar opeens rechtstreeks toegang krijgt tot de groepsfase van het lucratieve toernooi. Het startgeld van de UEFA bedraagt ruim vijftien miljoen euro. Sjachtar zal de thuiswedstrijden in de Champions League in het Poolse Warschau spelen.  „We zullen vooral met jonge Oekraïense spelers geen werken”, legt assistent-trainer  Benjo, zelf ook oud-voetballer, uit. „Die jongens  krijgen niet alleen een unieke kans om zich op het hoogste podium te bewijzen, maar ze  spelen straks  in Polen  ook voor Oekraïense voetbalfans.”  Het is de droom van  clubeigenaar  Rinat Akhmetov  die  Sjachtar deed uitgroeien tot  het boegbeeld van Oekraïne. De  kolen- en staalmagnaat heeft de club   sinds  1995 in handen. Hij  is met een investering van circa een miljard euro de vader van het  succes van Sjachtar, dat ook van oorsprong een mijnwerkersclub is: de twee gekruiste hamers in het embleem verwijzen naar die geschiedenis.   De winst van de UEFA Cup in 2009 geldt als sportief hoogtepunt van de dertienvoudig kampioen van Oekraïne. Srna: „Toen ik in 2003 een contract tekende beloofde hij  me dat Sjachtar een topteam zou krijgen en in een nieuw stadion zou komen te spelen. Dat is allemaal uitgekomen.”  Eigenaar Akhmetov is „heel veel kwijtgeraakt”, zegt Srna, „maar hij is de club trouw gebleven. Hij blijft vechten voor ons bestaan. Daar moeten we kracht uithalen.” Sjachtar-speler Bondarenko, afkomstig uit het centraal gelegen Tsjerkasy, leeft als voetballer van dag tot dag. De middenvelder   die   op 1 maart 2020 zijn officiële debuut maakt voor Sjachtar, is zelfs nog nooit  in het stadion van de club geweest. De stad Donetsk kent hij alleen van de verhalen. De fans van Sjachtar zijn vreemden voor hem. Het is  maar zeer de vraag of Bondarenko ooit  in de Donbas Arena zal spelen. Dat zijn zorgen voor later.  In het duel met Ajax speelde hij met  ‘Okhtyrka’  op zijn rug. Uit solidariteit: Okhtyrka, zo’n 400 kilometer van Donetsk verwijderd,  is een van de  zwaarst  getroffen steden  in Oekraïne. „We zijn als Oekraïners nu veel meer met elkaar verbonden”, zegt Bondarenko. Dat is ook te merken aan de manier waarop de spelers met elkaar communiceren.  Russisch is nog altijd de voertaal bij Sjachtar. „Dat zal gaan veranderen. Onze  kinderen zullen later allemaal   Oekraïens spreken.”  Technisch directeur  Srna is ervan overtuigd dat zowel het land Oekraïne als Sjachtar sterker uit de strijd zal komen. Ook nu trekt hij een les uit verleden. „Iedere oorlog is verschrikkelijk. Er gaan mensen dood, onder wie vele kinderen.  Dat is onherstelbaar”, zegt Srna. „Maar de tijd na de oorlog in Kroatië was de mooiste tijd uit mijn leven. Mensen respecteerden elkaar veel meer. Hielden met heel hun hart van elkaar. Genoten van de kleine dingen in het leven. Een glas wijn. Een stuk chocolade. Ik heb gezien hoe de oorlog dingen in positieve zin kan veranderen.” En in het voetbal kan dat iets extra’s losmaken, weet hij. „Kroatië werd in 1998 derde op het WK voetbal na winst op Nederland.”||https://www.nrc.nl//nieuws/2022/07/29/mijnwerkersclub-voetbalt-om-steun-voor-oekraiense-strijd-te-vergroten-a4137663
2022-07-29||Column | Ik volg het niet meer||Klein zeer in een week waarin de asbest niet meer alleen in je muren zit maar ook op de A7 ligt, maar ik wil het hebben over een tweet die me bezighield. Een bekende filmjournalist meldde zijn volgers deze week dat hij enkele buitenlandse acteurs moest interviewen, van wie de een met they/them ‘aangesproken’ (aangeduid) wil worden en een andere met  she/they. ‘Ik kan het niet meer volgen’, schreef hij. Ik wist niet of hij nou mensen om raad vroeg of alleen wilde jammeren, maar hij wilde het even gezegd hebben. Grapje, hij wilde jammeren natuurlijk. Hij kreeg bijval van een groot Nederlands acteur (‘Hahaha’) en een kleine Nederlandse zanger, die ik alleen kende van zijn achtste plek in het eerste seizoen van Idols (‘Slaat volledig door’). Gelukkig ook kritiek, van een collega-filmjournalist die hem aanspoorde van zijn halve maar een heel pensioen te maken en een acteur die hem adviseerde de geïnterviewden te vragen hem op hun beurt aan te spreken met  ‘ouwe witte boomer’. Waarop de filmjournalist reageerde met: ‘Jij deugt van onderen en boven.’ Want dat is het ook altijd hè, deugen, een woord dat razendsnel in iets negatiefs is veranderd. Vroeger zeiden we dat over goede tweedehands auto’s, nu over slechte mensen. En weinig wordt zo gulzig gedeug genoemd  als persoonlijke voornaamwoorden. Het gaat me dan ook niet om deze specifieke journalist, want voor hem vele anderen. Het gaat me om iedereen die in gesprekken over gender en seksuele oriëntatie zaken die voor bepaalde mensen van wezenlijk belang zijn, terugbrengt tot een grap. De mensen die zeggen dat ze zich vanaf nu als koelkast identificeren, de mensen die vijftien extra letters achter lgbtqia plakken.     Ik snap dat je op een gegeven moment de tijd niet meer kunt bijbenen. Deze millennial duizelde het toen ik in mijn eigen krant las hoe een Gen Z-collega het tijdperk van het ‘dissociatieve pruilmondje’ aankondigde – ik ben blijven hangen bij de duckface. Net zoals het me duizelt elke keer als mijn vriend, toch maar vijf jaar jonger, me weer een TikTok-meme onder mijn neus douwt.  Maar daarvan is nu geen sprake. Het gaat in dit geval niet om niet kúnnen volgen, er staat immers precies wat de acteurs van de journalist verzochten – she/they betekent zelfs meer vrijheid, twee opties! – maar niet wíllen volgen. Niet de kleinste moeite willen doen iemand te respecteren. Tijden veranderen, taal verandert, maar een beetje empathie zou toch een constante moeten zijn. Dit weekend begint Pride Amsterdam en sta ik na drie jaar weer eens op Milkshake, een festival waar het volledige genderspectrum een weekend baadt in een utopie van empathie, voordat het weer overgeleverd wordt aan mensen voor wie slechts een beetje al te veel gevraagd is.||https://www.nrc.nl//nieuws/2022/07/29/ik-volg-het-niet-meer-a4137640
2022-07-29||Column | Vechten met de pen  in de Donbas||‘Oekraïense schrijvers hebben het tegenwoordig meer over de oorlog dan over de liefde”, zegt Andrej Koerkov, de beroemdste schrijver van Oekraïne. „Vierhonderd zijn er zelfs naar het front getrokken om erover te schrijven. Zoiets zal uiteindelijk grote invloed hebben op de Oekraïense literatuur.” Het is maandagavond in Wassenaar. Koerkov (Leningrad, 1961) is een paar dagen in Nederland, waar hij op de residentie van de Canadese ambassadeur voor een kleine groep genodigden  een lezing houdt over de staat van de literatuur in zijn land.  Ondanks de ramp die zich in Oekraïne voltrekt, sprankelt zijn praatje van de humor. „Ik ben opgegroeid in de Sovjet-Unie en om er niet depressief te worden, moest je leuke dingen om je heen zien te ontdekken”, zegt hij, als hem gevraagd wordt naar de kern van zijn werk, dat in 42 talen is vertaald. Zijn leven in de Sovjet-Unie is een roman op zichzelf. Zo werd hij in zijn militaire diensttijd als tolk door de KGB ingeschakeld, omdat hij Japans kende. Daarna had hij baantjes als cameraman en gevangenbewaarder. Twee weken voor de val van de Sovjet-Unie publiceerde hij zijn eerste roman, met geleend geld en in eigen beheer. Zolang niemand hem wilde uitgeven verspreidde hij zijn werk zelf, zoals in stalletjes op straat. „Ik heb de grootste collectie afwijzingen van  Oekraïne, zeshonderd”, bekent hij zijn gehoor met twinkelende ogen. Inmiddels heeft Koerkov, die Russischtalig is, negentien romans gepubliceerd, waarvan Picknick op het ijs (1996) in zijn eigen land met 200.000 verkochte exemplaren een bestseller is. En ook in het Westen heeft hij over succes niet te klagen. Zo zijn twaalf van zijn romans inmiddels in het Engels vertaald. „In Engeland kreeg ik voor het eerst erkenning als schrijver.”   Picknick op het ijs beleefde onlangs een herdruk in het Nederlands. En in september verschijnen zijn Dagboek van een invasie  en zijn nieuwste roman Grijze bijen in vertaling. Het werd tijd, want veel Oekraïense schrijvers is dat lot niet beschoren, terwijl zij vaak interessanter zijn dan hun Russische collega’s. Sinds Oekraïne in oorlog is met Rusland, beschouwt Koer-kov zich vooral als boodschapper van wat er in zijn land aan de hand is. Die rol is des te belangrijker geworden nu in het buitenland de interesse voor het lot van Oekraïne afneemt en het eigenbelang, als gevolg van de door Poetin veroorzaakte gascrisis, voorop komt te staan. „Ik ben een van de miljoenen ontheemden die probeert te begrijpen en te beïnvloeden wat er in mijn land aan de hand is”, zegt hij. „Inmiddels heb ik al zo’n vijftig à zestig artikelen over de oorlog in verschillende internationale kranten en tijdschriften gepubliceerd. Ook heb ik acht podcasts voor de BBC World Service gemaakt.”  Fictie schrijven doet Koerkov voorlopig dan ook niet. „Zolang de oorlog duurt wil ik zelfs niet dat mijn boeken in Rusland worden uitgegeven.” Op mijn vraag of ook westerse schrijvers voldoende over de oorlog schrijven, antwoordt hij bevestigend. „Vooral in Engeland en Frankrijk is dat zo. In Duitsland woedt echter een fel debat tussen schrijvers over de levering van zware wapens aan Oekraïne. Vooral linkse schrijvers willen dat niet, uit schuldgevoel over de Tweede Wereldoorlog.” Op dat moment schaam ik me er bijna voor dat de meeste Nederlandse schrijvers over Oekraïne zwijgen.||https://www.nrc.nl//nieuws/2022/07/29/vechten-met-de-pen-in-de-donbas-a4137635
2022-07-29||Column | Alleen minderheden gaan altijd op één  hoop||Misschien herinnert u zich de ophef rond rapper Boef nadat hij vrouwen voor ‘kech’ (hoer) had uitgescholden. Dagenlang ging het in de kranten en talkshows over Boefs achtergrond.  Wanneer de beklaagde bicultureel is, kun je er vergif op innemen dat zijn afkomst en cultuur er met de haren bij worden gesleept. In het geval van de Nederlands-Algerijnse Boef was de Nederlands-Marokkaanse gemeenschap de klos. Zo werkt dat: als je tot een minderheid behoort, word je op één hoop gegooid met volstrekte vreemden en wordt het je zelden gegund om de groep te ontstijgen en je autonomie te vieren. De verantwoordelijkheid voor individuele daden wordt standaard uitgesmeerd over de hele gemeenschap. Dat is waarschijnlijk wat zoveel biculturele Nederlanders tegenstaat aan het publieke debat. Ze vinden het niet erg om misstanden te bespreken, maar wel als dit met de botte, bevooroordeelde bijl gebeurt en mensen aansprakelijk worden gehouden vanwege een gedeelde achtergrond, geloof of huidskleur. De rek is er, zeker na decennia integratie- en islamdebat, uit.  Die behoefte te generaliseren zie je nooit bij witte daders. Na de misselijkmakende beelden van Lil’ Kleine die zijn geliefde mishandelde, werden krantenpagina’s en talkshowtafels niet gevuld met experts en ervaringsdeskundigen die de witte, masculiene cultuur duidden en waarom die zo gewelddadig en seksistisch is. ‘Natuurlijk niet’, hoor ik u gniffelen, ‘wat een onzin’.  Na de onthullingen over The Voice of Holland, ging het niet over de Nederlandse cultuur waarin succesvolle, witte mannen misbruik maken van jonge, weerloze vrouwen. ‘Terecht niet’, zult u opperen. En dat ben ik met u eens. Toch is dat wel wat steeds gebeurt als de dader donker is. Recent zag ik op Twitter een overzicht van foto’s circuleren van de Brits-Aziatische Rotherham-bende die zich schuldig had gemaakt aan seksueel geweld en uitbuiting van jonge meisjes. Een afschuwelijke zaak. Wat was de triomfantelijke boodschap van die collage? Dat het om donkere mannen ging.  En dat is precies het giftige aan het debat. Het wordt vervuild door spelers die nul achting hebben voor vrouwen, hun lichamelijke integriteit, seksuele vrijheid of veiligheid, maar die er wel hun racisme mee legitimeren. Terwijl ze zelf vrouwen opjagen en vernederen, wijzen ze naar donkere daders om de aandacht af te leiden. Het is puur verdeel en heers.  Neem de fraaie kwalificaties van het Amsterdamse Studenten Corps over vrouwen: ‘niks meer dan hoeren’, ‘sperma-emmers’ en, als uitsmijter, een opmerking over nekken van vrouwen die gebroken moeten worden zodat ze hun ‘lul erin kunnen stoppen’. Wat een literaire brille. Vast bedacht na tig bier, baco’s en eenzame nachten met de eigen hand, vervolgens opgeschreven en daarna nog eens trots gedeeld. En anders verraden ze een geweldsfetish of onverwerkt trauma. Er is wat ophef, zoals dat gaat, maar deze uitspraken van ’s lands toekomstige elite zullen niet tot een groter debat leiden over de mores van ‘de witte Nederlandse man’. Hoewel diens reputatie al tot ver buiten de landsgrenzen reikt: dodelijke vechtpartijen in toeristenoorden, vernielingen van eeuwenoud cultureel erfgoed in Italië, massaal seksisme en aanrandingen van vrouwelijke Formule 1-fans in Oostenrijk. Nog even en ‘daar moet een piemel in’ wordt de officieuze Nederlandse hymne.  Maar een debat zou wel nuttig zijn, al was het maar om eerlijk te concluderen dat seksisme en seksueel geweld tegen vrouwen universeel zijn en geen kleur of klasse hebben. Het gebeurt overal, van achterstandswijken tot boardrooms. Misschien kunnen we dan eindelijk ophouden met geweld te culturaliseren en racialiseren en geen onderscheid meer maken tussen daders. ||https://www.nrc.nl//nieuws/2022/07/29/alleen-minderheden-gaan-altijd-op-een-hoop-a4137645
2022-07-29||Column | Wees een heer, sta altijd op||Een vriendin vertelt dat ze een groepswandeling maakte in de Biesbosch, met een boswachter die veel wist over de flora en fauna. Hij legde onderweg uit dat twee verschillende plantensoorten elkaar kunnen helpen in hun voortbestaan. „Symbiose!”, zei mijn vriendin. Hij keek haar verbaasd aan. „Ik geef al jaren deze rondleiding aan Nederlanders”, zei hij. „Nooit wist iemand dat woord. En dan uitgerekend jij…!” „Uitgerekend ik…?!” „Ja, want jij…  jij komt uit een ander land…” „Ik kom uit Nederland.” Hij begon te stotteren, vertelt ze grinnikend. „En ik liet hem lekker even spartelen.”  Ze draagt een hoofddoek. Misschien  zorgde dat voor de  verwarring bij de boswachter. We kwamen erop door het bizarre lustrumfeest van het Amsterdamse studentencorps. Met z’n allen roepen dat vrouwen hoeren of sperma-emmers zijn,  wordt alleen op zo’n Herendiner grappig gevonden. De rest van Nederland is verbijsterd over het onbekommerd uitschreeuwen van de (vermeende) mannelijke dominantie.  Het kan niet meer, het is 2022. Maar de heren van het diner hebben meer tijd nodig om dat te beseffen. Ze moeten de klok van de beschaving een aantal keer horen. Ze zijn niet de enige. Denk aan mensen die lullige opmerkingen maken over Marokkanen / Afrikanen / vluchtelingen / homo’s / Zwarte Piet, al dan niet verpakt als ‘grap’. De vraag is vooral, zo bespraken de vriendin en ik: wíé zegt hun dat het niet (meer) kan? Wíé staat er op? Dat is namelijk altijd ongemakkelijk. Na het ‘herendiner’ schreven vrouwen achteraf een brief. Dat kon niet anders,  ze waren er niet bij. Zouden ze anders zijn opgestaan? Durf je als ‘slachtoffer’ het feestje van zo’n grote groep te verpesten? Ik vind het de taak van de meerderheid, zegt mijn vriendin. In dit geval een van de mannen dus. Dat vergt enorme moed door het groepsgevoel –  bij de heren nog extra opgekweekt door samen doorstane vernederingen. Misschien hebben ze tijdens de ontgroening wel over elkaars hoofd geplast. Het ís lastig, zegt de vriendin. „Maar je kunt het oefenen, heb ik gemerkt. Ik heb me voorgenomen altijd wat te zeggen. Ook als het over homo’s of zwarte mensen gaat, groepen waartoe ik zelf niet behoor.” En dan, vervolgt ze, komt de belangrijkste fase: dan moeten anderen die persoon steunen. Ze heeft gelijk. Dominantie bestaat alleen bij acceptatie (dit weet ik van apenonderzoeker Frans de Waal). Als één jonge aap het alfamannetje niet gehoorzaamt én steun krijgt  van genoeg andere mannetjes, kan de leider het dak op. Dus dat is onze taak (ook u, witte mannen). Opstaan en er wat van  zeggen. Altijd.||https://www.nrc.nl//nieuws/2022/07/29/wees-een-heersta-altijd-op-a4137672
2022-07-29||Column | Trobrianders||Ik heb nooit veel bewondering gehad voor de uitvinding van het wiel. Als dat wiel niet bestaan had, zou ik het meteen hebben uitgevonden. Maar er zijn genoeg dingen waarvan ik denk: daar zou ik nou nooit opgekomen zijn.  Het stijfslaan van eiwitten. Breien. Luxaflex. En nooit ofte nimmer zou ik het verband hebben gezien tussen geslachtsdaad en zwangerschap.   Hordes apen en zebra’s zouden voor mijn ogen kunnen paren zonder dat ik een link zou leggen met de geboorte van kleine aapjes en zebra’s.       Als ik op een onbewoond eiland zat en er spoelde een man aan die even onwetend was als ik, zouden we dan ooit tot geslachtsgemeenschap komen? Zo heel erg voor de hand ligt het eigenlijk niet, zeker niet als je kleren aan hebt.  In volkenkundige musea zie je vaak beelden van mannetjes met hele grote piemels. Volgens het bordje zijn dat ‘vruchtbaarheidssymbolen’. Maar hoe weten we dat eigenlijk? Misschien vonden de mensen grote piemels gewoon grappig.   Nog in de jaren zestig klaagde een man zijn nood in de rubriek ‘Wij Willen Weten’ van het tijdschrift Sextant. Zijn vrouw was na een half jaar huwelijk nog niet zwanger hoewel hij elke avond zijn sperma in haar navel stortte.   In de autobiografische boeken van Elizabeth Jane Howard lees je over jonge vrouwen van stand die halverwege de twintigste eeuw geen idee hadden van wat hun in de huwelijksnacht te wachten stond. Een bruid sluit zich gillend op in de badkamer, terwijl buiten de koets al klaarstaat.  Ik legde mijn gedachtegang aan Thijs voor. Zou hij, zonder seksuele voorlichting, ooit begrepen hebben hoe baby’s gemaakt worden?  „Het volk van de Trobrianders ziet geen verband tussen seks en nageslacht”, zei hij. „Ze denken dat de geest van een gestorvene bezit neemt van een jonge vrouw om opnieuw geboren te worden.” „En is er nooit iemand gekomen die heeft uitgelegd hoe het echt zit?” „In de jaren twintig hebben de Engelse overheersers dat geprobeerd. Maar de Trobrianders geloofden het niet. Ze waren wel enthousiast over het cricketspel. Dat wilden ze meteen leren.” „Wat interessant dat ze die ingewikkelde spelregels van cricket dan wel weer snapten”, zei ik.  „Nou, ze hebben de regels sterk aangepast. Ze beschilderen hun lichaam, dansen op het veld en rennen met hele groepen achter de bal aan. In onze ogen heeft het nog maar weinig met cricket te maken. Op de Mainzer Beobachter heb ik er een erg leuk filmpje van gezien.” Ik dacht na over die Trobrianders. Stel nou dat ik jarenlang vergeefs in een tent zat te wachten tot ik zwanger werd. Op een dag zou een witte man met een kaki kniebroek mij adviseren seks te hebben met een man. Waarschijnlijk zou ik zijn raad opvolgen, zoals ik ooit een amethist aan een koordje om mijn nek heb gehangen tegen hoofdpijn. Ik geloofde er niet in maar het hielp direct.     Misschien denken die Trobrianders: goed, goed, die geslachtsdaad is een begin, maar zonder geest komt er natuurlijk niets van terecht. Zo zou ik denken als ik een Trobriander was.  Nicolien Mizee is schrijver en vervangt Frits Abrahams tijdens zijn vakantie. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/29/trobrianders-a4137643
2022-07-29||Opinie | Typemachine||Jaren geleden liet ik mijn jongste zoon, toen een jaar of tien,  mijn oude typemachine uit de jaren tachtig zien. Enthousiast begon hij te typen. Zijn eigen naam, namen van vriendjes... Na een tijdje had hij het wel gezien en vroeg: „Zit er alleen Word op?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/29/typemachine-a4137641
2022-07-29||Omelet met  paddenstoelen||Dit recept is geïnspireerd op een omelet die Charlotte en Olle in een brasserie in Bordeaux aten. Wie geen alcohol gebruikt, kan de cognac achterwege laten.  Zet een pan met een dikke bodem boven je warmtebron. Kluts de eieren in de mengkom met de helft van de peterselie, een draai peper en een flinke snuf zout. Fruit de ui aan in een klont boter, voeg na 5 minuten de knoflook en de andere helft van de peterselie toe, bak nog even door en blus af met een scheut cognac. Schep de uitjes uit de pan, doe er wat nieuwe boter in en bak de stukken (gewelde) boleet totdat ze licht kleuren, maar nog wel zacht en sappig zijn. Voeg ze bij de ui en knoflook. Giet de geklopte eieren in de pan en blijf met een spatel de randen ervan optillen terwijl je de pan draait en kantelt. Zodra de bovenkant niet meer zo vloeibaar is, maar nog wel zacht en wiebelig, vouw je de omelet dubbel met de boletenvulling en de rest van de peterselie erin. Haal de pan van het vuur en dek hem even af terwijl je plakken brood snijdt. Zet de pan op tafel.  VOOR 4 PERSONEN: Charlotte Marres en Olle Swets De Buitenkeuken Nijgh & Van Ditmar 256 blz. €32,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/29/thuiskok-omelet-met-paddenstoelen-a4137633
2022-07-29||Sudoku van vrijdag 29 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/29/sudoku-a4137632
2022-07-29||In het midden||Horizontaal:  1.  __ Gandhi, vermoorde premier 5.  Armetierig 10.  ‘Barça moet De Jong __ bonus betalen’ 12.  ‘Minstens achttien doden bij reeks terreuraanvallen in __’ 13. Business as __ 15.  Turk met lange armen 17.  Ook __meet CO2-uitstoot via bankafschriften 18.  Le __, Belgische ochtend(!)krant 23.  Greep 24.  Ik zei de Romein 25.  Japanse bloemschikkunst 27.  Gebruiken 29.  ‘Omzet __ daalt voor het eerst’ 30.  ‘Betogers dringen __ parlement binnen’ 31.  Ronald, __ tweelingbroer 32.  Het werkt voor geen __     Verticaal:   1.  Opgewonden als een teef 2.  Toekomsthebbers 3.  Brouwer of Van Faassen 4.  Band met Xander de Buisonjé 5.  __positief 6.  Niet in vorm 7. Little Green __ 8.  Teleurstellende prestatie 9.  Vult yang aan 11.  Wagen met een luchtje 14.  Sportschoen 16.  Wordt geleidelijk aan gevuld 19.  De u van yup 20.  Lid 21.  (Haring) op z’n best 22.  Geen allemansvriend 25.  Kredietverlener 26.  Baskische organisatie 28.  Eisenhower of Turner Oplossing puzzel 28 juli. Horizontaal: 1. IPHONE 5. GELIJK 9. SA 10. ZEKERE 12. SNABBEL 14. HALAL 16. EELS 17. IMF 21. MEP 22. EN TE 23. OERAL 25. TWENTSE 27. ARETHA 28. TT 29. WUHAN 30. RALLY’S   Verticaal: 1. ISS 2. PANACEE 3. OMBER 4. EZELS 5. GEHALTE 6. ERA 7. LELIE 8. KOLF 11. ELSBETH 13. BEPALEN 15. AMNESTY 18. OPRAH 19. ANWAR 20. LENDL 21. MOUW 24. ARA 26. ETS In het midden: CORPSBALLEN   ||https://www.nrc.nl//nieuws/2022/07/29/in-het-midden-a4137627
2022-07-29||Vijftien man aangehouden om rellen  ADO Den Haag||De politie heeft deze week vijftien mensen opgepakt voor betrokkenheid bij rellen na de promotiewedstrijd ADO Den Haag – Excelsior, waarbij eind mei meerdere politieagenten en -honden gewond raakten toen toeschouwers het veld bestormden en met vuurwerk gooiden. Dat heeft de politie donderdag bekendgemaakt. De vijftien aangehouden verdachten zijn allemaal mannen uit de regio Den Haag, hun leeftijden variëren tussen de zestien en vijftig jaar. De politie deelde beelden van een aantal relschoppers op onder meer sociale media en kon de aanhoudingen verrichten naar aanleiding van binnengekomen tips. Een aantal verdachten is reeds voorgeleid bij de rechter-commissaris. In totaal zijn er nu 23 verdachten aangehouden. In juni werden vier van hen via snelrecht veroordeeld, ze moeten tot zes maanden de cel in. Op 29 mei liep ADO Den Haag promotie naar de Eredivisie mis na strafschoppen, in de promotie-degradatiewedstrijd tegen Excelsior. Fans raakten niet alleen op het veld van het Cars Jeans Stadion in Den Haag slaags met de politie, maar ook buiten het stadion. Daar werden ME’ers volgens de politie met onder meer stenen, ijzeren staven, en een uit de grond getrokken verkeersbord bekogeld. (NRC)||https://www.nrc.nl//nieuws/2022/07/29/voetbalgeweld-vijftien-man-aangehouden-om-rellen-ado-den-haag-a4137659
2022-07-29||Bekritiseerde undercoverafdeling politie gaat versneld op de schop||De undercoverafdeling Werken Onder Dekmantel (WOD) van de Landelijke Eenheid van de politie gaat op de schop. Dat heeft minister Dilan Yesilgöz-Zegerius (Justitie en Veiligheid, VVD) woensdag in een brief aan de Tweede Kamer laten weten.  De minister concludeert dat problemen rondom onder meer gebrekkige begeleiding van undercoveragenten van de afdeling WOD „niet op te lossen [zijn] met een doorzetting van de huidige koers”. Zowel organisatie als de werkwijze van het infiltratienetwerk zal op korte termijn veranderen. De inspectie noemde de begeleiding van undercoveragenten „zeer gebrekkig”, undercoveragenten zelf spreken van vriendjespolitiek en een „afdekcultuur”.  Politiechef van de Landelijke Eenheid, Oscar Dros, laat in een interview met De Telegraaf weten dat de problemen aanleiding zijn voor het besluit de eenheid op een andere manier te organiseren.  In samenspraak met het OM zullen de huidige operaties versneld worden afgebouwd. De huidige undercoveragenten krijgen andere functies binnen de politie of binnen het nieuw op te zetten team. Een commissie onder leiding van Bernt Schneiders, oud-burgemeester van Haarlem, concludeerde onlangs dat de problemen binnen de Landelijke Eenheid, waar ook Werken Onder Dekmantel onder valt, samenhangen met de manier waarop de eenheid is georganiseerd.  Afgelopen maand werd al bekend dat de Landelijke Eenheid een flinke reorganisatie tegemoet kan zien. Tien jaar na de vorming van de Nationale Politie is volgens een onderzoekscommissie een grondige verbouwing nodig van de politieorganisatie, te beginnen bij de Landelijke Eenheid. Zo komt er een aparte eenheid voor de opsporing van georganiseerde, ondermijnende misdaad, terrorisme en ernstige vormen van cybercriminaliteit.  Ook zijn personele wijzigingen in de politietop nodig. (NRC)||https://www.nrc.nl//nieuws/2022/07/29/opsporing-bekritiseerde-undercoverafdeling-politie-gaat-versneld-op-de-schop-a4137658
2022-07-29||Column | De oorlog in Oekraïne is heel dichtbij en toch ver weg||De zomerse chaos op Schiphol drong pas echt tot me door toen het mijn beurt was om te vliegen. Toen ook ik achteraan sloot in de rij voor security – ver buiten de aankomsthal in een partytent op een warm parkeerdek. Eerste gedachte: verdraaid, het is inderdaad net zo erg als op tv! Ik had het allemaal gevolgd: het personeelsgebrek, de boze touroperator, de hulpeloze manager, de 16.000 verweesde koffers, het menselijke lint gedwee op weg naar de scanners. En toch was ik verbaasd. Ik had me de omvang van de ontwrichting klaarblijkelijk niet helemaal eigen gemaakt. Pas toen ik vier uur meeliep in de reizigersprocessie werd de Schipholchaos mijn chaos. De oorlog in Oekraïne is nu vijf maanden oud. Ik volg het conflict al sinds eind vorig jaar op de voet. De samenklontering van Russische militairen aan de grens, de krankzinnige Russische eisen aan de NAVO, het diplomatieke wanhoopsoffensief, het rommelige begin van de inval in Donetsk en Loehansk, de aanval op Kiev, de heldenrol van Zelensky, het westerse weerwoord, de vluchtelingen. Boetjsa, Marioepol. Ik zag het allemaal voorbijkomen. Tot en met de foto’s van Liza Dmytriëva (4) uit de provinciestad Vinnitsya, een meisje met down in een jurkje van lavendelblauw. Op 14 juli was ze met haar moeder op weg naar de logopediste toen een Russische raket een einde aan haar leven maakte. Is het met de oorlog net zoals met de luchthaven die onder de voet wordt gelopen, vroeg ik me in de partytent af. Alles over gelezen, maar toch niet helemaal mijn oorlog? We kunnen niet allemaal door Oek-raï-ne gaan lopen om het onze gevoelde oorlog te maken, maar we moeten de oorlog wel vasthouden, ook in de zomer. Zonder westerse steun is Oekraïne verloren en Liza wil je niet vergeten. Hoe doe je dat? Intussen schuifelde het lint naar een volgende bocht, weer een horde op weg naar verre bestemmingen genomen. De meeste mensen in de rij gaan naar de zon, dat leek me een veilige gok. Op mijn zomerleeslijstje staat De straat en het struikgewas van Armando, dat in een kleine, fraai verzorgde, oplage opnieuw is uitgegeven door een Rotterdamse galerie. De in 2018 overleden kunstenaar woonde tijdens de Tweede Wereldoorlog in de buurt van Kamp Amersfoort. Wat hij daar zag, zou zijn leven en oeuvre bepalen. In het boek uit 1988 haalt hij in karige, korte zinnen herinneringen op. In kleine fragmenten vertelt de hoofdpersoon op verbaasde en afstandelijke toon hoe hij kennismaakt met de oorlog. Hoe hij vreemde mensen in onbekend uniform ontmoet. Hoe zeldzaam het is dat iemand een brood over het hek gooit voor de gevangenen. Hoe hij nieuwe woorden leert: fusilleren, exerceren, mogendheden. Wij leerden dit jaar sanctiepakket, gasoorlog, pantserhouwitser.  Hij vertelt hoe de oorlog het dagelijks leven binnendringt, maar dat leven tegelijk doorgaat. Gruwelijkheden of niet, de zon schijnt. Armando verbaasde zich er ook over dat de natuur zich van de oorlog niets aantrekt. De natuur is slechts getuige, een fenomeen waarvoor hij de absurde en inmiddels beroemde term „schuldig landschap” bedacht.  „De cultuur heeft zich van de natuur meester gemaakt. Nu, dan zwaait er wat. En de natuur laat met zich sollen, dat heb ik zelf gezien. En ze trekt zich nergens wat van aan. Alleen de wind kan de bladeren doen beven. Schuldig bos, schuldig landschap.”  In de jaren nul exposeerde Armando in een galerie in Berlijn-Charlottenburg. Het lag op mijn route. De zaak hing wekenlang vol met geschilderde bomen. Takken en stammen. Alleen maar zwart, een aanblik die je niet snel vergeet. Het is heel goed  mogelijk om een oorlog te ‘vangen’ en te ‘bewaren’, om beelden op te roepen die beklijven, mits je het talent hebt van een Armando. En De straat en het struikgewas is bij vlagen nog humoristisch ook. Zo heeft de verteller  uitgesproken ideeën  over mode. „Witte benen waren stuitend. Dat was niet sportief. Dan was je een weekdier.” Doe er je voordeel mee. Stop Armando in je koffer en laat in stilte zijn trage vertelling  op je inwerken. Neem de dilemma’s, de lafheid en de absurditeit van zijn oorlog tot je. Misschien helpt het de oorlog van onze tijd beter te begrijpen. Met Armando vergéét je Oekraïne de komende weken in elk geval niet. Ook niet bij mooi weer.  „Elders werd gefolterd en raakten de legers slaags, maar de zon vond dat ie schijnen moest: het was soms snikheet.” Meer afleveringen 
				Michel Kerres
			 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/29/de-oorlog-in-oekraine-is-heel-dichtbij-en-toch-ver-weg-a4137653
2022-07-29||Ruim 250 Russen vroegen sinds maart asiel aan in Nederland||Sinds 1 maart, vijf dagen na het begin van de oorlog in Oekraïne, hebben 255 Russen een asielaanvraag gedaan bij de Immigratie- en Naturalisatiedienst (IND). Dat blijkt uit vrijdag gepubliceerde cijfers van het Centraal Bureau voor de Statistiek (CBS). In januari en februari ging het nog om aanvragen van respectievelijk vijftien en twintig Russen. Sinds begin maart deden 65 Oekraïners een asielaanvraag bij de IND. De piek van het aantal Russische asielaanvragen lag in maart, toen 85 Russen asielaanvraag deden. Het aantal daalde vervolgens iedere maand, met in juni nog 45 aanvragen. In 2021 deden maandelijks gemiddeld zo’n achttien personen uit Rusland asielaanvraag in Nederland. Voor de inval in Oekraïne zochten vooral Russen met een lhbti-achtergrond asiel in Nederland. Sinds de oorlog zijn dat volgens Vluchtenlingenwerk Nederland ook Russen die zich uitspreken tegen president Poetin en de oorlog, en mannen die niet willen vechten in het Russische leger. De IND registreert geen motieven om asiel aan te vragen. Het aantal asielverzoeken vanuit Oekraïne was door de Russische invasie vooral in maart met vijftig aanvragen hoog. Oekraïners zijn niet verplicht om een asielaanvraag in te dienen om in Nederland te verblijven en te werken, maar een deel van hen deed dat sinds de oorlog desondanks wel. Het aantal asielaanvragen van Oekraïners ligt inmiddels weer op het niveau van vóór maart 2022. In het tweede kwartaal van 2022 deden vijftien Oekraïners een asielverzoek. ||https://www.nrc.nl//nieuws/2022/07/28/ruim-250-russen-vroegen-sinds-maart-asiel-aan-in-nederland-a4137636
2022-07-29||Overleden ziel krijgt een tweede kans||Pijlsnel van A naar Z hollen, om de beste tijd neer te zetten: het ‘speedrunnen’ is een populaire hobby in games. Met Neon White wil de kleine ontwikkelaar Angel Matrix het genre weer een nieuwe impuls geven. En dat lukt ook - althans, als je alleen op het snelrennen zelf let. Je speelt een overleden ziel die op de drempel van het vagevuur te horen krijgt dat hij een tweede kans krijgt. Als ‘Neon White’ moet hij zoveel mogelijk demonen zien te doden, meer dan alle andere Neon-zielen. Lukt hem dat, dan krijgt hij een kaartje naar de hemel. Elk level bevat een aantal demonen met eigen kwaliteiten, die zich niet kunnen bewegen maar wel op je kunnen schieten. Met speciale kaarten kun je terugschieten - of juist een kaart opofferen om zo sneller te kunnen rennen of hoger te kunnen springen. Zo moet je voor elk gebied de beste combinatie van route en kaartgebruik zien te vinden, om zo snel mogelijk alle demonen weg te vagen.  Zit je in de flow, dan is Neon White een meesterlijk prettige game die je constant uitdaagt om een level toch nóg een keer te proberen, om maar net die betere tijd te krijgen. Voor je het weet ben je uren verder, eerst met uitzoeken, dan met perfectioneren. Maar daar stopt de pret. Behalve het gevoel van voldoening biedt Neon White namelijk alleen beloningen in de vorm van stukjes verhaal. Deze dialogen tussen jou en de andere Neons zijn zo tenenkrommend puberaal, dat je onmiddellijk de versnellingsknop indrukt - dit zijn minuten die je liever aan nóg een poging had besteed.  Game Neon White.  Door  Angel Matrix Voor pc, Nintendo Switch. 21,99 euro 

●●●●●
||https://www.nrc.nl//nieuws/2022/07/28/overleden-ziel-krijgt-een-tweede-kans-2-a4137638
2022-07-29||Het COA staat op instorten|| Het Centraal Orgaan opvang asielzoekers (COA) staat op instorten. In Ter Apel, het grootste asielzoekerscentrum van Nederland, is  bijna één op de drie COA-medewerkers uitgevallen. Dat blijkt uit onderzoek van NRC en wordt bevestigd door  COA. Ook op andere COA-locaties vallen bovengemiddeld veel mensen uit. Door heel Nederland is het verzuim nu  9 procent –  bijna twee keer zo hoog als het landelijk verzuimgemiddelde. Het COA zoekt ondertussen naar personeel: voor het einde van dit jaar moeten duizend openstaande vacatures worden ingevuld, boven op de ruim vierduizend mensen die voor het COA werken. Al bijna een jaar geleden sloeg het COA alarm bij het ministerie van Justitie en Veiligheid. In oktober schreef de COA-top in een brief aan het ministerie dat de opvang „onder de menselijke maat dreigde te raken”, bevestigt een woordvoerder, „voor zowel bewoners als voor medewerkers”.     Daarna werd de crisis alleen maar dieper. Het lukt de opvangorganisatie  niet meer om aan haar wettelijke taak te voldoen: op „humanitaire wijze” asielzoekers opvangen, zegt het COA zelf. Door het werken onder hoge druk en de lange dagen ziet zij geen oplossing voor de situatie meer.  De organisatie vangt nu 43.000 mensen op, maar dat moeten er meer worden:  het COA moet eind van dit jaar 51.000 opvangplekken geregeld hebben. Dat is niet voor Oekraïense  vluchtelingen:  zij worden  opgevangen door gemeenten. Voor Oekraïners zijn er zelfs nog vierduizend opvangplekken vrij, ook doordat    gemeenten  geen vluchtelingen uit andere landen op die plekken willen opvangen.               De problemen bij het COA komen niet alleen doordat er meer asielzoekers naar Nederland komen. Asielzoekers verblijven maanden en soms jaren langer  in asielzoekerscentra omdat de immigratiedienst IND met grote achterstanden kampt. Als een verzoek wordt ingewilligd, kunnen ze er bovendien niet weg: gemeenten stellen minder huizen voor asielzoekers beschikbaar dan afgesproken. Ook lukt het het COA amper om nieuwe locaties voor asielzoekerscentra te vinden.  Daarnaast onderschatte het COA hoeveel minderjarigen in hun eentje asiel zouden aanvragen. In 2021 waren het er bijna 2.200, ruim het dubbele van een jaar eerder. Om iedereen op te kunnen vangen, worden jongeren nu nog voor hun achttiende verjaardag tussen volwassenen opgevangen. Dit gaat in tegen het eigen beleid, omdat jongeren  extra kwetsbaar voor uitbuiting zijn. Maar volgens een woordvoerder was het „de enige optie” om de jongste groep alleenstaande minderjarige vluchtelingen een opvangplek te „kunnen blijven bieden”. Om alle jongeren volgens afspraken op te vangen, had het COA volgens de woordvoerder de afgelopen vijf weken „tien extra locaties”  moeten openen. „Ook gezien het personeelstekort is dat niet realistisch.”  Volgens deskundigen houdt het COA zich niet aan het EU-Grondrechthandvest. Hierin staat dat Europese lidstaten menselijke waardigheid moeten bieden en beschermen, ook aan asielzoekers.  Asielzoekers hebben recht op huisvesting, kleding en voedsel óf een financiële vergoeding. „Als je mensen op een stoel of buiten op de grond laat slapen voldoe je daar niet aan”, zegt Karen Geertsema, docent migratierecht aan de Radboud Universiteit. Vluchtelingenwerk Nederland maakte begin juli bekend naar de rechter te stappen als het Rijk en het COA de situatie in asielzoekerscentra  niet voor 1 augustus hebben verbeterd. Vluchtelingenwerk houdt het Rijk en het COA aansprakelijk „voor de schadelijke en inhumane omstandigheden in de asielopvang”.     Uit een onderzoek uit 2019, afgenomen onder 2.800 COA-medewerkers, bleek dat bijna de helft van het personeel de voorbije twee jaar meerdere keren was uitgescholden, geïntimideerd of bedreigd door een bewoner. Ruim een kwart van de respondenten gaf aan ongewenst te zijn bejegend door een collega.   Opvang cruiseschepen p. 10 Lees meer over de crisis bij het COA in NRC Weekend||https://www.nrc.nl//nieuws/2022/07/28/coa-staat-op-instorten-2-a4137677
2022-07-29||Voor ultraorthodoxen in Israël schuurt het  op de  veelal seculiere werkvloer||Als ultraorthodoxe jongen liep Shlomo Black nerveus de klas binnen op de open universiteit in Jeruzalem. Laat niemand mij herkennen, dacht de eerstejaars psychologiestudent. „Ik was bang dat mensen mij zagen met een laptop. Dat ik studeerde, voelde verkeerd – alsof ik had gefaald”, vertelt de nu 33-jarige Black over zijn worsteling. De academische wereld is voor ultraorthodoxe joden veelal onbekend terrein. Black is tegenwoordig psycholoog, en onderzoeker bij het Institute for National Security Studies in Israël. Zijn eigen ervaringen op de universiteit hebben hem ertoe aangezet de integratie van ultraorthodoxen,  haredim, in de Israëlische samenleving  te onderzoeken. Veel ultraorthodoxe mannen in Israël werken niet, maar besteden hun tijd aan het bestuderen van de Thora, de oude joodse wetboeken. Het was daarom bepaald niet vanzelfsprekend dat Black naar de universiteit ging. Maar nadat hij was behandeld voor ADHD, besloot hij psychologie te gaan studeren. Zelfgenezing is voor veel psychologen de drijfveer om die studie op te vatten, legt hij uit. Voor de meeste ultraorthodoxe mannen is studeren en de arbeidsmarkt op gaan nog altijd een stap te ver, maar Black kreeg steun uit zijn omgeving. „Ik had veel geluk dat mijn vrouw en zelfs mijn rabbijn studeren aan de universiteit steunden.”  De meeste orthodoxe joden die studeren doen dat eerder voor hun levensonderhoud, dan voor kennis Het verhogen van de arbeidsparticipatie van ultraorthodoxen is voor Israël, met zo’n 9,5 miljoen inwoners, een economische noodzaak. Volgens het Israel Democracy Institute (IDI) kostte de lage arbeidsproductiviteit van orthodoxe mannen in 2018 zo’n 33 miljard sjekel (9,5 miljard euro), omgerekend 2 procent van het bbp.  De haredim maken zo’n 13 procent van de Israëlische bevolking uit, een aandeel dat naar verwachting groeit tot ongeveer een derde in 2065. Een ultraorthodoxe vrouw  krijgt gemiddeld ongeveer zeven kinderen, een seculiere vrouw twee. Het armoedecijfer onder de orthodoxen ligt bovengemiddeld hoog. Volgens het IDI leeft 44 procent van hen in armoede, tegen 22 procent gemiddeld. De Israëlische overheid steunt de haredim financieel, maar voorziet zeker niet in het volledige levensonderhoud. „Een sociale revolutie in Israël: ultraorthodoxe mannen aan het werk”, kopte het Israëlische dagblad Haaretz in 2016. De arbeidsparticipatie van die groep steeg toen voor het eerst boven de 50 procent, onder andere door gerichte stimulering vanuit de overheid. „De gegevens laten zien dat we het niet langer hebben over een gemeenschap van [Thora-]studenten, maar over een gemeenschap van studenten en werknemers”, stelde onderzoeker Gilad Malach in het artikel. Maar sindsdien stagneert de arbeidsdeelname onder orthodoxe mannen. Toenmalig premier Benjamin Netanyahu, die na de verkiezingen van 2015 enkele haredi-partijen opnam in zijn regering, maakte een deel van de prikkels die de werkgelegenheid onder haredim moesten stimuleren ongedaan. De coalitie verhoogde de kinderbijslag, en investeerde in het orthodoxe onderwijs, waar de vorige regering juist op had bezuinigd. Demissionair minister van Financiën Avigdor Lieberman heeft wetgeving aangekondigd die de arbeidsparticipatie moet bevorderen, maar nu Israël zich opmaakt voor de vijfde parlementsverkiezing in drie jaar tijd, is het lot van die plannen ongewis. De arbeidsdeelname is anders onder ultraorthodoxe vrouwen, die vaak kostwinner zijn omdat de mannen de Thora bestuderen. Van deze vrouwen had in 2020 78 procent betaald werk, tegen 71 procent vijf jaar eerder. Op vrijdagmiddag, een paar uur voor sjabbat, de heilige rustdag, zit Black voor zijn computer in zijn kliniek in Bnei Brak, de overwegend ultraorthodoxe stad waar hij  met zijn vrouw en twee kinderen woont. In deze stad vlak bij Tel Aviv hebben de mannen lange zwarte pakken, hoge hoeden en grote baarden met pijpenkrullen en duwen getrouwde vrouwen, met pruiken op en in lange rokken, de kinderwagens voort. Als zoon van een Britse vader en Amerikaanse moeder was het voor Black moeilijk om zich, na vestiging in Israël, thuis te voelen onder de Israëlische haredim. Ook het verbinden van zijn ultraorthodoxe en zijn Israëlische identiteit gaat niet zonder slag of stoot. Het houdt hem als onderzoeker al jaren bezig: hoe behoudt een jongen zijn haredi-identiteit en draait tegelijkertijd mee in de ‘seculiere’ Israëlische samenleving? Volgens Black willen haredim van oudsher niet integreren in de niet-joodse wereld. „Dat is ook het idee van het getto. Ze willen het liefst gescheiden leven.” Zo houden ze afstand van de niet-joodse buitenwereld, om in alle rust strikt te kunnen leven naar de wetten van de halacha (joodse wetgeving).  Uiteindelijk ben ik op de universiteit een haredi en in mijn eigen buurt een wetenschapper Black concludeerde in zijn proefschrift dat pogingen de ultraorthodoxen te integreren in de seculiere wereld vanuit sociaal-cultureel perspectief niet succesvol zijn geweest. Ultraorthodoxen die studeren en werken in de seculiere wereld hebben psychologische en sociale problemen. „Ze dreigen te vervreemden van de haredische gemeenschap”, vertelt Black, die zelf op de universiteit deze vervreemding ondervond. „Ik kwam toen, voor het eerst in mijn leven, met vrouwelijke studenten in een klas. Dat was heel ongemakkelijk.” Black was de orthodoxe norm gewend die voorschrijft dat vrouwen en mannen gescheiden dienen te werken. Deze ochtend, bij een vergadering voor PhD-studenten in Tel Aviv, werd juist te veel rekening met hem gehouden. „Minstens vier mensen vertelden me dat er koosjer eten was. Ze wilden niet dat ik me ongemakkelijk zou voelen, maar dat gaf me juist een ongemakkelijk gevoel.” Black concludeert: „Uiteindelijk ben ik op de universiteit een haredi en in mijn eigen buurt een wetenschapper. Het is 24/7 een gevoel van er niet bij horen.”  De laatste jaren nemen de positieve berichten over integratie van de ultraorthodoxe gemeenschap in de seculiere maatschappij toe. Orthodoxen gebruiken vaker internet, het geboortecijfer daalt langzaam en ze trouwen later.  Ook berichten over arbeidsparticipatie waren behoorlijk positief. „Maar helaas zit daar sinds 2015 geen enkele beweging meer in”, vertelt Asaf Malchi, onderzoeker bij het Israel Democracy Institute, op het dakterras van een kantoor midden in Bnei Brak. In het gebouw werken ultraorthodoxen samen, mannen en vrouwen apart. Rond klokslag vier klinkt een Hebreeuwse oproep. Even later, in de centrale hal, beweegt een tiental zwartgeklede mannen hun bovenlichamen bevend van voor naar achter. Een gezamenlijk gebed tijdens het werk, het kan hier in Bnei Brak. Waar deze haredische mannen nauwelijks hoeven integreren, moeten anderen de reis maken naar het seculiere Tel Aviv. Dat ligt op slechts tien kilometer van Bnei Brak, maar sociaal gezien is de afstand groot. Malchi deed onderzoek naar integratie op zulke ‘gemengde’ werkvloeren. Niet-haredi werkgevers en werknemers werd gevraagd naar hun ervaringen met ultraorthodoxe collega’s.  De ultraorthodoxen krijgen vooral met sociaal-culturele obstakels te maken, stelt Malchi. Denk aan haredim die zich isoleren van collega’s of zich niet houden aan werknormen, zoals het halen van deadlines. „Ze proberen geen carrière te maken op de arbeidsmarkt. De meesten komen alleen voor de kost naar werk”, ziet Malchi. Zijn onderzoek laat wel ruimte voor verdere ontwikkeling. Zo concludeert hij dat werken met collega’s uit de ‘andere’ groep de sociale solidariteit zowel binnen als buiten de werkplek verbetert, en de sociale kloof tussen ultraorthodoxen en seculieren zal verkleinen. Belangrijk, want veel seculiere Israëliërs steekt het dat haredim minder werken en vaak de dienstplicht ontlopen. „Wanneer ze elkaar dagelijks ontmoeten op kantoor, in de fabriek of op de markt, kijken ze heel anders naar elkaar dan wanneer een seculiere Jood ultraorthodoxen op tv ziet demonstreren”, aldus Malchi. In Jeruzalem, met Bnei Brak de grootste thuishaven voor de ultraorthodoxen, bevindt zich het Jerusalem College of Technology. Direct valt op dat er alleen mannen rondlopen. De universiteit heeft een religieus karakter en een aparte campus voor vrouwen. Ze doet het daarom goed onder religieuze joden. Zo is dagelijkse lezing van de Thora verplicht, en kan iedereen er koosjer eten. Op de binnenplaats lopen overwegend religieuze joodse jongens, te zien aan het keppeltje. Binnen zit Yaakov Taber (27), een ultraorthodoxe jood die is afgestudeerd in computerwetenschappen. Taber is een vrolijke jongen met Amerikaanse wortels. Waarom hij is gaan studeren? „Voor het geld”, grapt een vriend naast hem. Hoewel beiden lachen, bevestigt Taber het belang van geld: „Ik wil er alles aan doen om de kost te kunnen verdienen voor mijn gezin. De meeste haredim die gaan studeren, doen het eerder voor hun levensonderhoud dan voor de kennis van de academische wereld.” Op het Jerusalem College of Technology valt er voor religieuze joden weinig te klagen. „Dit is een zeer toegankelijke plek voor ons”, zegt Taber. „Wanneer je moeite hebt met wiskunde of Engels, helpt de universiteit je daarbij.”  Toch behoren ook deze studerende haredim tot een select gezelschap. „Ze zijn anders dan 99 procent van de haredische gemeenschap. Ze komen uit het buitenland en zijn ruimdenkender”, ziet de uit Zwitserland afkomstige docent Michael Dreyfuss. Hoewel niet elke Israëlische universiteit zal overstappen op gescheiden onderwijs of verplichte Thorastudie, moeten werkgevers en universiteiten wel rekening houden met ultraorthodoxen, adviseert Black. „Als de staat wil dat ze deelnemen aan het praktische leven van het land, moeten ze geschikte sociaal-culturele plekken creëren, waar hun levensstijl niet wordt aangetast.” Black, Taber en Dreyfuss denken ook aan studiebeurzen voor haredi-studenten. Zo’n financiële bijdrage kan de drempel om naar de universiteit te gaan verlagen. „Het is absoluut een tweeledig verhaal”, zegt Malchi. Je kunt volgens de onderzoeker niet verlangen dat een religieuze jood op de vrijdagmiddag doorwerkt, net voor de heilige sjabbat. Anderzijds moeten de ultraorthodoxen volgens Malchi accepteren dat niet overal in Israël mannen en vrouwen gescheiden kunnen werken. Doorwerken op de sjabbat doet ook Shlomo Black niet. Hij zou nog heel de dag willen praten over zijn haredim. Alleen gaat Bnei Brak op slot voor de rustdag. Winkels sluiten, en op straat is geen auto meer te bekennen. Terwijl tien kilometer verderop de bars en terrassen van Tel Aviv volstromen met uitgaanspubliek, draait Black de sleutel van zijn kantoor in het slot. Hij beent snel weg om thuis te zijn voordat zijn vrouw de sjabbatkaarsen aansteekt.||https://www.nrc.nl//nieuws/2022/07/28/voor-ultraorthodoxen-in-israel-schuurt-het-op-de-werkvloer-a4137654
2022-07-29||Koeweit wil geen regenboogkrijtjes meer||„Er kwam iemand die zei dat we de drinkbeker met regenboogjes niet mochten verkopen. En de pet met regenbooglogo ook niet. We hebben alles weggehaald.” De Indiase verkoper van de HEMA in Farwaniya, een voorstad van Koeweit-Stad, weet niet precies hoe het zit, maar het zou iets met „je weet wel” te maken hebben. Hij kijkt ongemakkelijk. Je kunt in Koeweit misschien maar beter niet praten over homoseksualiteit. En de laatste tijd al helemaal niet, want homofobie is inmiddels officieel beleid.  Onlangs deed het ministerie van Handel een oproep aan het publiek om te helpen bij het opsporen van symbolen die als steun aan de lhbt-gemeenschap moesten worden gezien. Vooral de regenboog is de gebeten hond. De boodschap: zie je ergens een product met de regenboog erop, meld dat, dan wordt er een handhavingsteam op afgestuurd. Ter verduidelijking voegde het ministerie er een illustratie bij waarin het verschil tussen een goede regenboog – zeven kleuren – en een foute regenboog – zes kleuren – werd uitgelegd.  Het Koeweitse ministerie van Handel verspreidde een illustratie op Instagram waarin het verschil tussen een ‘goede’ regenboog – zeven kleuren – en een ‘foute’ regenboog – zes kleuren – werd uitgelegd.  Later volgde nog een memo met andere lhbt-vlaggen, zoals de trans-vlag, waar het publiek ook alert op moest zijn. Men moet vooral goed letten op snoep- en speelgoed, want kinderen moeten beschermd worden tegen deze oprukkende westerse ideologie, zo wordt benadrukt. Hoewel er ook genoeg mensen zijn die vinden dat een land dat in een permanente politieke crisis verkeert wel wat beters te doen heeft dan kleuren tellen, lijkt een groot deel van de Koeweitse bevolking achter het antihomobeleid te staan. Dat blijkt alleen al uit de tienduizenden boze reacties op een Instagram-bericht van de Amerikaanse ambassade ter gelegenheid van Pride-maand waarin gelijke rechten voor iedereen werden bepleit, met als illustratie een regenboogvlag. De ambassadeur werd op het matje geroepen, het bericht is gewoon blijven staan. Koeweit staat niet op zichzelf met deze anti-lhbt-sentimenten. Ook in Saoedi-Arabië en de Verenigde Arabische Emiraten is het antihomofanatisme opgelaaid. In de Emiraten werd Amazon verordonneerd om ‘lhbt-producten’ – wat dat ook mogen zijn – uit zijn lokale webwinkel te verwijderen, anders zouden er maatregelen volgen. Amazon gehoorzaamde, want je hebt je aan de regels van het land te houden, zo was het argument. Disney had een akkefietje met Saoedi-Arabië, dat eiste dat de producent een lhbt-referentie uit een Doctor Strange-film zou schrappen. Disney weigerde: dan maar geen vertoning in het koninkrijk. Het uitbannen van regenbogen is onbegonnen werk:  Skittles liggen nog gewoon in het schap In de kleinere feest- en speelgoedwinkels in Koeweit maakt men zich niet al te druk om de antiregenboogcampagne. Het wemelt er zelfs van de regenbogen: van Teletubbies-ballonnen tot My Little Pony’s met regenboogkleurige manen, van Barbie met  regenboogkleurige meerminnenrok tot een opblaasbare eenhoorn met regenboogkleurige vleugels. Kinderen vinden de regenboogkleuren immers leuk en de producenten dachten waarschijnlijk niet aan Pride toen ze besloten de haren van de Kindi Kids-pop in regenboogkleuren op de markt te brengen.  Buiten  een speelgoedwinkel probeert een klein meisje een roze fiets. Haar Egyptische vader denkt niet dat zijn dochters op een idee gebracht zouden worden door regenbogen op het speelgoed of de verpakkingen, voor zover hij dat al erg zou vinden. „Je legt je kinderen uit hoe de wereld in elkaar zit en vervolgens maken ze hun eigen keuzes.”   De feestwinkeljuffrouw vertelt dat ze goede zaken doet met verkleedpartijen in het homocircuit. En dan gaat het niet alleen om regenboogkleurige accessoires, hoewel de regenboogvleugels wel populair zijn. Die hebben overigens meer dan zes kleuren, dus het is niet duidelijk hoe een eventuele inspecteur daarmee  zou moeten omgaan.  Het is niet zo dat de homogemeenschap hier openlijk met vlaggen zwaait, of überhaupt openlijk voor homo-zijn uitkomt. Alles moet stiekem. Geluk bij een ongeluk is dan wel dat dat niet zo moeilijk is, want het sociale leven van mannen en vrouwen is in deze regio veelal gescheiden. Dat je dag en nacht met je mannelijke vrienden doorbrengt, is heel normaal. Het is ook betrekkelijk gebruikelijk  dat een homo trouwt met een lesbienne, zodat niemand van de familie onraad ruikt en ze verder allebei hun gang kunnen gaan. Het is niet direct duidelijk waarom het anti-lhbt-fanatisme juist nu de kop heeft opgestoken in de regio. De Saoedische onderzoeker Sultan Al Amer schrijft in een artikel in New Lines Magazine: „Als je een Arabische dictator bent die op zoek is naar morele legitimiteit, zonder dat direct te willen ontlenen aan de islam of gender, wat past dan het beste in je nieuwe seculiere conservatieve agenda? Een antihomo- en, in mindere mate, een anti-atheïsmediscours.”  Het antihomosentiment is ook onder gematigd gelovigen nog altijd veel sterker dan bijvoorbeeld het anti-alcohol- of antivarkensvleessentiment Het idee is dat je op die manier de fanatieke hardliners in je land tevreden houdt, zonder dat de minder religieuze meerderheid er veel kwaad in ziet, wat bij bijvoorbeeld antivrouwenretoriek wel het geval zou zijn. Het antihomosentiment is ook onder gematigden  nog altijd veel sterker dan bijvoorbeeld het anti-alcohol- of antivarkensvleessentiment. Dat de symboolpolitiek van hun leiders over de rug van de lhbt-gemeenschap wordt gevoerd, lijkt de grote massa niet zoveel uit te maken. Dat homoseksualiteit in de Arabische wereld tot ver in de achttiende eeuw betrekkelijk normaal was en werd bezongen in gedichten, is men ook gemakshalve vergeten.  Het uitbannen van de regenboog is in Koeweit intussen een onbegonnen zaak. Bij de baqala’s, kleine kruidenierswinkels, liggen de Skittles gewoon nog op de plank, bij de kassa van de HEMA ligt een doosje met zes teckelvormige waskrijtjes in regenboogkleuren en wie in de Emiraten bij amazon.ae een paar kniehoge zeskleurige regenboogsokken wil bestellen, heeft ze binnen drie tot vier dagen in huis. De HEMA-verkoper gniffelt om de teckels. „Die hebben het gered.”||https://www.nrc.nl//nieuws/2022/07/28/koeweit-wil-geen-regenboogkrijtjes-meer-a4137660
2022-07-29||Expats in China: ‘Ik ben omgeven door mensen die zijn gehersenspoeld’|| ‘Goddank, we zijn ontsnapt”, dacht de 50-jarige Duitse vrouw die eerder deze maand op een vlucht van China naar Frankfurt stapte. Ze gaf twaalf jaar met plezier les aan een kunstopleiding in Beijing. Maar het laatste jaar  viel haar zwaar door de strenge coronamaatregelen die in China gelden. „Ik kon niet meer naar het buitenland reizen, ik kon niet meer weg uit Beijing. En altijd dreigde het gevaar dat ik mijn eigen huis ook niet meer uit mocht.”  Ze is een van de vele buitenlanders die hebben besloten China te verlaten. Precieze cijfers zijn niet bekend, maar de Kamer van Koophandel van de Europese Unie in China schat dat sinds het begin van de pandemie mogelijk de helft van de buitenlanders al is weggegaan.  De Britse Kamer van Koophandel schat dat 40 tot 60 procent van de buitenlandse docenten die er nog zijn  China  dit jaar  zal verlaten, en bijna een op de vier buitenlandse bedrijven zou een vertrek plannen. Zelfs nu ze China al uit is, durft de Duitse docente alleen anoniem in de krant. „Ik wil met China blijven werken, dus ik wil niemand daar tegen de haren in strijken”, zegt ze aan de telefoon. Als modeontwerpster wil ze jonge Chinezen graag in contact brengen met de internationale wereld van kunst en design en ze toegang bieden tot de beste internationale opleidingen. Nu dat in China zelf lastig is geworden, wil ze een nieuwe campus opzetten in Amsterdam. Ze wilde ook weg omdat de sfeer steeds grimmiger werd, en de vijandigheid tegen buitenlanders toenam. Zo was het niet altijd: „De opleiding  was altijd een soort eiland. We werkten er volgens Europese normen en we waren heel vrij in wat we allemaal konden doen”, zegt ze. En ook haar persoonlijke leven was aangenaam in Beijing: het huishouden kon ze overlaten aan een huishoudelijke hulp, ze reisde en feestte volop. „Tegelijk voelde je wel dat er een soort onheil in de lucht hing.”  Dat onheil klopte aan haar deur toen een van haar studenten een project op Chinese sociale media postte. Dat ging over een schandaal in China dat raakte aan de mensenrechten. „Meteen werd dat meisje opgespoord en gevolgd en gefilmd door de politie”, vertelt ze. „Dat kwam bij mij keihard binnen”, vertelt ze.  De overheid controleert via je mobiele telefoon waar je op welk moment bent „Daarvoor wist ik heus wel dat er in China grenzen zijn aan wat er mag, maar nu kwam de repressie ook heel direct onze school binnen”, zegt ze. „Ik begreep toen hoe weinig benul ik had van hoe het er in China echt aan toe gaat.” Ze begon zich als buitenlander steeds minder welkom te voelen. „Wij worden afgeschilderd als degenen die corona naar China brengen. Daardoor komen Chinezen en buitenlanders tegenover elkaar te staan. Vroeger waren we gewoon collega’s, nu is het veel meer wij en zij.”  De constante surveillance, volgens de overheid nodig om corona de kop in te kunnen drukken, vond ze beklemmend. Je moet elke paar dagen opnieuw testen om aan te tonen dat je de ziekte niet hebt, je moet steeds een groene gezondheidscode tonen als je een winkel, kantoor of bus in wil stappen. En de overheid controleert via je mobiele telefoon waar je op welk moment bent.  Ze schrok ervan dat een Chinese collega die surveillance juist prettig vond. De collega voelde zich daardoor beschermd door de overheid. „Toen dacht ik: ‘Hier moet ik weg, want nu ben ik omgeven door mensen die totaal zijn gehersenspoeld.’” Toch zijn er wel degelijk steeds meer Chinezen die de beperkingen verstikkend vinden, en die naarstig zoeken naar manieren om het land te verlaten. Daar is zelfs een nieuwe term voor bedacht: runxue, een combinatie van het Engelse woord run, wegrennen, en het Chinese xue, dat studie of leer betekent. Want China verlaten is niet meer makkelijk. Een 38-jarige Chinese vrouw die in Shanghai woont en daar in vintage kleding handelt, vond een uitweg door in Berlijn te gaan studeren.  „Ik was zoiets toch al van plan, maar corona en de lockdown hebben me het laatste zetje gegeven”, zegt ze aan de telefoon. Ook zij blijft graag anoniem. Met een buitenlandse krant praten kan haar uitreis in gevaar brengen. De lockdown had ze niet zien aankomen. „Ik dacht: wow, dit is extreem, ze kunnen dus echt al je vrijheden in één klap afpakken”, zegt ze. „Ik voelde al wel langer dat de controle in Shanghai toenam, maar zoiets had niemand verwacht.”  In Duitsland gaat ze een opleiding in duurzame mode volgen. Haar vertrek staat gepland voor augustus. „Je komt vrijwel alleen nog weg als je voor studie naar het buitenland gaat”, vertelt ze. Het gemak waarmee Chinezen vóór de coronapandemie naar het buitenland konden reizen voor studie, werk of toerisme is volledig verdwenen. Vorig jaar zijn de bezoeken van Chinezen aan het buitenland met 79 procent afgenomen.  „Mijn paspoort was gelukkig nog geldig, dat scheelt”, zegt ze, want een paspoort verlengen of een nieuw paspoort krijgen is op dit moment zo goed als onmogelijk. Formeel om te voorkomen dat mensen bij terugkomst corona meebrengen naar China, maar het past ook in een beleid waarbij China zich op alle vlakken steeds meer afsluit van de rest van de wereld. Maar de vrouw die in Duitsland gaat studeren, wil juist graag een wereldburger zijn.  Veel welvarende Chinezen in grote steden als Shanghai hebben net als de Duitse docente lange tijd het gevoel gehad dat ze juist een goed en bijzonder vrij leven hadden. Natuurlijk, er was altijd al een soort politiek schrikdraad: onderwerpen waar je van af moest blijven als je niet in de problemen wilde raken. Maar als je je verre van politiek hield, kon je doen en laten wat je wilde, in China misschien nog wel meer dan in Europa. Dat gevoel is nu verdampt. Er is een vrijwel totale controle op ieders persoonlijk doen en laten. En de kans is klein dat de maatregelen de komende tijd erg zullen versoepelen. President Xi Jinping herhaalde eind juni tijdens zijn bezoek aan Wuhan dat hij vasthoudt aan een beleid waarbij corona volledig moet worden uitgeroeid. Juist met de nieuwe coronavarianten lijkt dat een steeds onmogelijker opgave, iets wat alleen te doen is als de beperkingen nog verder toenemen.  Ook op de moeder van de vrouw in Shanghai maakte de lockdown veel indruk. „Vroeger zou ze gezegd hebben: ‘Ik steun je wel als je naar het buitenland wil.’  Deze keer moedigt ze me ook actief aan. Ze zegt: ‘Je moet absoluut vertrekken.’”||https://www.nrc.nl//nieuws/2022/07/28/steeds-meer-expats-en-chinezen-willen-beklemmend-china-uit-a4137652
2022-07-29||Mohammed bin Salman weer welkom in Europa – dankzij oorlog in Oekraïne||Omringd door met zwaarden behangen paleiswachten heeft de Franse president Emmanuel Macron donderdagavond de Saoedische kroonprins Mohammed Bin Salman glimlachend verwelkomd in het Élysée. De naam van Jamal Khashoggi gonsde kort ervoor nog rond over de binnenplaats, maar de twee leiders hadden enkel oog voor elkaar tijdens hun langdurige handdruk. Zachtjes spraken de mannen enkele woorden, alvorens zonder vragen van de pers te beantwoorden  het paleis binnen te gaan. Mohammed Bin Salman is deze week in Europa voor ontmoetingen met de Griekse premier  Kyriakos Mitsotakis en de Franse president.  Met een 700-man sterke delegatie kwam ‘MbS’, zoals de kroonprins vaak genoemd wordt, dinsdag  aan in Griekenland waar hij met open armen in het Akropolismuseum werd ontvangen, waarna hij doorreisde voor een werkdiner in de gouden zalen van het Élysée. Eerder deze maand ontving  de kroonprins ook al de Amerikaanse president Joe Biden in Jeddah – hun fist bump ging de wereld over. De ontmoetingen in Griekenland en Frankrijk zijn aangekleed als reguliere staatsbezoeken, maar dat zijn ze allerminst. Het is de eerste keer dat MbS regeringsleiders in Europa bezoekt sinds de Saoedische journalist  Khashoggi in  2018 werd vermoord en in stukken  gezaagd in het Saoedische consulaat in Istanbul. Na deze brute  moord, die volgens Amerikaanse inlichtingen is besteld door de kroonprins (dit ontkent hij), viel MbS uit de gratie en weigerden veel westerse regeringsleiders een tijd lang met hem te spreken. Biden zei dat hij Bin Salman als „paria” zou behandelen. „Maar inmiddels is er een proces van rehabilitatie aan de gang”, zegt Agnès Levallois, vicepresident van de Franse denktank voor Mediterraanse en Midden-Oostenstudies iReMMO. „Dat deze  staatshoofden de kroonprins ontmoeten en ontvangen toont dat deze episode – ook al is niemand vergeten wat voor monsterlijks er in het Saoedische consulaat is gebeurd – voorbij is en Saoedi-Arabië terugkeert op het wereldtoneel. Er is ruimte gekomen voor realpolitik.”  Volgens Levallois zien de westerse leiders in dat  Saoedi-Arabië   te belangrijk is om Bin Salman te negeren. „Als je enige invloed wil hebben in het Midden-Oosten en de Golfstaten, kun je niet géén relatie hebben met Saoedi-Arabië. Het is samen met Iran het belangrijkste land in de regio, het zwaartepunt van de Golf.” Het herstel van de relaties tussen Saoedi-Arabië en het Westen is al enige tijd aan de gang. Het eerste duidelijke signaal was het bezoek van Macron als eerste Europese leider aan Bin Salman in Jeddah afgelopen december; daarna volgde in maart  eenzelfde bezoek van de Britse premier Boris Johnson. Maar de in februari uitgebroken oorlog in Oekraïne heeft  „een versnellend effect”, zegt Levallois. Door de gestegen brandstofprijzen als gevolg van de oorlog hebben Westerse landen meer dan ooit belang bij goede banden met Saoedi-Arabië, dat  de grootste olie-exporteur is ter wereld, goed voor 16,5 procent van de wereldwijde export. „De brandstofprijzen zijn zo’n essentieel onderwerp geworden dat regeringsleiders niet anders kunnen dan in gesprek gaan met de kroonprins”, denkt Levallois. Westerse landen willen  Saoedi-Arabië, dat samen met Rusland  olieverband OPEC+ voorzit,  overtuigen meer olie te produceren zodat  de prijzen    dalen.  De landen die de prins deze week verwelkomen hebben meer te winnen dan  lucratieve oliedeals. Griekenland knoopte de afgelopen jaren nauwere banden aan met Saoedi-Arabië omdat het bondgenoten zocht om de voortdurende spanningen met Turkije het hoofd te bieden, bovenal over zeerechten en het recht om naar gas te boren in het oosten van de Middellandse Zee. Vorig jaar hielden de landen  gezamenlijke militaire oefeningen rond het eiland Kreta. En Athene leende Riad een batterij Patriot-raketten. „Ik beloof dat ik niet met lege handen naar Griekenland zal komen”, had de kroonprins gezegd. En hij hield woord. Hij ondertekende met Mitsotakis zestien investerings- en samenwerkingsakkoorden waaronder  een project van 800 miljoen euro:  de aanleg van een internetkabel  tussen Europa en het Midden-Oosten. Ook zei Bin Salman dat de twee landen werkten aan een energieproject van 2,6 miljard euro, dat van „Griekenland een hub voor Europa zal maken op het gebied van waterstof”. Macron hoopt op zijn beurt waarschijnlijk militair te profiteren van de ontmoeting. Saoedi-Arabië is al jaren een belangrijke afnemer van Franse wapens. Tussen 2011 en 2020 nam het koninkrijk voor 10.498,3 miljoen euro aan wapens af en in 2020 was Saoedi-Arabië zelfs de belangrijkste klant voor Frankrijk. Het is overigens geen verrassing dat de Franse president vooraan staat bij de rehabilitatie van MbS. Macron heeft altijd gezegd dat hij vindt dat je met iedereen moet praten, ook met vijanden, dictators of autoritaire leiders. Omdat zijn land  een zetel heeft in de VN-Veiligheidsraad,  ziet  de Franse president bij ieder conflict een bemiddelende rol voor zichzelf weggelegd. Ook zijn recente ontmoetingen met de van mensenrechtenschendingen betichtte Kameroense president Paul Biya en de  omstreden president van Egypte Abdel Fattah al-Sisi passen in Macrons realpolitik. En niet te vergeten de vele telefoontjes met de Russische president Vladimir Poetin, die ondanks de  vele verbroken beloftes  plaatsvinden. „Macron hoopt veranderingen teweeg te brengen door in gesprek te gaan. Hij wil het proberen, ook al zijn de resultaten niet altijd geweldig”, zegt Levallois verwijzend naar de weinig vruchtbare gesprekken met Poetin. „En ook al geeft hij hiermee legitimiteit aan regeringsleiders die niet bepaald deugen.”||https://www.nrc.nl//nieuws/2022/07/28/griekenland-en-frankrijk-ontvangen-prins-mohammed-bin-salman-als-een-vorst-a4137669
2022-07-29||In blaasmuziekgek Limburg strijden harmonieën om  de wereldtitel||„Deze keer niet die heel lange noten. Laat het veren. Dat moet uit de onderkant van het orkest komen.” Dirigent Jan Cober is deze repetitie-avond van de Koninklijke Harmonie Thorn (KHT) druk met fijnslijpen. Soms zoomt hij in op één noot, die net even preciezer moet.  94 paar ogen zijn op zijn aanwijzingen, gezichtsexpressie en armgebaren gericht. Wie de geconcentreerde blikken ziet en naar het gespeelde luistert, zou vergeten dat het hier enkel om amateurmuzikanten gaat. Maar de missie is dan ook een serieuze. Tijdens het slotweekeinde van het Wereld Muziek Concours (WMC), een vierjaarlijks internationaal blaasmuziekspektakel in Kerkrade, doet de KHT met zeven internationale concurrenten mee in de concertdivisie voor harmonieën. De winnaar mag zich wereldkampioen noemen. De repetitie vindt plaats in de sporthal van het Belgische buurdorp Kessenich. De akoestiek en andere omstandigheden daar zijn vergelijkbaar met die van de Kerkraadse Rodahal. De afmetingen van het WMC-podium zijn met tape aangeven op de vloer.   De wil om mee te doen aan dat evenement werd duidelijk door een referendum, vertelt Franca Eurlings-Tonnaer, president van de KHT en zelf hoornist in de harmonie. „Toen ik aantrad, hebben we een rondvraag gedaan. Wat vinden we het belangrijkst: samenzijn of ook echt presteren? De meeste mensen wilden de vijfjaarlijkse concoursverplichting invullen met een WMC-deelname.”  De in Thorn geboren Cober werd op het WMC van zestig jaar geleden besmet met het muziekvirus tijdens een optreden van de Koninklijke Harmonie Thorn, waarin toen ook zijn vader speelde. Zijn fascinatie ging nooit meer over. Hij ging klarinet spelen en groeide daarna uit tot een topdirigent (op zijn zeventigste leidt hij twee Nederlandse en een Spaans harmonieorkest). „Blaasmuziek lijdt onder vooroordelen”, vindt Cober. „Bij het NOS Journaal werd het WMC ooit aangekondigd als ‘hoempa’. Men heeft geen idee van het artistieke niveau in onze wereld.”    Alleen al 15.000 muzikanten van onder meer mars- en showorkesten, harmonieën (bijvoorbeeld de US Marine Band) en fanfares uit de hele wereld verzamelden zich de afgelopen weken voor het WMC, dat sinds 1951 om de vier jaar plaatsvindt in Kerkrade. De editie van dit jaar had eigenlijk al in 2021 gehouden moeten worden, maar werd uitgesteld vanwege corona. „Door de pandemie is het aantal deelnemers met zo’n 25 procent teruggelopen”, vertelt Björn Bus, artistiek directeur van het WMC. „Met name gezelschappen in de lagere divisies maken pas op de plaats. Die proberen eerst zaken zoals de bezetting weer op orde te krijgen, nadat corona alles een tijdlang stillegde. Orkesten uit Noordoost-Azië blijven weg, omdat vanwege de oorlog routes over Rusland en Oekraïne wegvallen. Dat maakt de vliegtickets erg duur.”   Het WMC verandert met de jaren. De editie 2017 was de eerste met een andere opzet voor de harmonieën die meededen in de concertdivisie. „Ze hoefden niet langer een verplicht werk te spelen, maar werden gestimuleerd om met een mooi samenhangend programma, een Gesamtkunstwerk, te komen, waarbij ook gespeeld kan worden met niet muzikale elementen als poëzie, dans, beeld, licht.” In Limburg is blaasmuziek een onderdeel van de provinciale identiteit. De provincie is hofleverancier van wereldkampioenen. Sommige kleine plaatsen kennen zelfs twee amateurorkesten. In Thorn (2.500 inwoners) heeft de KHT (de Bokken) concurrentie van de harmonie St. Michaël (de Geiten). Eijsden (9.700 inwoners) heeft de Koninklijke Harmonie Sainte Cécile (de Roden) en de Koninklijke Oude Harmonie (de Blauwen). De tweestrijd die teruggaat tot de negentiende eeuw ontaardt soms in tweespalt: twee aparte Sinterklaasintochten of het denken over leden als aparte mensensoorten. „Maar in Thorn zijn de onderlinge verhoudingen tegenwoordig heel goed”, verzekert Eurlings-Tonnaer.   De Nederlandse blaasmuziekwereld en ook de Limburgse merken ondertussen wel de gevolgen van het wegbezuinigen van muziekonderwijs. Bus: „Het wordt moeilijker om jeugd te enthousiasmeren. Slechts een paar gezelschappen aan de top verzorgen intern opleidingen. In de breedte moet er snel iets veranderen anders zal de verschraling groot zijn. Dan blijven er een paar top-projectorkesten over, maar dunt het op lokaal niveau enorm uit. Nu al worden harmonieën, fanfares en brassbands opgeheven of fuseren ze noodgedwongen.”  Cober: „Terwijl vanuit die gezelschappen de mensen doorstromen naar de toporkesten of naar conservatoria en topplekken in de klassieke muziek of jazz. De natuurlijke cyclus is doorbroken.” Bij al die zorgen is de dirigent positief over de kansen van het KHT dit weekeinde: „De harmonie heeft van nature een grote, volle klank. De afgelopen tijd hebben we gewerkt aan verdere variatie: subtiel en vloeiend spelen, kleuren mengen.”  Eurlings-Tonnaer kent weinig twijfel: „We gaan voor het allerhoogste, wereldkampioen worden.” Cober deelt die overtuiging, maar „de voorbereidingstijd met die enorme intensiteit van samen muziek maken is minstens zo mooi.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/28/in-blaasmuziekgek-limburg-strijden-fanfares-om-de-wereldtitel-a4137668
2022-07-29||‘Alleen Amerikanen en Britten begrijpen wat de Oekraïne-oorlog  voor oorlog  is’||‘Westerse democratieën gaan op dezelfde manier om met de oorlog in Oekraïne als ze met eerdere oorlogen in Europa omgingen, als hun buurlanden werden aangevallen maar zijzelf niet: vooral wapens en geld sturen, maar niet meevechten met je eigen grondtroepen. Zo ging het ook tijdens de Spaanse burgeroorlog in 1936, in Polen en Finland in 1939 en in Joegoslavië tussen 1991 en 1995. Pas als ze niet anders kunnen, mengen ze zich direct in de strijd.” Voor de Duitse historicus en politicoloog Thomas Speckmann, die als docent verbonden was aan de universiteiten van Bonn, Münster, Potsdam en Berlijn, is de oorlog in Oekraïne tot dusver geen ‘Zeitenwende’. Integendeel: „Het is business as usual.” In kranten als Die Zeit en de Neue Zürcher Zeitung publiceerde Speckmann (1974) afgelopen maanden een reeks nauwkeurige, historische vergelijkingen. Sommige artikelen, zegt hij per telefoon vanuit Berlijn, lagen al jaren op de plank en worden nu pas gepubliceerd. Parallellen die hij al langer ziet, worden steeds duidelijker. Maar dat betekent niet, zegt hij, dat de geschiedenis zich herhaalt. „Wat je wel ziet: bepaalde ontwikkelingen die geregeld terugkomen. Eén daarvan is de neiging van westerse democratieën om zich bij gewapende conflicten in Europa zo lang mogelijk afzijdig te houden. Tot nog toe veranderde dat meestal alleen als de Verenigde Staten en het Verenigd Koninkrijk zich gedwongen voelden zich erin  te mengen.”  Thomas Speckmann (Münster,  1974) studeerde geschiedenis, politicologie en communicatiewetenschap, promoveerde aan de Universiteit van Münster en doceerde onder andere aan de Universiteiten van Bonn en de Vrije Universiteit van Berlijn. Hij werkte in leidinggevende functies en in politiek, bedrijfsleven en wetenschap.  Neem de oorlog in Bosnië, zegt hij, in 1995. Dat was een ander soort oorlog dan die in Oekraïne. Maar westerse democratieën gingen ermee om zoals ze nu met Oekraïne omgaan. „Niemand in Europa wilde direct met eigen troepen in Bosnië interveniëren, net als nu.  We bewapenden en trainden Kroaten en Bosnische moslims om zich tegen Servische agressie te verdedigen. President Clinton nam daarbij de leiding, zoals Joe Biden nu. Een paar weken na de massamoord door Serviërs in Srebrenica konden de Kroaten en Bosniërs daardoor een tegenoffensief  beginnen. Ze heroverden ruim de helft van Bosnië. Toen er eenmaal symmetrie was op het slagveld, was de tijd rijp voor onderhandelingen. Dat leidde tot het Dayton-akkoord. Zónder westerse grondtroepen. Dit is precies wat het westen nu in Oekraïne wil bereiken.” Zegt u dat het Westen niet uit is op een Oekraïense overwinning op het slagveld, maar meer op het stilvallen van het geweld? „Het Westen probeert Oekraïne militair zo sterk te maken, dat het Rusland op het slagveld kan dwingen om de invasie te stoppen en zich terug te trekken. Dan kan er een vredesakkoord worden uitonderhandeld.” Kan dat? Rusland is sterker dan Servië destijds. „Klopt. Rusland is gevaarlijker dan Servië. Het wapenarsenaal is groter en moderner. Washington beseft dit. Vandaar dat de Amerikanen in april een enorm hulpprogramma hebben opgetuigd: de Ukraine Democracy Defense Lend-Lease Act. Ze hebben al 54 miljard dollar voor Oekraïne gemobiliseerd. Ook hier ligt een historische parallel: de Lend-Lease Act van 1941. Duitsland had Frankrijk bezet. Het VK had de middelen niet om alleen tegen Duitsland te vechten. Dus vroeg premier Churchill de Amerikaanse president Roosevelt om wapens en munitie. De deal was: na de oorlog teruggeven of terugbetalen. Dat lijkt op de deal met Kiev, nu. Destijds trok Washington omgerekend naar huidige begrippen 500 miljard dollar uit voor zijn bondgenoten, voor vier jaar. Nu, na een paar maanden, zitten ze op een tiende daarvan. Het zou mij niet verbazen als dit pas het begin is.” Is geldgebrek de oorzaak dat Hitler half Europa onder de voet kon lopen zonder noemenswaardige weerstand? „Het was deels gebrek aan middelen, deels psychologisch. De Britten en Fransen hadden een enorme knauw gekregen in de Eerste Wereldoorlog. Ze hadden gewonnen, maar het was een Pyrrusoverwinning. De prijs was hoog, materieel en qua mensenlevens. Ook hier ligt een parallel met nu. Mede door de uitputtende oorlogen in Afghanistan en Irak heeft bijna niemand zin om zich in militaire avonturen in Oekraïne te storten. Al stierven er veel minder mensen dan in 1914-1918, net als eind jaren dertig zijn veel westerse democratieën getraumatiseerd. Ze zijn niet klaar voor een nieuwe oorlog, zoals ze in 1939 niet klaar waren toen de Sovjet-Unie Finland aanviel. Andere westerse landen hadden toen, net als nu, eindeloze debatten over de vraag of ze materieel moesten sturen, en zo ja wat dan. Oud? Nieuw? Uiteindelijk stuurden ze vooral oude wapens naar Finland, maar niet genoeg. Vrijwilligers uit Zweden kwamen meevechten, eveneens niet genoeg. Het psychologische trauma van 1914-1918 in Frankrijk en het VK was ook tijdens de Spaanse burgeroorlog een belangrijke factor. Het was de Sovjet-Unie die het verzet tegen Franco hielp met wapens en soldaten, niet westerse democratieën.” Nog altijd denkt men in Duitsland dat je de oorlog moet stoppen, niet de agressor De internationale brigades in Spanje waren toch westers? „Dat waren vrijwilligers uit de hele wereld, geen soldaten die door overheden waren gestuurd. President Zelensky refereerde daaraan toen hij in maart internationale vrijwilligers opriep mee te vechten met de Oekraïense strijdkrachten. Hij begreep dat het westen hem geen soldaten zou sturen.” U zegt: westerse democratieën interveniëren zelden in Europese oorlogen. In de Eerste en Tweede Wereldoorlog gebeurde dat toch wel? „Ja, maar pas nadat  Hitler hén had aangevallen. Kort na de nederlaag van de Spaanse republiek in 1939 viel Hitler Polen binnen. Frankrijk en het VK verklaarden hem de oorlog. Maar ze voerden die oorlog niet. Integendeel: Frankrijk droeg zijn leger op om een toekomstige oorlog tegen Duitsland alleen defensief te voeren, vanuit de Maginot-linie, aan ’s lands oostgrenzen. In 1939 had Frankrijk Polen beloofd dat het Duitsland zou aanvallen, mocht er een Duitse invasie in Polen komen. Maar toen die invasie er kwam, rukte het Franse leger éénmaal uit, amper ver genoeg om Duitse stellingen te bereiken. De Fransen en Britten waren daar aanvankelijk sterker dan de Wehrmacht. De meeste Duitse soldaten vochten in Polen. In het westen zaten er maar weinig. De Britten en Fransen hadden hen makkelijk kunnen verslaan. Maar er gebeurde weinig. Pas toen Duitsland Polen onder de voet had gelopen, versterkte het zijn westelijke front. Frankrijk verdedigde zichzelf. België en Nederland ook. Net als Spanjaarden en Finnen eerder ervoeren de Britten en Fransen wat het betekent als democratieën treuzelen om andere democratieën te helpen als die worden aangevallen: pas toen de VS in december 1941 door Japan werden aangevallen in Pearl Harbor, kon Roosevelt zijn landgenoten overhalen direct militair in te grijpen in Europa.” Is het toeval dat het de Amerikanen waren, die tijdens de twee wereldoorlogen en in Kosovo in 1999 intervenieerden? „De Amerikanen nemen de leiding als ze zich daartoe gedwongen zien. Toen, en nu.” Wanneer komt dat moment? „Als Poetin de oorlog escaleert tegen NAVO-landen of de EU. Anders niet. De Amerikanen en Europeanen zijn duidelijk: no boots on the ground in Oekraïne.” Alleen bij een nieuw ‘Pearl Harbor’, dus? „Ja. Na Pearl Harbor verklaarde president Roosevelt eerst alleen Japan de oorlog, niet Duitsland. Washington wilde op Japan focussen dat, net als China nu, sterk militariseerde. Maar toen Duitsland hén daarop de oorlog verklaarde, werden de VS bij de oorlog in Europa betrokken. Nu, in 2022, wil Amerika liever op China focussen dan op Rusland. Dat lijkt op de discussie van toen, met soortgelijke argumenten. Wat toen Japan was, is nu China. De Amerikanen willen wederom voorkomen dat het Europese strijdtoneel uit de hand loopt. Maar net als toen steken ze veel meer geld in het verstevigen van hun positie in Azië dan in Europa.” Waarom kruipen landen in dezelfde rol als eerder in de geschiedenis? „Buurlanden van Duitsland hebben, als democratieën, in de geschiedenis steeds moeten ‘terugvechten’. Niet in de laatste plaats tegen Duitsland zelf. En,  uitzonderingen als het VK daargelaten, hebben ze ook moeten meemaken wat het betekent als de militaire verdediging tegen een agressor van buitenaf geen succes heeft. Dé vraag die het westen nu moet beantwoorden, is of het bereid is te blijven leveren wat Oekraïne nodig heeft. Die vraag zal beantwoord worden door de VS en het VK, vooral geholpen door Scandinavië en Oost-Europese landen.” Beslist de rest van Europa niet mee?  „Uiteindelijk niet. De enige westerse machten die lijken te begrijpen wat voor oorlog dit is, zijn de Amerikanen en Britten. Zij begrijpen dat dit jaren kan duren. Dat het een kwestie van lange adem is. NAVO-secretaris-generaal Stoltenberg zegt dat al sinds eind februari. Amerikanen en Britten hebben al tweemaal eerder een defensieve wereldoorlog gevoerd. Ze weten hoe je een wereldoorlog wint, vanuit een achterstandspositie met zware initiële verliezen. Dat is een positieve ervaring.” En Duitsland? „Duitsland heeft andere ervaringen. Net als Italië. Duitsers hebben veel oorlogen doorgemaakt. Maar één ervaring hebben ze niet: die van een westerse democratie die wordt aangevallen. Ze weten niet hoe dat voelt. In Engeland en Frankrijk weten ze wat het is om je als democratie tegen een militaire dictatuur te verdedigen. Duitsland zit in een Sonderrolle, een uitzonderlijke positie – alwéér. Vanwege zijn bijzondere geschiedenis in Europa. Nog altijd ontbreekt in Berlijn kennis en inzicht hoe je met de Russische invasie in Oekraïne omgaat. Nog altijd denkt men dat je de oorlog moet stoppen, niet de agressor. Duitsers moeten dit leren. Misschien moeten ze binnenkort voor het eerst hun eigen land als democratie beschermen.” Elk land valt terug in zijn oude rol. Maakt het dan niets uit dat de NAVO er nu is? „Goede vraag, die we nu moeilijk kunnen beantwoorden. Pas als Poetin een NAVO-land aanvalt, weten we wat het fameuze NAVO-artikel 5 [een aanval op één NAVO-land is een aanval op allen] waard is. Als gezegd, Polen had in 1939 ook garanties en die bleken niets waard. Op de top in Madrid, in juni, besloten NAVO-landen dat er een oproepbare troepenmacht komt van 300.000 soldaten die zo nodig binnen dertig dagen ter plekke zijn. Ook worden Amerikaanse troepen in Europa verder versterkt, van 20.000 naar ruim 100.000.” Is dat genoeg? „Niemand die het weet. Nogmaals, dit is nooit getest. Voor burgers in westerse democratieën was het in 1939 ondenkbaar om de Poolse stad Danzig tegen Hitler te beschermen en zo opnieuw in een oorlog terecht te komen met Duitsland. „Mourir pour Dantzig?” was destijds een retorische vraag. Die vraag is nu  weer actueel. Welke westerling wil er sterven voor Kiev? Tot nog toe alleen vrijwilligers. Of dat verandert als een NAVO-land wordt aangevallen, staat te bezien.” Tot slot: staat Europa er alleen voor als een Republikein in 2024 president wordt? „Het Huis van Afgevaardigden keurde met 417 tegen 10 stemmen de Lend-Lease Act goed. In de Senaat stemde iedereen voor, Democraten én Republikeinen. Voor het eerst sinds jaren waren ze het eens. Een zeldzaam, duidelijk bewijs dat een elementaire kwestie als oorlog en vrede zelfs in het huidige, verdeelde Amerika boven de partijen uitstijgt. Ik zie dat niet zomaar verdwijnen.”||https://www.nrc.nl//nieuws/2022/07/28/alleen-amerikanen-en-britten-begrijpen-wat-de-oekraine-oorlog-voor-oorlog-is-a4137664
2022-07-29||Nieuwe milieunormen voor Tata laten op zich wachten door Europese stroperigheid|| Als er ooit strengere regels komen voor de staalfabriek van Tata Steel in IJmuiden, dan vinden ze hun oorsprong in een kantoor in een buitenwijk van Sevilla. In het westen van de Spaanse stad, bijna aan de rand, staat een met roestvrij staal bekleed gebouw, oorspronkelijk neergezet voor een wereldtentoonstelling die er in 1992 plaatsvond. Dit is het kantoor van het European Integrated Pollution Prevention and Control Bureau (EIPPCB), een agentschap van de Europese Unie dat de besprekingen leidt over de milieunormen waar de industrie in heel Europa aan moet voldoen. In dit ‘Sevilla-proces’ praten industriële brancheverenigingen, de Europese federatie van milieuorganisaties EEB en vertegenwoordigers van lidstaten met elkaar over regels voor de diverse sectoren, van papier tot staal. De besprekingen, met vaak meer dan honderd betrokkenen per sector, vormen het hart van de Europese industriewetgeving en zijn bepalend voor de leefomgeving en het milieu op het hele continent.  Des te vreemder, vindt Christian Schaible, wat hij er soms ziet gebeuren. Schaible schuift als beleidsmedewerker bij milieukoepel EEB regelmatig aan bij besprekingen. Een paar jaar geleden zat hij tegenover een Tsjechische nationale delegatie die deels bestond uit vertegenwoordigers van de metaalbewerkingssector. Het land had de industrie simpelweg meegenomen in de eigen delegatie. „Gek toch? Maar het gebeurde echt.” Speelt de industrie een te grote rol bij de bepaling van Europese industriewetgeving? Voor de academische wereld én in de wandelgangen van Sevilla is dat een doorlopend thema. Milieuorganisaties als de EEB en juristen wijzen er al jaren op dat de industrie bij de EIPPCB vaak met veel mensen vertegenwoordigd is en in belangrijke mate het gesprek bepaalt. Milieuclubs met hun beperkte middelen schuiven daarentegen met kleine delegaties aan.  De discussie over de invloed van de industrie op de milieunormen is weliswaar niet nieuw, maar voor Nederland is ze dezer dagen extra relevant. De toezichthouder op staalfabriek Tata Steel in IJmuiden, de Omgevingsdienst Noordzeekanaalgebied (OD NZKG), spreekt zich de laatste tijd luid en duidelijk uit over ontoereikende normen. Wat de dienst betreft zou ‘Sevilla’ die moeten aanscherpen. Tot dat moment kan hij de omgeving „onvoldoende” beschermen, aldus een recente brief aan het ministerie van Infrastructuur en Waterstaat. De staalfabriek (9.000 werknemers) stoot schadelijke PAK’s en andere stoffen uit, die de gezondheid van omwonenden kunnen schaden. Ook komt bij de staalproductie stikstof vrij; niet direct schadelijk voor omwonenden, maar wel voor het milieu. Een voorbeeld. In mei bleek dat voor het controversieelste onderdeel van het gigantische Tata-complex, de kooksfabrieken, geen strenge uitstootnorm viel op te leggen voor stikstof en stof. Bij de kooksfabrieken wordt steenkool klaargemaakt voor het staalmaakproces in de hoogoven. De installaties, stelde de Omgevingsdienst vast, zijn zo oud dat ze een uitzonderingspositie hebben en relatief veel stof en stikstof mogen uitstoten. Bij stikstof gaat het dan om een uitstoot die 3,5 keer zo hoog is als genormeerd voor nieuwere fabrieken. In mei bleek dat de kooksfabrieken van Tata Steel geen strenge uitstootnorm viel op te leggen voor stikstof Soms probeert de  toezichthouder wel een strenge norm op te leggen, maar dat stuit op weerstand vanuit Tata Steel. Zo loopt nu een bezwaarprocedure over strengere normen voor de zwavelzuurfabrieken. Volgens Tata Steel wil de Omgevingsdienst ten onrechte „scherp vergunnen”, terwijl de Europese norm dat niet vereist. Toen Maria Lee, hoogleraar recht aan University College London, het Sevilla-proces begon te bestuderen, was ze verbaasd. „Het verraste me dat de industrie er zo sterk vertegenwoordigd is”, zegt ze. „Ngo’s mogen erbij zijn, maar ze hebben totaal niet genoeg middelen en kennis.” Bij de gesprekken in Sevilla draait het erom vast te stellen wat de ‘best beschikbare technieken’ zijn – zogenoemde bbt-conclusies – voor allerlei industrieën, van papier tot staal. Welke fabriek in Europa produceert het schoonst? Is het haalbaar daar gebruikte techniek elders te verplichten? Welke filters komen erbij kijken, welke uitstootniveaus, welke productietechnieken? Daarop worden dan de normen voor de komende jaren gebaseerd. In theorie is dit een objectief proces. In de praktijk is de gang van zaken in Sevilla allesbehalve objectief. Want in mankracht en kennis overvleugelt de industrie daar de milieubeweging, lidstaten en het EIPPCB-agentschap zelf ruimschoots. Van veel besprekingen worden de precieze aanwezigheidslijsten niet gedeeld, ook niet na vragen van NRC. Maar van bijvoorbeeld de besprekingen over grote energiecentrales is bekend dat er 137 industrievertegenwoordigers aanwezig waren, tegenover 8 van milieukoepel EEB en 25 van het EIPPCB. Elke lidstaat nam een handvol ambtenaren mee.    Het is niet vreemd dat de industrie aan tafel zit, zegt professor Lee. In dit soort processen kun je niet zonder. Ook de industrie benadrukt doorgaans dat ze nu eenmaal de meeste kennis hebben over de installaties waar over gepraat wordt. Maar in de disbalans zitten wel risico’s. Die zijn uitgebreid beschreven in academische onderzoeken. Zo is het onmogelijk voor de vertegenwoordigers van de milieuclubs alle details door te nemen. Daarnaast bestaat het risico dat de industrie, tevens leverancier van data over fabrieken, informatie achterwege laat. „We moeten van alle onderwerpen redelijk wat af weten”, zegt Jean-Luc Wietor, beleidsmedewerker van het EEB, die regelmatig meevergadert in Sevilla. „Maar sommige parameters zijn belangrijker dan andere, en daar focussen we dan op.” Je kunt nu eenmaal niet alles bijhouden. Volgens hem probeert de industrie ook weleens het accent te verschuiven naar minder controversiële aspecten van de productieprocessen. Daar moet je dan doorheen prikken, aldus Wietor. Het is, benadrukt de EEB zelf, in principe de eigen verantwoordelijkheid van milieuorganisaties om op niveau te kunnen meepraten. Maar natuurlijk is dat lastig, zegt professor Lee. Als ngo moet je je focussen op campagnes waarmee je aandacht, publiciteit en donateurs genereert – en daar hoort praten over technische onderwerpen in een kantoortje in Sevilla nu eenmaal niet direct bij. Het ongelijke krachtenveld leidt  naar de mening van de EEB vaak tot bbt-conclusies vol uitzonderingen, of die simpelweg slecht zijn. Zo zorgt de industrie er volgens de milieukoepel vaak voor dat héél veel verschillende fabrieken model staan voor de best beschikbare techniek, waardoor maar weinig fabrieken betere technieken hoeven in te voeren. Ook is er vaak ruimte voor uitzonderingen wanneer het te duur of te complex zou zijn een installatie  te voorzien van betere technieken. De industrie ziet dat doorgaans anders: sommige uitzonderingsclausules vindt ze simpelweg noodzakelijk. Neem de wetgeving voor kooksfabrieken in de staalindustrie. Daar is in 2012 flinke discussie over geweest, bevestigen vertegenwoordigers van industrie en overheid. De industrie acht het niet mogelijk deze fabrieken lage normen voor stikstofuitstoot op te leggen. Het zou onmogelijk zijn een kooksfabriek uit te zetten, die draait permanent door. Daarom kan er  geen extra stikstofafvang op gebouwd worden. De uitzondering voor de oudere fabriek is een typisch probleem van milieuwetgeving Zo kwam het dat er voor fabrieken ouder dan tien jaar geen verplichting bestaat de stikstofuitstoot terug te dringen. In de praktijk betekent dit dat voor weinig kooksfabrieken in Europa een norm geldt, want veruit de meeste zijn decennia oud. „Een typisch probleem van milieuwetgeving”, zegt professor Lee: „De uitzondering voor de oudere fabriek.”  Volgens de industrie is die uitzondering onontkoombaar: alleen op deze manier kun je nog staal maken in Europa. Want geen staalbedrijf zet hier een nieuwe fabriek neer. Zoiets vergt een enorme investering, terwijl staal maken op basis van kolen geen toekomst lijkt te hebben. Alleen in Azië bouwen staalbedrijven nog nieuwe kooksfabrieken: daar is het geloof in kolen groter.  Of deze argumentatie voor de kooksfabrieken klopt, is moeilijk vast te stellen. En dat is precies het probleem met het Sevilla-proces, waar de industrie het debat domineert met technische argumenten die soms moeilijk te checken zijn.  Ofschoon Europa maar een handvol kooksfabrieken telt, is de discussie erover niet uitgewoed. Ook over andere uitstootnormen voor de staalindustrie zal een volgende keer stevig worden gedebatteerd. In principe moeten de gesprekken hierover in Sevilla elke acht jaar plaatsvinden. Die periode heeft de Europese Commissie vastgelegd in de industriewetgeving. Dat moet fabrieken bij de tijd houden, en de Europese leefomgeving schoon. De Omgevingsdienst Noordzeekanaalgebeid en milieuorganisaties staan te springen om de staalindustrie in een nieuwe gespreksronde strengere normen op te leggen. De OD NZKG heeft het ministerie van Infrastructuur en Waterstaat al nadrukkelijk verzocht om een plek aan tafel, via de Nederlandse delegatie. Daar wil de dienst zich hard maken voor strengere uitstootnormen. Probleem: het is totaal onduidelijk wanneer dit gaat gebeuren. De bbt-conclusies moeten elke acht jaar vernieuwd worden, maar in Sevilla staat één ding vast: die deadline wordt zelden of nooit gehaald. Lidstaten en agentschap hebben bijvoorbeeld lang niet genoeg ambtenaren beschikbaar, zo blijkt uit een op het internet te vinden presentatie van het EIPPCB. En als het overleg dan eindelijk begint, kan het nog eens vele jaren duren voor er overeenstemming is.  Lidstaten mogen aan Sevilla doorgeven welke sector ze met voorrang willen aanpakken. Bij Nederland staat de staalindustrie hoog op de lijst, maar dat kan bij andere landen weer anders zijn. Met de conclusies uit 2012 is de sector nog relatief recent met nieuwe eisen geconfronteerd. De Omgevingsdienst wil ook wel aan de slag met de bbt-conclusies voor opslag en overslag van goederen. Die stammen uit 2006, en zijn voor Tata Steel – waar veel stoffige kolen liggen opgeslagen – net zo goed erg relevant. ||https://www.nrc.nl//nieuws/2022/07/28/nieuwe-milieunormen-voor-tata-laten-op-zich-wachten-door-europese-stroperigheid-a4137619
2022-07-29||Waarom de politie barbecueënde boeren op de snelweg niet aanhoudt||Dat er de voorbije dagen geen slachtoffers zijn gevallen bij acties door boeren mag best een wonder heten. De hooibalen waar een auto woensdagochtend op de A32 bij Meppel op in  reed waren voorzien van balken, zo vertelt een woordvoerder van de politie Noord Nederland. De auto was total loss, de bestuurder bleef ongedeerd. Er gebeurden daarna nog twee andere ongelukken. Op de A7 reed een auto woensdagnacht op een stapel autobanden bij Midwolde en een andere wagen op gedumpt afval bij Frieschepalen. „Niemand raakte gewond, maar dat had heel anders  kunnen aflopen”, aldus de woordvoerder, die een „breed recherche-onderzoek” aankondigt.  Met behulp van snelwegcamera’s en dashcambeelden wordt geprobeerd de daders te achterhalen. Ook het afval zelf wordt op sporen onderzocht. De politie heeft niet alleen boeren in het vizier. „Enkele vrachtwagenchauffeurs maakten de dumpingen mogelijk door langzamer te rijden en ervoor te zorgen dat de dumpers geen last hadden van achterop komend verkeer”, aldus de politiewoordvoerder.  We leggen ze uit dat het blokkeren van snelwegen verboden is Politiewoordvoerder  In reactie op het nieuws klonken er donderdag stevige woorden vanuit de overheid richting de radicale boeren en hun medestanders. Het blokkeren van snelwegen, dumpen van afval en het bedreigen van bergers die de rotzooi willen opruimen is „onacceptabel”, twitterde premier Rutte vanaf zijn vakantieadres. Ook de Nijmeegse burgemeester Hubert Bruls, als voorzitter van het Veiligheidsberaad, liet van zich horen. „Hier moet hard en strafrechtelijk tegen worden opgetreden”, liet hij  in een verklaring weten. Volgens de voorzitter gaat het niet om actievoerders, maar om „extremisten” met wie „niet het gesprek” zou moeten worden gevoerd. „Dat helpt niet en geeft hen en een podium dat  ze niet verdienen”, aldus Bruls. Bijna gelijktijdig bleek het contrast met de praktijk. Donderdagmiddag blokkeerden boeren de snelwegen A35 en A1 in beide richtingen tussen Almelo en Hengelo. Er werd een barbecue op de snelweg georganiseerd en de demonstranten lieten weten dat zij aan het einde van middag zouden worden afgelost door een nieuwe groep medestanders. De vertragingen voor het verkeer liepen snel op, al mochten ingesloten voertuigen de blokkades passeren. Zou de politie nu hard optreden, zoals Bruls had aangekondigd? „Agenten ter plekke gaan het gesprek aan”, is het eerste wat een woordvoerder van de politie Oost-Nederland zegt. „We leggen ze uit dat het blokkeren van snelwegen verboden is en doen een beroep op hun verantwoordelijkheid om geen overlast en gevaarlijke situaties te veroorzaken”, aldus de woordvoerder.  Maar direct opgepakt worden zij niet.  „De veiligheid van de andere weggebruikers staat voorop. Een aanhouding kan tot escalatie op de snelweg leiden en gevaar voor het overige verkeer”, aldus de woordvoerder. De politie is dus bang voor ongeregeldheden op de snelweg en wil „naderhand handhaven”. Met behulp van camerabeelden wordt geprobeerd achteraf boetes op te leggen. Stilstaan op de snelweg kost 410 euro. Deze week bleek dat alleen de webshop van actiegroep Farmers Defence Force al drie ton aan omzet heeft opgeleverd. Bovendien worden de boeren gesteund door kapitaalkrachtige agrarische bedrijven, waardoor dit soort boetes wellicht weinig indruk maken.  Aan het einde van de middag hieven de boeren hun blokkade op. „De politie was snel na de start van de actie aanwezig, maar greep niet in”, schreef persbureau ANP. Boeren van de actiegroep Voll Gass uit de wijde omgeving van Lochem in Gelderland en Overijssel  zeggen geen andere mogelijkheid te hebben dan „harde acties” te voeren tegen de stikstofplannen, nu het kabinet niet van zins lijkt het beleid te wijzigen. Woordvoerder Albert Markerink: „Wat zou jij doen als er iemand aan huis komt om te vertellen dat je volgende week moet vertrekken? Wat zou jij doen als de overheid tegen je zegt: hier heb je een oprotpremie, ga maar iets anders doen?”  Markerink heeft zelf geen boerenbedrijf meer, maar is wel actief deelnemer aan de verschillende appgroepen waarin de acties, zoals  het blokkeren van snelwegen met hooibalen, mest en afval, worden besproken. Volgens hem zitten er zo’n driehonderd tot vierhonderd activisten in de appgroepen. Markerink: „Bij elke actie die we voorstellen is er altijd wel iemand die de vraag stelt of we daardoor de steun van de publieke opinie niet verliezen. Ook bij de vlaggenacties krijg je natuurlijk commentaar. En inderdaad is het voeren van dit soort acties niet wat wij zouden willen. Maar we worden ertoe gedwongen.”  Het is niet waar, aldus Markerink, dat de boerenprotesten zijn „gekaapt” door radicalere boeren. „Het zijn dezelfde mensen die met hun trekkers een lichtjestocht rijden langs verpleeghuizen, of rouwstoeten rijden, of met hun trekkers tijdens de coronatijd langs eenzame kinderen op hun verjaardagen hebben gereden. Ze doen wat er moet gebeuren.” En dat zich noodlottige ongevallen kunnen voordoen door de blokkades op de wegen? „Dat zou dramatisch zijn. Maar ook bij de boeren gebeuren noodlottige ongevallen.”  De opvattingen van de leden van Voll Gass weerspiegelen die van veel actievoerders: dat zij zich gedwongen voelen harde acties te voeren, en zich beschouwen als verzetsstrijders in een oorlog tegen de stikstofplannen. „Ze weten drommels goed dat er straffen staan op wat ze aanrichten, maar ze zien geen andere mogelijkheid om de plannen te stoppen”, zegt Jan Huzen uit Emmen, oprichter en beheerder van enkele „steungroepen” van burgers voor boeren. ||https://www.nrc.nl//nieuws/2022/07/28/politie-wil-daders-vinden-maar-ook-escalatie-voorkomen-a4137662
2022-07-29||In welke havens kunnen cruiseschepen met asielzoekers terecht?|| Twee grote zeecruiseschepen met opvangcapaciteit voor zo’n 2.000 asielzoekers moeten op korte termijn een oplossing bieden voor de asielcrisis in Ter Apel en elders in de noodopvang. Het Centraal Orgaan opvang asielzoekers (COA) heeft de contracten met de Estse rederij Tallink Grupp  getekend. Justitie moet nog wel  een geschikte haven vinden, want oorspronkelijke plannen om de cruiseschepen op zee te stationeren zijn afgeblazen. De veiligheidsrisico’s zijn te groot en de bevoorrading te lastig, schreef verantwoordelijk staatssecretaris Eric van der Burg (VVD) donderdag  aan de Tweede Kamer. Het bleek bovendien niet mogelijk vanaf zee een pendeldienst op te zetten van en naar de kust, een noodzakelijke voorwaarde om te voorkomen dat huisvesting op zee voor asielzoekers zou neerkomen op een gevangenisregime.  Maar nu de contracten met de zeerederij getekend zijn, is het de vraag in welke zeehaven de cruiseschepen terecht kunnen. Velsen bleek vorige maand bereid om haar zeehaven vanaf september voor maximaal een half jaar beschikbaar te stellen. Maar Rijkswaterstaat heeft die locatie afgekeurd wegens onaanvaardbare veiligheidsrisico’s. De zogeheten bolders, grote palen waar zo’n cruiseschip aan vastligt, zijn te zwak. Het risico is dan te groot dat de kade het begeeft en er gevaarlijke situaties kunnen ontstaan. Dat geldt ook voor het moment dat komende herfst forse rukwinden ontstaan. Ook dan is er volgens Rijkswaterstaat het risico dat de kade instort.  Onderzocht wordt nog of de kade alsnog geschikt kan worden gemaakt, en of dat voor de deadline van september gaat lukken. Een andere optie om kleinere riviercruiseboten aan te meren, wordt nog achter de hand gehouden. Onderzocht wordt hoeveel van die boten veilig in de haven kunnen aanmeren en hoeveel asielzoekers daar opgevangen kunnen worden. De gemeente Velsen zegt wel vast te houden aan een maximale opvangperiode van zes maanden. Uiterlijk volgend jaar maart moeten de opvanglocaties weer verdwijnen, los van de vraag wanneer het COA erin slaagt om met Rijkswaterstaat overeenstemming te bereiken over de geschiktheid van de aanmeerplek. Voorlopig zit het COA wel vast aan de contracten met de Estse rederij, maar is er nog geen overeenstemming met gemeenten met een zeehaven om die cruiseschepen ook onder te brengen. Een onhoudbare situatie Eric van der Burg staatssecretaris van Asiel en Migratie (VVD) over de crisis in de asielzoekersopvang Terwijl de tijd voor staatssecretaris Van der Burg dringt. Hij moet nog deze zomer verlichting geven voor het overvolle aanmeldcentrum in Ter Apel, waar sinds begin juli bijna dagelijks tientallen tot honderden asielzoekers buiten in erbarmelijke toestanden verblijven. Ook elders puilen de noodopvangcentra uit en zijn er onvoldoende gemeenten bereid om locaties beschikbaar te stellen. „Een onhoudbare situatie”, noemt de staatssecretaris de crisis in de asielzoekersopvang in zijn brief. De cruiseschepen zijn, net als in Ter Apel, bedoeld als eerste aanmeldcentrum voor asielzoekers die in Nederland arriveren. Van daaruit worden zij ondergebracht in de formele asielzoekerscentra, verspreid over het land.  Als die optie niet lukt, zit Van der Burg over twee maanden met een acuut probleem. Want vanaf oktober krijgt hij geen medewerking meer om nieuwe stromen asielzoekers op te vangen Vanaf die datum stoppen gemeenten met hun medewerking aan de crisisnoodopvang, zo liet voorzitter Hubert Bruls van het Veiligheidsberaad vorige week maandag weten. Want het  Veiligheidsberaad, waarin burgemeesters van de 25 grootste gemeenten zitting hebben, vindt dat vluchtelingenopvang een rijkstaak is en dat een beperkt aantal gemeentes inmiddels voldoende heeft gedaan om hem te hulp te schieten. Van der Burg moet zelf zo snel mogelijk grote opvanglocaties realiseren en desnoods een aantal gemeenten dwingen om locaties beschikbaar te stellen. „Desnoods met hele onplezierige directieven”, voegde Bruls daar nog aan toe.  Met die twee cruiseschepen – het COA heeft nog een optie op een derde – komt Van der Burg tegemoet aan de wens voor die grote opvanglocaties als alternatief voor het aanmeldcentrum in Ter Apel. En het COA  opent volgens Van der Burg de komende weken drie nieuwe opvanglocaties met in totaal 780 plekken, in Den Haag, Delft en Voorschoten. Maar elders in het land sluiten gemeenten ook tijdelijke opvangcentra, er melden zich dagelijks nieuwe stromen asielzoekers in Ter Apel en voorlopig heeft de staatssecretaris nog geen noodwetgeving beschikbaar om nieuwe locaties af te dwingen. Terwijl ook de noodopvang op die cruiseschepen van beperkte duur is. Als het lukt om de zeehaven in Velsen geschikt te maken, biedt dat lucht tot volgend jaar maart. Daarna moet dat cruiseschip weg, luidt de bindende voorwaarde die de gemeente Velsen aan het COA gesteld heeft. Ook als het langer duurt voordat het cruiseschip daadwerkelijk kan aanmeren. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/28/naar-welke-haven-met-cruiseschepen-a4137657
2022-07-29||Britse genderkliniek Tavistock moet deuren sluiten na zware kritiek||De Britse genderkliniek voor kinderen en jongeren Tavistock moet dicht. Dat heeft de Britse gezondheidsdienst NHS bekendgemaakt. De beslissing komt voort uit een onafhankelijk onderzoek uit maart, dat aantoont dat de Tavistock-kliniek in Londen ernstig tekortschoot in de zorg voor jongeren met twijfels over hun genderidentiteit. Volgens het onderzoek was er sprake van zeer lange wachtlijsten, gebrek aan data en transparantie en onjuiste en onduidelijke behandelmethoden. In 2019 werd de kliniek aangeklaagd door een 25-jarige vrouw die negen jaar eerder puberteitsremmers voorgeschreven had gekregen. Ze was later van gedachten veranderd en vond dat de kliniek minder snel had moeten beginnen met behandelen, iets wat artsen onderschreven. De kliniek, die zo’n dertig jaar geleden in het leven werd geroepen, werd gemodelleerd naar het genderzorgcentrum van de Vrije Universiteit in Amsterdam. De werkwijze van de Tavistock-kliniek was volgens onderzoeker Hilary Cass echter vooral „bevestigend” en gericht op de jongere, waar in Amsterdam een meer onderzoekende aanpak centraal staat. De Tavistock-kliniek moet in 2023 gesloten worden. De genderzorg moet dan worden overgedragen aan twee kinderziekenhuizen, die daar specialistische centra voor inrichten. Eén van deze centra komt in Londen, het andere centrum in Manchester. Met meer zorgaanbieders hoopt de NHS de wachtlijsten voor genderzorg terug te kunnen dringen: momenteel is er een wachtlijst van ruim twee jaar waar zeker 4.600 mensen op staan. ||https://www.nrc.nl//nieuws/2022/07/28/enige-britse-genderkliniek-moet-deuren-sluiten-na-zware-kritiek-a4137656
2022-07-29||Is Amerika nu wel of niet in een recessie? Nee, zeggen Amerikaanse experts  zelf||De Amerikaanse economie kromp in het tweede kwartaal. Dat is het tweede opeenvolgende kwartaal met krimp op een rij. En het maakt niet eens uit welke vergelijkingsgrond je neemt. Ten opzichte van een kwartaal eerder was het bruto binnenlands product (bbp) 0,2 procent lager (zo meten de Europeanen doorgaans).  Volgens de Amerikaanse methode, waarbij de groei of krimp ten opzichte van het vorige kwartaal op jaarbasis wordt berekend,  was het bbp in het tweede kwartaal zelfs 0,9 procent lager, blijkt uit de cijfers die het National Bureau of Economic Research (NBER) donderdag publiceerde. In het eerste kwartaal kromp de Amerikaanse economie al met 1,6 procent ten opzichte van een jaar eerder. Technisch is door die twee opeenvolgende kwartalen van krimp sprake van een recessie.  Is Amerika dan ook in een recessie?   Nee, dat is een te beperkte statistische opvatting van het begrip recessie, zo beweren economen en beleidsmakers nu.  In de VS is er pas een recessie als een panel economen binnen het NBER heeft bepaald dat die recessie er is. Zij kijken naar meer factoren dan alleen de groei of krimp van het bbp, zoals werkgelegenheid, winkelverkopen, productiecijfers en inkomens van huishoudens. Wanneer doen ze uitspraak over een recessie? Vaak pas maanden nadat deze echt is ingetreden. Soms duurt het zelfs een jaar. De economen van de NBER willen eerst zien of de krimp zich uitstrekt tot de gehele Amerikaanse economie of tot slechts enkele sectoren. Bovendien zijn de cijfers van donderdag de eerste schattingen, die later vaak bijgesteld worden als er meer economische gegevens bekend zijn. De negatieve cijfers kunnen eind augustus nog omslaan in positieve cijfers. Ook de Fed, het Amerikaanse stelsel van centrale banken, laat zich niet afleiden door de krimpcijfers. „Die kun je beter met een korreltje zout nemen”, zei Fed-president Jay Powell woensdag al vooruitblikkend bij de persconferentie waar hij de renteverhoging met 0,75 procentpunt toelichtte. Dat was de vierde verhoging sinds maart. De rentetarieven die de Fed rekent, liggen nu tussen de 2,25 en 2,5 procent.  Die tarieven zijn een stuk hoger dan de rente van 0 procent, die de Europese Centrale Bank vorige week vaststelde. Uit vrees voor een economische neergang heeft de ECB behoedzamer gereageerd op de hoge inflatie.  Powell en zijn medebestuursleden van de Fed laten zich niet afschrikken. Zolang de werkgelegenheid op peil blijft, is hun belangrijkste doel om de inflatie terug te brengen naar 2 procent. Vorige maand was de inflatie in de VS 9,1 procent, vooral door hoge energieprijzen. Toch lijkt het niet voor de hand te liggen om de rente te blijven verhogen in een periode dat een economische recessie dreigt. Een hogere rente remt de drang van bedrijven om te investeren en van consumenten om producten of huizen te kopen.  Powell noemt de huidige situatie dan ook uitdagend. „De VS is op dit moment niet in een recessie, en de reden is dat er te veel terreinen zijn in de economie die het nog veel te goed doen”, zei hij in zijn toelichting. Daarin hintte hij wel dat het tempo van renteverhogingen mogelijk omlaag gaat. Eerder was de verwachting bij veel economen dat de Fed de rente de komende tijd tot 3,5 procent zal verhogen.  De onzekerheid over de Amerikaanse economie is groot. De vrees voor een recessie wordt sterk getemperd omdat de werkloosheid laag is en het aantal vacaturen hoog blijft.  Er zijn daarom al economen die nu al groei in de overige kwartalen van dit jaar durven te voorspellen.  Correctie (1 augustus 2022): De eerste alinea van dit artikel is aangepast, omdat de Amerikaanse meetmethode op een verkeerde manier werd omschreven.||https://www.nrc.nl//nieuws/2022/07/28/is-amerika-nu-wel-of-niet-in-een-recessie-nee-zeggen-amerikaanse-experts-zelf-a4137655
2022-07-29||Spannende autoreis door de woestijn||Het interactieve verhaal As Dusk Falls bevat alle ingrediënten van een spannende misdaadthriller: een gezin op lange autoreis met een verloren gewaand familielid, een alleenstaande moeder in een afgelegen motel in een stil woestijnstadje, en drie jonge overvallers op de vlucht. Drie hoofdstukken lang moeten we deze mensen door hun steeds penibelere situatie zien te leiden. Tegen de tijd dat de politie voor de deur staat, zit je als speler tegen het plafond. Heb je dit wel goed aangepakt? As Dusk Falls nestelt zich in een groeiende verzameling van soortgelijke verhalengames, waarin je als speler in feite een film kijkt en af en toe moet ingrijpen via keuzes in de dialogen. Dit spel doet dat echter niet via 3D-personages, maar via zeer sprekende tekeningen die als een soort storyboard verspringen van het ene moment in het andere. Zeker aan het begin werkt het wat vervreemdend, maar het biedt maker INTERIOR/NIGHT de ruimte om op een geheel eigen manier spanning op te bouwen.  De studio gaat daarin verder dan het recente The Quarry - in As Dusk Falls bepalen je beslissingen niet alleen wie de confrontatie overleeft. Belangrijker zijn de onderlinge verhoudingen, waardoor de keuzes intrigerend complex en lastig kunnen zijn. Die verhoudingen vormen het fundament voor het tweede ‘boek’ met drie hoofdstukken, waarin we de emotionele nasleep van de gewraakte woestijnnacht volgen. Ondanks een interessant lijntje over traumaverwerking weet As Dusk Falls hier helaas niet zo sterk meer de aandacht vast te houden, het wordt voorspelbaar. Ook de mogelijkheid met twee of meer samen het spel te spelen, blijkt meer stof tot ruzie dan nadenken. As Dusk Falls Door INTERIOR/NIGHT Voor pc, Xbox. 29,99 euro 
●●●●●||https://www.nrc.nl//nieuws/2022/07/28/spannende-autoreis-door-de-woestijn-a4137639
2022-07-29||Bestuursvoorzitter Amsterdams Studenten Corps stapt op na seksistische uitspraken leden||Heleen Vos treedt af als bestuursvoorzitter van het Amsterdams Studenten Corps (A.S.C.-A.V.S.V.). Dat heeft zij donderdag bekendgemaakt. Aanleiding zijn de seksistische opmerkingen van een groep mannelijke leden tijdens een lustrumdiner, afgelopen zondag. Vos zegt in een verklaring dat de afgelopen dagen haar „diep geraakt” hebben en dat ze niet langer de verantwoordelijkheid wil blijven nemen „voor incidenten en gedrag van leden die mijn persoonlijke grens te boven gaan”.  Tijdens het lustrumdiner duidden meerdere mannelijke leden vrouwen onder meer aan als „niks meer dan hoeren” en „sperma-emmers”. Maandag ondertekenden bijna driehonderd vrouwen van het corps een brief, waarin zij duidelijk maakten zich onveilig te voelen na de seksistische toespraak. „Wij horen mannen denken: het is maar een grap. Volgens ons is de grap voorbij”, aldus de ondertekenaars. Vos zegt in de verklaring onder de indruk te zijn van de vrouwen „die zich uitgesproken hebben en samen deze lijn in het zand getrokken hebben”.  Nog geen jaar geleden staakte het corps de ontgroeningsperiode na meerdere geweldsincidenten. De Amsterdamse hogeronderwijsinstellingen verbraken de banden met het corps, waarna het bestuur een cultuurverandering beloofde. In de verklaring zegt Vos dat „de recente, pijnlijke gebeurtenissen laten zien dat er nog een lange weg te gaan is voordat in de praktijk bereikt is wat we met de cultuuromslag voor ogen hebben”. Vos was sinds vorig jaar september voorzitter van het Amsterdamse studentencorps. Ze had nog een maand te gaan voordat ze zou worden opgevolgd door een nieuwe rector. Het bestuur van de studentenvereniging wisselt ieder jaar van samenstelling.||https://www.nrc.nl//nieuws/2022/07/28/bestuursvoorzitter-amsterdams-studenten-corps-stapt-op-na-seksistische-uitspraken-leden-a4137644
2022-07-29||Xi waarschuwt Biden  niet ‘met vuur te spelen’ in  banden met Taiwan||De Chinese president Xi Jinping heeft zijn Amerikaanse ambtgenoot  Joe Biden donderdag gewaarschuwd dat de Verenigde Staten het ‘één China’-principe van Beijing moeten respecteren ten aanzien van Taiwan. Dat melden Chinese staatsmedia  na een telefoongesprek tussen beide presidenten tegen de achtergrond van een geschil  over een voorgenomen bezoek van Nancy Pelosi, de voorzitter van het Amerikaanse Huis van Afgevaardigden, aan Taipei.  Biden en Xi Jinping spraken meer dan twee uur telefonisch met elkaar, onder meer over geopolitieke spanningen en economische uitdagingen  – hun eerste onderhoud sinds maart, liet het Witte Huis weten. China heeft de Russische inval van Oekraïne niet veroordeeld, een bron van spanning tussen Washington en Beijing. Het jongste twistpunt tussen de twee wereldmachten is een voorgenomen bezoek van Pelosi aan Taiwan. Zij zou de hoogste Amerikaanse functionaris zijn die de eilandstaat aandoet sinds de toenmalige voorzitter van het Huis Newt Gingrich dat in 1997 deed. Beijing heeft gewaarschuwd voor gevolgen als Pelosi het nog onbevestigde plan doorzet. „Wie met vuur speelt, loopt het risico zich te branden”, zou Xi tegen Biden hebben gezegd tijdens het gesprek. Beijing is fel tegenstander van de onafhankelijkheid van Taiwan, dat het beschouwt als een afvallige provincie van China. Ook is Beijing tegen buitenlandse inmenging, zei Xi. Taiwan meldt de afgelopen twee jaar toenemende militaire manoeuvres van China, die Taiwan beschouwt als een bedreiging van zijn onafhankelijkheid. Biden liet Xi weten dat het Amerikaanse beleid ten aanzien van Taiwan niet is gewijzigd, aldus het Witte Huis. Washington is tegen eenzijdige stappen die de vrede en stabiliteit rond Taiwan kunnen ondermijnen, zei hij tijdens het onderhoud.       Een bezoek van Pelosi zou een krachtige Amerikaanse steunbetuiging vormen aan Taiwan. Officieel onderhoudt Washington geen diplomatieke banden met Taipei en volgen de VS de ‘één China’-lijn van Beijing. Maar volgens Amerikaanse wetgeving zijn de VS verplicht om het democratisch bestuurde en westers georiënteerde Taiwan te steunen en te helpen bij de verdediging van het eiland tegen een assertiever Beijing. Druk om dat nadrukkelijker te doen groeit in het Congres. Sinds het bezoek van Gingrich, dat destijds wrevel wekte in Beijing, is de machtsverhouding tussen beide grootmachten drastisch veranderd. Voor Xi, die kampt met de aanhoudende coronapandemie en teruglopende economische groei in eigen land, is het  van belang sterk over te komen bij een confrontatie met de VS. Daarom bestaan er zorgen dat een conflict over Taiwan kan escaleren. De Amerikaanse regering heeft bedenkingen bij het voorgenomen bezoek van Pelosi. Maar hoewel de Democraten Pelosi en Biden partijgenoten zijn, kan de president haar niet verbieden naar Taipei te reizen. Het was de vijfde keer dat beide presidenten elkaar spraken sinds Biden begin vorig jaar aantrad. „Dit gaat om het openhouden van de lijnen van communicatie met de president van China, een van de belangrijkste bilaterale relaties die we hebben”, zei John Kirby, woordvoerder van het Witte Huis op het gebied van nationale veiligheid, voorafgaand aan het gesprek. Dit bericht is donderdag om 20.00 uur geactualiseerd. De uitspraken van Biden tijdens het gesprek met Xi zijn toegevoegd.||https://www.nrc.nl//nieuws/2022/07/28/xi-waarschuwt-vs-niet-met-vuur-te-spelen-in-banden-met-taiwan-a4137646
2022-07-29||Wat vindt NRC | De kern van de boerenwoede mag niet worden onderschat||Het is makkelijk om het debat wéér te laten gaan over het escalerende boerengeweld. Na het binnenrijden van een provinciehuis, het aanbellen bij politici thuis, en het blokkeren van wegen is er een nieuw dieptepunt bereikt.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Snelwegen werden de afgelopen dagen geblokkeerd met hooibalen, mest en asbest. Kurkdroge bermen werden gebruikt om brand te stichten. Levensgevaarlijk. Aannemers die op verzoek van Rijkswaterstaat de rotzooi kwamen opruimen, werden bedreigd. Hun namen in appgroepen verspreid, zoals ook gebeurt met ambtenaren die omgekeerde vlaggen in de openbare ruimte verwijderden. Dergelijk gedrag is moreel verwerpelijk en strafbaar. Het onmiddellijk en zonder enig voorbehoud afkeuren ervan zou geen enkele politicus, landbouwvertegenwoordiger, burger of boer moeite moeten kosten. Boeren hebben, net als ieder ander, het recht boos te zijn. Maar het demonstratierecht moet binnen de grenzen van de rechtsstaat plaatsvinden. Wat de radicale groep hiermee denkt te bereiken is onduidelijk. Sympathie mag dit niet opwekken. Maar het zou een gevaar zijn de discussie louter te laten gaan over het geweld. De kern van de boerenwoede mag niet worden onderschat. Die gaat immers over de stikstofplannen van het kabinet – en daarin hebben zij een punt.  Politici en bestuurders hebben het stikstofprobleem jarenlang genegeerd, en tot deze zomer harde keuzes uitgesteld. Nu moeten er veel grote maatregelen tegelijk worden genomen. En ja, dat de landbouw – verantwoordelijk voor zo’n 60 procent van de totale uitstoot van stikstof – daarbij moet helpen, is onvermijdelijk. Het is moedig dat het kabinet met een ‘stikstofkaart’ duidelijkheid wilde scheppen, maar vervolgens is het probleem doorgeschoven naar de provincies en ontbrak het aan enige visie of perspectief voor de toekomst van de landbouwsector. Dat Johan Remkes, voorzitter van de stikstofcommissie wier adviezen het kabinet nu deels uitvoert, naar voren werd geschoven als bemiddelaar, was onverstandig.  Het is begrijpelijk dat de plannen tot onrust leiden. En al lijkt het een cliché-uitspraak om ‘begrip te hebben’, begrip tonen voor de angst die er leeft in de landbouwsector is juist een must. Daarom is ook meer haast geboden met het perspectief dat minister Staghouwer (Landbouw, ChristenUnie) belooft te geven. Dan weet iedereen waar hij aan toe is. Dat is iets anders dan loze beloftes doen omdat  met een imposante trekker een levensgevaarlijke situatie wordt veroorzaakt. De voorman van Farmers Defence Force, Mark van den Oever, eist dat de stikstofplannen van tafel gaan. Vragen staat vrij, maar voor het beleid is een parlementaire meerderheid. De verstoorde balans tussen natuur en landbouw moet worden hersteld, willen Nederlanders in de toekomst nog in een gezond land kunnen wonen. Dáár zou de discussie over moeten gaan: over een land waarin boeren kunnen boeren, industrie aanwezig kan zijn, woningen worden gebouwd, kan worden gerecreëerd, en de natuur is hersteld. En dat alles op een luttele 41.543 vierkante kilometer.  Gelijk haal je niet, dat krijg je. Niet door te intimideren, maar door met een open houding te luisteren naar anderen en samen een oplossing te vinden. Dat geldt voor álle partijen. De enige weg voorwaarts is de-escalatie. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/28/de-kern-van-de-boerenwoede-mag-niet-worden-onderschat-a4137637
2022-07-29||Nederlands succes bij de eerste Tour de France voor vrouwen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/28/nederlands-succes-bij-de-eerste-tour-de-france-voor-vrouwen-a4137488
2022-07-29||De tsaar die de broer van Lenin executeerde||Januskoppen zijn het: mensen die zich buitenshuis netjes gedragen, terwijl ze achter de voordeur de beest uithangen. De Russische tsaar Alexander III was zo iemand. Niet omdat hij in het openbaar mooi weer speelde terwijl hij thuis zijn vrouw en kinderen sloeg, maar omdat hij binnenslands een keihard repressief beleid voerde terwijl hij met zijn buitenlandse politiek naar harmonie streefde. Dat laatste  leverde hem zijn bijnaam Mirotvorets op, Vredestichter. Alexander werd geboren in 1845 als de tweede zoon van tsaar Alexander II. Omdat hij een oudere broer had, lag het niet voor de hand dat Alex junior ooit  een kroon zou dragen, maar  tsarevitsj Nicolaas werd tijdens een reis door Zuid-Europa ernstig ziek. Hij overleed in 1865 in Nice, maar niet voordat hij zijn verloofde Dagmar van Denemarken op het hart gebonden had te trouwen met zijn broer. Dagmar vervulde deze laatste wens en trad in 1866 in het huwelijk met Alexander – die daar zelf overigens weinig trek in had. Later zouden ze alsnog dol op elkaar worden. Het plotselinge overlijden van zijn broer, met wie hij heel hecht was, kreeg in 1881 een dramatisch vervolg. Op 13 maart van dat jaar werd  papa Alexander II met een bomaanslag vermoord door de revolutionaire beweging Narodnaja Volja, Wil van het Volk. Zo belandde Alexander III op een troon waarvoor hij niet geboren was. Zijn vader had belangrijke hervormingen doorgevoerd in Rusland. Zo had hij in 1861 het lijfeigenschap afgeschaft, zodat Russische boeren niet langer het bezit waren van hun landheren. Revolutionairen als die van Wil van het Volk vonden dit nog lang niet ver genoeg gaan, en trachtten met terreur de autocratie  omver te werpen.  Alexander III reageerde op de dood van zijn vader met het  aantrekken van de teugels.  Hij schrapte verdere   hervormingen en hoewel het lijfeigenschap niet opnieuw werd ingevoerd, werd de lokale zeggenschap van de boeren tot het uiterste beperkt.  Het mag geen wonder heten dat de terroristen die het hadden voorzien op  senior, hun aandacht nu vestigden op de zoon. De geheime politie wist menig complot te ontmaskeren. Bij één ervan was ene Alexander Oeljanov betrokken. Hij werd in 1887 geëxecuteerd, tot  woede van zijn broer Vladimir – later  bekend als Lenin. Terwijl Alexander III thuis orde op zaken stelde, deed hij op geopolitiek vlak rustig aan. Zijn opa  Nicolaas I had de desastreuze Krimoorlog (1853-1856) gevoerd, maar Alexander  streefde juist naar goede betrekkingen met de tegenstanders Frankrijk en Groot-Brittannië. Ook wilde hij geen problemen met het Duitse keizerrijk. Zo kocht Rusland tijd om zich voor te bereiden op nieuwe conflicten. De Vredestichter had altijd voor ogen dat het ooit weer oorlog zou worden. Zelf zou hij dat niet meemaken. In 1894 werd Alexander ziek. Hij overleed op 49-jarige leeftijd op de Krim. Zijn opvolger  Nicolaas II werd de laatste tsaar der Russen, na wereldoorlog en revolutie vermoord door Lenin en zijn bolsjewieken.||https://www.nrc.nl//nieuws/2022/07/28/de-tsaar-die-de-broer-van-lenin-executeerde-a4137634
2022-07-29||Hun ‘lawaai’ heeft een verhaal||Marsya, Sitti en Widi zitten  tegen elkaar aan geplakt tegenover me aan een tafel bij de artiestencabines achter het hoofdpodium. Samen vormen ze de Indonesische metalband Voice of Baceprot (VOB), en ze hebben net opgetreden op het Valkhof Festival in Nijmegen. „Misschien was het een goede show”, zegt Marsya, gitariste en leadzangeres, bescheiden. Voluit heet ze  Firdda Marsya Kurnia, en haar bandleden Widi Rahmawati (bas) en Euis Sitti Aisyah (drums).  VOB is al enige jaren bekend in eigen land, maar de afgelopen twee jaar ook bekender in het buitenland, door hun voor metalartiesten opvallende verschijning, want ze dragen alle drie een jilbab of hoofddoek. Mensen die daar vragen over stellen, krijgen te horen dat dat nu eenmaal onderdeel is van hun identiteit. Mixt dat met de metal rock die ze maken? Ja, waarom niet? Daarbij komt dat  ze in hun muziek tamelijk opstandig alle autoriteiten ter discussie stellen en dit voorjaar een offensief voor vrouwenrechten begonnen. Wat in hun land een taai gevecht belooft te worden. Want vooral op het platteland van Indonesië zijn de verhoudingen vaak nog traditioneel. Bovendien  winnen  orthodoxe islamitische opvattingen terrein. Zo zijn abortus en vreemdgaan bij wet verboden, in Aceh zijn mensen zelfs bestraft met stokslagen. Daarnaast zijn er onderdrukkende gebruiken zoals de zeer omstreden ‘maagdelijksheidstest’ voor jonge vrouwen die bij de politie willen.   Het is hun tweede tour in Europa. Vorig jaar stonden ze in Haarlem, Groningen en op Les Rencontres Trans Musicales in Rennes, Frankrijk, waar ze een spectaculair optreden gaven  dat online veel respons kreeg.  Eerder deze maand stonden ze in Praag. Op een – intussen verwijderd –  filmpje op hun Instagramaccount, een cruciale marketingtool van de band, zongen de drie op de Karelsbrug met twee straatmuzikanten op viool en accordeon met hoge, zuivere stemmen Que sera, sera van Doris Day. Een toepasselijk liedje aan het begin van een carrière die nog alle kanten op kan gaan.  Hun stemmen op de brug in Praag verschillen nogal van de geluiden die Marsya op het podium in Nijmegen   laat horen. Ze zingt, rapt  en ‘grunt’, het voor metal zo typische lage grommende geluid. „No place for the sexist mind!”  Het publiek op het Valkhof Festival gaat uit zijn dak, in het bijzonder bij hun covers van Metallica en Rage Against the Machine.  De reis van Marsya, Sitti en Widi begon  op een middelbare school in het piepkleine dorp Singajaya, acht jaar geleden.  Het dorp ligt ten zuidoosten van Bandung op Java. De drie, dochters van rijstboeren, verveelden zich dood.   Via hun muziekleraar, die later hun manager werd, kwamen ze in contact met metal. Marsya: „Sitti en ik waren al vriendinnen sinds de basisschool, op de middelbare school kwam Widi erbij.” Ze zaten  in dezelfde muziekklas. „Maar we konden er niks van. Dus  liet de docent ons verschillende soorten muziek horen. En toen werden we verliefd. Op metal.” „Het eerste nummer dat we speelden was Toxic City”, roepen ze alle drie tegelijk. Dat is een inktzwarte compositie van rapper Lil Peep, een generatiegenoot die in 2017 aan de gevolgen van een overdosis overleed.  Metal is populair in Indonesië, vertelt Marsya, maar niet in de streek waar zij vandaan komen. In West-Java, waar de islamitische normen wat strenger zijn dan in Jakarta, waar zij sinds twee jaar wonen, kennen de mensen harde rock niet, of ze zien het als een vorm van duivelsverering. In ieder geval niet iets waar jonge vrouwen zich mee bezig moeten houden.    Wanneer werd hun liefde voor metal serieus? „Dat was toen we besloten met ons drieën onze eigen weg te gaan”, zegt Marsya. „Eerst bestond de band uit vijftien leden. Maar  we kregen niet allemaal toestemming van onze ouders om te spelen.”  Widi: „Ouders begrepen de muziek niet: zo hard!”  Lawaai in het Soendanees, de streektaal in West-Java, is baceprot (spreek uit: batsjeprot). Daarom koos de band als geuzennaam ook Voice of Baceprot. De bezwaren van de  ouders waren niet gericht tegen de inhoud van de teksten, want de meeste mensen in onze streek verstaan geen Engels, zegt Marsya. Maar zelf weet ze natuurlijk wel wat ze zegt als ze het nummer ‘Killing in the Name Of’ van Rage Against the Machine zingt,  met de uitsmijter: „Fuck you! I won’t do what you tell me! Motherfucker!”  Ze meent het ook als ze dat zingt, zegt ze. „Wij zijn vrije, onafhankelijke personen.” Op hun website staat ook dat de band zich afzet tegen  de patriarchale structuren die ook in Indonesië leidend zijn  in de samenleving. „Dit is  niet alleen maar voor de lol”, zeggen ze alle drie tegelijk.  VOB werd groot op sociale media met dank aan hun covers van befaamde metalbands. Die covers zijn vaak  voorzien van wat  extra’s zoals een opzwepend, hoger tempo van drummer Sitti, funky intermezzo’s van Marsya of slapping-improvisaties op de bas van Widi.   „We nemen hun muziek, mixen die en voegen een snufje VOB toe.” Met haar vingers maakt Marsya  een gebaar alsof ze kruiden toevoegt aan een soep. „Nieuwe muziek!” VOB’s meest recente nummer van maart dit jaar, ‘ [Not] Public Property’ is het eerste dat ze helemaal zelf geschreven hebben: een lied voor vrouwenrechten en tegen misbruik. Eerdere VOB-nummers werden geschreven samen met hun muziekleraar/manager. Het gaat hun niet alleen om dit probleem in Indonesië, zegt Marsya, die de tekst schreef. Ze wijst naar de VS waar het recht op abortus wordt ondergraven door het Hooggerechtshof. „In Indonesië is abortus allang verboden. Daar verzetten we ons tegen. In Indonesië gaat het ons nu vooral om verzet tegen seksueel geweld en overal gaat het om afbraak van vrouwenrechten. Daarom hebben we dat nummer gemaakt. Want ons lichaam, het lichaam van vrouwen, is geen publiek eigendom.” Er zijn gemengde reacties gekomen op het nummer. Toen zij op 8 maart, Internationale Vrouwendag, dit nummer op Google dropten, werden ze opgeroepen om met hun muziek te stoppen, omdat die niet passend zou zijn voor vrouwen die een jilbab dragen. Eerder kregen ze zelfs doodsbedreigingen.  Marsya drukt zich diplomatiek uit: „Zoals altijd zijn er voor- en tegenstanders, maar zó veel mensen, uit de hele wereld, omarmen het.”  De band wil van het nummer ‘[Not] Public Property’ een wereldwijde beweging maken. Ze hebben ook een  filmpje online gezet  waarin  vrouwenactivisten, muzikanten, filmsterren, danseressen en sportvrouwen zich in het Engels en Indonesisch uitspreken voor vrouwenrechten, gelijkheid, en tegen geweld tegen en onderdrukking van vrouwen. Toen er eerder  bedreigingen uit fundamentalistisch-islamitische hoek kwamen, schreef hun voormalige muziekleraar, in overleg met zijn oud-leerlingen, het nummer ‘God, Allow Me (Please) to Play Music’.  Een muzikaal gebed rechtstreeks gericht aan God, over de hoofden van de haters heen. Met in de tekst zinnen als:   Why today, many perceptions have become toxic? Why today, many people wear religion to kill the music? I feel like I am fallin’, washed down, swallowed by the crowd   „Dat is nu niet meer zo erg”, zegt Marsya, „nu is het eerder omgekeerd: zij zijn bang voor ons.” „Ja,” roept Sitti. „We zijn populair nu.” „Dat geeft ons macht”, zegt Widi. Ze grinniken. De Indonesische president Joko Widodo is een bekende ‘metalhead’. De toenmalige Deense premier Lars Rasmussen schonk hem in 2017 al eens een speciale box met muziek van Metallica – drummer Lars Ulrich werd geboren in Denemarken. En liefhebber Widodo heeft VOB al eens uitgenodigd om langs te komen, maar dat heeft de band geweigerd.  Ze willen niet betrokken raken in politieke spelletjes „Politiek is te smerig”, zegt Marsya achter haar hand. Met  Nederland heeft de band geen moeite. Ook al was het een voormalige koloniale mogendheid die pas in 1950 na een extreem gewelddadige oorlog uit Indonesië vertrok, uit Nederlands-Nieuw-Guinea zelfs pas in 1962. „Het gebeurde in het verleden, zegt Marsya. „Laat het daar blijven.” De bandleden hebben een eigen strijd te voeren, zo blijkt uit alles. Wat ze in Nederland wel gemerkt hebben, is dat er relatief veel van hun voormalige landgenoten wonen en dat ze hier makkelijker dan elders in Europa aan Indonesisch eten kunnen komen. Marsya: „We houden van Nederland. Sitti wil hier zelfs gaan wonen.”  De drummer lacht. „Volgend jaar”. Nee, roepen de andere twee, niet doen, hoor! De grootste droom van de band is spelen in de VS. „Het zou mooi zijn als dat volgend jaar zou lukken”,  zegt Marsya. „We hopen erop”, zegt Widi. Voorlopig speelt VOB begin augustus op Wacken Open Air,  een bekend, groot Duits rockfestival,   waar ook hun helden Slipknot en Judas Priest optreden. ||https://www.nrc.nl//nieuws/2022/07/28/hun-lawaai-heeft-een-verhaal-a4137621
2022-07-29||Waardoor groeide de bevolking in Nederland het afgelopen half jaar met bijna 120.000?||In het eerste halfjaar van 2022 kwamen er 119.000 mensen bij in Nederland. Dat blijkt uit de donderdag gepubliceerde cijfers van het Centraal Bureau voor de Statistiek (CBS). De bevolkingsgroei van de eerste zes maanden valt dit jaar hoger uit dan in de afgelopen jaren. Vijf vragen en antwoorden over de halfjaarlijkse bevolkingscijfers. 1  Wat is de oorzaak van de toename? Migratie is de voornaamste oorzaak van de bevolkingsgroei. In de eerste zes maanden van dit jaar kwamen 195.200 migranten naar Nederland, terwijl 72.300 mensen die in Nederland geregistreerd stonden zich in het buitenland vestigden. Door migratie kwamen er daardoor 122.900 bij in Nederland, ruim vier keer zo veel als in de eerste helft van vorig jaar. Omdat meer mensen kwamen te overlijden (84.200) dan dat er mensen geboren (81.100) werden, kwam de uiteindelijke groei van de bevolking in de eerste helft van het jaar uit op een kleine 120.000. 2  Waar komen de migranten vandaan? In de eerste helft van het jaar kwamen meer dan drie keer zoveel immigranten van buiten de EU naar Nederland als in dezelfde periode vorig jaar. De belangrijkste factor voor die stijging is de oorlog in Oekraïne. 55 procent van de migranten van buiten de EU komt uit Oekraïne. Het betreft met name vrouwen en kinderen. Ook uit andere landen kwamen meer mensen naar Nederland. Na Oekraïners vormen Syriërs de tweede groep nieuwkomers, gevolgd door mensen uit Turkije en India. De top vijf landen met de meeste migranten wordt gecompleteerd door Polen. 3  Is er sprake van een uitgesteld corona-effect? De afgelopen twee jaar was een lichte daling waarneembaar in het aantal migranten dat naar Nederland kwam ten opzichte van 2019, toen zich een recordaantal migranten in Nederland vestigde. De coronapandemie bemoeilijkte het om naar Nederland te komen, onder meer vanwege strengere inreisregels. Het instituut benadrukt dat er in de eerste zes maanden van dit jaar vanuit landen binnen en buiten de EU meer migranten naar Nederland kwamen dan in 2019. Dat heeft onder meer te maken met de krapte op de arbeidsmarkt, waardoor de situatie voor migranten gunstig is. Ook konden Oekraïners relatief eenvoudig naar Nederland reizen, omdat aangrenzende EU-landen als Polen hun grenzen openden na de Russische invasie.  4  Wanneer bereikt Nederland de 18 miljoen inwoners? Momenteel kent Nederland ruim 17,7 miljoen geregistreerde inwoners. In december vorig jaar berekende het CBS dat Nederland waarschijnlijk in 2025 de grens van achttien miljoen inwoners zal passeren. In 2036 kent Nederland volgens de prognoses 19 miljoen inwoners. In de daaropvolgende decennia zal de groei vermoedelijk iets afvlakken. Het verwachte jaar waarin Nederland de 18 miljoen inwoners zou bereiken, is de afgelopen jaren verschillende keren naar voren bijgesteld. Dat komt onder meer door onverwachte gebeurtenissen die van sterke invloed zijn op de bevolkingscijfers, zoals de Russische invasie in Oekraïne. Aan het einde van 2022 stelt het CBS de cijfers opnieuw bij. 5  Wat zijn de gevolgen van de bevolkingsgroei? De verwachte bevolkingsgroei zal, in combinatie met de vergrijzing, de komende jaren gevolgen hebben voor alle geledingen van de samenleving. Minister Karien van Gennip (Sociale Zaken en Werkgelegenheid, CDA) heeft onlangs een staatscommissie opdracht gegeven demografische ontwikkelingen tot 2050 onderzoeken. De al krappe woningmarkt zal vermoedelijk verder onder druk komen te staan en door de vergrijzing zal er meer beroep worden gedaan op zorg - een sector die toch al kampt met grote werkdruk en personeelstekorten.||https://www.nrc.nl//nieuws/2022/07/28/waarom-steeg-de-bevolking-in-nederland-het-afgelopen-half-jaar-met-bijna-120-000-a4137584
2022-07-29||Midden in de energiecrisis beleeft Shell gouden tijden||„Een heel ingewikkelde boodschap”, noemde bestuursvoorzitter Ben van Beurden van Shell het. Hoe leg je uit dat het olie- en gasconcern in drie maanden 11,5 miljard dollar (11,3 miljard euro) winst maakt, terwijl veel huishoudens in financiële problemen belanden door de hoge energieprijzen? Tegelijk wordt er 6 miljard  dollar uitgegeven aan de inkoop van eigen aandelen, een geste aan de belegger. Dankzij die hoge prijzen boekte Shell meer winst dan ooit. In de eerste zes maanden van dit jaar gaat het om 20,6 miljard dollar, ofwel 114 miljoen per dag. „Ik ben me natuurlijk zeer bewust van de problemen voor veel mensen”, zei Van Beurden tijdens de toelichting op de kwartaalcijfers, „en ik ben me ook heel bewust van hoe lastig het is om uit te leggen dat dit een mondiaal fenomeen is.” De winsten van Shell zijn immers „zeer significant”.  Allereerst, begon de topman zijn verklaring, is de energiekrapte het gevolg van beleidsbeslissingen. Van Beurden noemde het eerlijk om ook een deel van de schuld bij de industrie te leggen. „Met zijn allen hebben we veel te weinig geïnvesteerd. In de afgelopen jaren gaat het collectief  om 1.000 miljard dollar minder aan investeringen”, aldus Van Beurden. Dat gebrek aan investeringen, onder meer in winning uit nieuwe velden, leidt ertoe dat de olie- en gasproductie niet zomaar kan worden opgevoerd op het moment dat een land als Rusland bewust op een crisis aanstuurt.  Deels is er te weinig geïnvesteerd door financiële problemen tijdens de pandemie, maar ook omdat bedrijven veel druk ervaren juist níét te investeren in olie en gas, en veel meer in duurzame energie. Die druk heerst vooral in Europa, bevestigde Van Beurden. „Productie van olie en gas is hier inderdaad het probleem, maar Europa heeft geen problemen met de consumptie.” Ook TotalEnergies heeft in het tweede kwartaal een recordwinst geboekt. Het resultaat van het Franse olie- en gasconcern kwam uit op 9,8 miljard dollar. Een jaar eerder was dat 3,5 miljard dollar.  TotalEnergies staat in Frankrijk onder hoge druk om de pijn voor de consument te verzachten. Daarom wordt de komende maanden korting gegeven op de prijzen van benzine en diesel bij zijn tankstations. Net als Shell koopt het concern eigen aandelen in. Bij TotalEnergies gaat het om 2 miljard dollar. Als gevolg van de Europese sancties moest het bedrijf 3,5 miljard dollar afschrijven op zijn belang in de Russische gasproducent Novatek. Door de ontstane krapte zijn de prijzen extreem hoog. Een vat Europese olie (Brent) gaat nu voor 108 dollar over de toonbank, een derde meer dan een jaar geleden. Dat is overigens alweer 15 dollar minder – als gevolg van matige economische verwachtingen – dan in maart. Gas kost momenteel meer dan 200 euro per megawattuur, het tienvoudige van een jaar geleden. Ook op dit vlak had Van Beurden een lastige boodschap. Kan Shell de energie dan niet wat goedkoper maken door marge in te leveren? „We verdienen niet veel aan de verkoop  aan de consument. In het Verenigd Koninkrijk zijn we zelfs verliesgevend [als energieleverancier] op de huishoudelijke markt.” En ook de marges op bijvoorbeeld benzine zijn aan de pomp niet hoog.  Waar wordt die winst dan gemaakt? Dat gebeurt in de eerdere stappen van het productieproces van bijvoorbeeld benzine. Daar zijn de marges wel hoog, zei Van Beurden, „maar dat komt niet door ons. Zo werken mondiale markten.” De raffinaderijen boekten in het tweede kwartaal 2,1 miljard dollar winst, waar ze een jaar eerder nog 509 miljoen dollar verlies leden. Winning en transport van gas (8,1 miljard) en olie (6,4 miljard) zorgen dit jaar voor de hoogste resultaten, meer dan het dubbele vergeleken met 2021. Volgens de topman is de taak van bedrijven als Shell vooral om te zorgen dat het aanbod van bijvoorbeeld aardgas zo groot mogelijk is, en te investeren in energiezekerheid en verduurzaming. „Dat is de verantwoordelijkheid die voortkomt uit het maken van winst.” Eerder deze maand maakte Shell bekend voor 1 miljard dollar een grote waterstoffabriek te bouwen in Rotterdam, die bij oplevering in 2025 waarschijnlijk de grootste van de wereld zal zijn. Hoeveel Shell van zijn jaarlijkse investeringen (23 tot 27 miljard) in verduurzaming steekt, maakt het niet bekend. De aandeelhouders profiteren volop van de gouden tijden. In het eerste halfjaar kocht Shell al voor 8,5 miljard eigen aandelen in, wat positief is voor de koers. Bij een gelijkblijvende winst stijgt zo de winst per aandeel. De komende drie maanden koopt het nog eens voor 6 miljard dollar aandelen in, maakte het donderdag bekend.  Het dividend blijft 0,25 per aandeel. Tot 2020 was dat lange tijd 0,47 cent. Waarom gaat dat niet omhoog naar het niveau dat Shell-beleggers jaren gewend waren?  Volgens financieel bestuurder Sinead Gorman is uitvoerig besproken wat te doen met de „excess cash”, de overtollige liquide middelen. Vanwege de relatief lage beurskoers is gekozen voor inkoop van eigen aandelen. „Zo bieden wij de aandeelhouder de meeste waarde.” Inmiddels is in het Verenigd Koninkrijk een extra belasting (windfall tax) ingevoerd om de megawinsten van energiebedrijven af te romen. Shell blijft volgens Gorman bijzonder toegewijd aan dat land, waar na het vertrek uit Den Haag sinds vorig jaar het hoofdkantoor is gevestigd. In Engeland en Schotland wordt de komende jaar volop geïnvesteerd, zei Gorman, maar ook klonk een duidelijk ‘maar’: voor zijn investeringen kijkt Shell naar mogelijkheden waar waarde kan worden gecreëerd. „Onderdeel daarvan is ook hoe hoog de belasting is.”||https://www.nrc.nl//nieuws/2022/07/28/midden-in-de-energiecrisis-beleeft-shell-gouden-tijden-a4137618
2022-07-29||Leveringsproblemen pijnigen Airbus en Boeing: de vliegtuigen kunnen ze bouwen, maar de motoren zijn er niet||Gliders noemen vliegtuigbouwers ze. Zweefvliegtuigen. Vaktaal voor nieuwe passagiersvliegtuigen die nog niet zijn voorzien van motoren. Die kiest de klant, de luchtvaartmaatschappij, gewoonlijk pas aan het einde van de bouw.  Die volgorde is gebruikelijk. Luchtvaartmaatschappijen onderhandelen separaat met motormakers. Dat zijn externe leveranciers als CFM, Pratt & Whitney of Rolls-Royce. Zo bestelde Air France-KLM laatst eerst honderd Airbus A320neo’s, en pas later de motoren ervoor bij het Frans-Amerikaanse CFM. Als Airbus of Boeing de motoren eenmaal aan een toestel heeft bevestigd, zijn zij aansprakelijk voor elk krasje.  Die praktijk speelt Airbus en Boeing nu ernstig parten. Zij krijgen pas betaald als een vliegtuig wordt afgeleverd: (nog) geen motor is dus (nog) geen geld. Door acute problemen bij toeleveranciers zoals motormakers  – materiaaltekort, personeelsgebrek, sancties tegen Rusland – stokt de productie van ’s werelds grootste vliegtuigbouwers. Die willen ze bovendien graag vergroten, want de vraag trekt juist aan. Zie ook de drukte op Schiphol.  Nu de pandemie voorbij lijkt, willen luchtvaartmaatschappijen snel nieuwe toestellen hebben. Die zijn zuiniger (belangrijk bij hoge kerosineprijzen) en stiller (minder overlast) en ze stoten minder CO2 uit dan oudere types. De leveringsproblemen van Airbus en Boeing bleken deze week opnieuw, bij de presentatie van hun halfjaarcijfers. Airbus – met 59 procent marktaandeel ’s werelds grootste vliegtuigbouwer – had eind juni 26 gliders staan. In de fabrieken in Hamburg of Toulouse wachten zij op nieuwe motoren. Guillaume Faury, bestuursvoorzitter van Airbus, sprak over een „situatie van ongekende complexiteit in de wereld”.  In een telefonische toelichting voor analisten zei Faury woensdagavond dat hij dit jaar nog steeds een brutoresultaat van 5,5 miljard euro hoopt te halen, ook al verlaagt Airbus zijn productie. Het mikt nu op 700 nieuwe vliegtuigen. Eerder was dat 720. In de eerste helft van 2022 haalde Airbus  24,8 miljard euro omzet, in vliegtuigen, helikopters, defensie- en ruimtevaartmaterieel. Dat was 1 procent meer dan in 2021. De winst daalde 15 procent naar 1,9 miljard euro. Eerder die woensdag zei Boeing-topman David Calhoun dat hij dit jaar ruim 400 toestellen wil afleveren. Dat is 100 vliegtuigen minder dan eerder gemeld. Boeing leed het voorbije halfjaar 1,1 miljard euro verlies – tegenover 6 miljoen euro winst een jaar eerder – op 30 miljard euro omzet (min 5 procent) in vliegtuigen, defensie, ruimtevaart, onderhoud en training. Beide fabrikanten verkopen nu vooral single aisle-toestellen, met één gangpad. Die vervoeren pakweg tweehonderd passagiers over middellange afstanden. De vraag naar vervoer op deze (toeristische) routes, binnen Europa bijvoorbeeld of van de VS naar Mexico, trekt als eerste aan. Het (meer zakelijke) intercontinentale verkeer daarentegen zit nog ver onder het niveau van 2019. Airbus’ bestseller is de A320neo en varianten als de kleinere A319 en grotere A321. Het bedrijf maakt er 50 per maand. Dat moeten er over enkele jaren 75 worden – als de leveringsproblemen zijn opgelost.  Boeing kan daar nu eigenlijk niet tegenop. Het concern verkoopt vooral 737 MAX-toestellen. De grotere 787 Dreamliner, met twee gangpaden, mag nog niet worden geleverd door problemen met de Amerikaanse Federal Aviation Authority (FAA). De MAX stond twee jaar aan de grond na crashes in Ethiopië en Indonesië, maar is na vele aanpassingen weer in productie. Boeing bouwt er nu 31 per maand. Meer wil topman Calhoun voorlopig ook niet maken, vertelde hij vorige week bij de tweejaarlijkse Farnborough Airshow in het Verenigd Koninkrijk. Calhoun houdt niet van gliders. De productieproblemen betreffen niet alleen motoren. Boeing heeft bijvoorbeeld ook een tekort aan connectoren voor de elektrische bedrading en tape om panelen vast te zetten.  Een andere schakelaar of een ander rolletje tape gebruiken, mag niet zomaar in de vliegtuigbouw. Om veiligheidsredenen is het materiaalgebruik in de luchtvaart streng gereguleerd.  Bij de Farnborough Airshow ging het niet alleen over logistieke problemen. Boeing gebruikte de show vorige week ook om zijn imago wat op te poetsen. Het verloor de afgelopen jaren veel prestige én marktaandeel op Airbus. Dat laatste is geen favoriet gespreksonderwerp van Calhoun. „Op dit moment is marktaandeel minder belangrijk”, zei hij onlangs in een interview.  Liever wijst hij op de vele orders die Boeing vorige week rond kreeg. Zo bestelde Delta Air Lines 100 toestellen van het type 737 MAX-10, de grootste variant van de MAX. Cataloguswaarde samen (zonder korting): 13,2 miljard euro. Airbus was minder scheutig met persberichten vanuit Farnborough. Maar de écht belangrijke deal – waarvan Boeing behoorlijk zou balen – sloot Airbus al op 1 juli. De drie grote Chinese staatsluchtvaartmaatschappijen bestelden bijna 300 vliegtuigen uit de A320-reeks. Voor omgerekend 36 miljard euro krijgen China Eastern (partner van Air France-KLM), Air China (met dochter Shenzhen Airlines) en China Southern elk zo’n 100 toestellen. Over de Chinees-Europese deal is jaren onderhandeld, aldus anonieme bronnen in zakenkranten. Het akkoord toont het belang van goede internationale betrekkingen, reageerde Boeing-topman Calhoun bitter. Boe-ing voelt zich slachtoffer van de verstoorde handelsrelatie tussen de VS en China.  Los van de handelsoorlog zouden de Chinese luchtvaartmaatschappijen al eerder hebben geklaagd over  „onzekerheden” bij levering door Boeing. Die onzekerheden komen niet uit de lucht vallen; het heeft alles te maken met het debat tussen Boeing en de Amerikaanse luchtvaartautoriteit. Na de crashes van de MAX-8 moet de FAA nog drie nieuwe vliegtuigtypen van Boeing certificeren: de kleinere 737 MAX-7, de grotere MAX-10 en de 787 Dreamliner. Zonder FAA-stempel – EASA in Europa – mag een toestel niet de lucht in. Is de certificering van de MAX-7 en MAX-10 niet afgerond vóór december, zo eiste het Amerikaanse Congres na onderzoek naar de crashes, dan moet Boeing een deel van de cockpit opnieuw ontwerpen. Dat gaat het bedrijf veel tijd en geld kosten.  De productie van de 787 Dreamliner –  200 tot ruim 300 passagiers – ligt al twee jaar stil door allerlei defecten. De FAA is kritisch over het ontwerp, ook al omdat zij zelf onder vuur lag na de crashes van de 737 MAX. De toezichthouder zou te veel hebben vertrouwd op de vliegtuigbouwer.  Boeing-baas Calhoun meldde woensdag dat de certificering van de Dreamliner „in de laatste fase” zit. Dat is goed nieuws voor KLM. De Nederlandse maatschappij vliegt al met achttien Dreamliners en bestelde er nog tien. Bij de fabriek in Charleston, South Carolina, staan al tijden drie 787’s klaar voor KLM. Boeing heeft miljarden uitgetrokken om luchtvaartmaatschappijen te compenseren voor de vertraging.||https://www.nrc.nl//nieuws/2022/07/28/leveringsproblemen-pijnigen-airbus-en-boeing-de-vliegtuigen-kunnen-ze-bouwen-maar-de-motoren-zijn-er-niet-a4137607
2022-07-29||Lorena Wiebes pakt tweede ritwinst in Tour de France Femmes||Lorena Wiebes heeft haar tweede etappezege in de Tour de France Femmes te pakken. De 23-jarige renster van Team DSM was in de vijfde etappe naar Saint-Dié-des-Vosges de sterkste in de massasprint, voor de Italiaanse Elisa Balsamo en klassementsleider Marianne Vos. Wiebes won zondag ook al de openingsrit.  De 175,6 kilometer tellende rit met start in Bar-le-Duc werd vooraf gezien als de laatste kans voor sprinters op een ritzege. Het peloton gunde een kopgroep van vier de ruimte, met daarin Emily Newsom (EF), Anya Louw (AG Insurance), Victoire Berteau (Cofidis) en Antri Christoforou (Human Powered Health). Terwijl zij enkele minuten voorsprong hadden, vond in het peloton op zo’n 45 kilometer van de streep een flinke valpartij plaats. Meerdere rensters liepen verwondingen op, de Deense Emma Norsgaard moest zelfs opgeven met een ogenschijnlijk sleutelbeenblessure. Nadat de rust in het peloton was teruggekeerd, kon het jagen op de koplopers worden hervat. Newsom en Louw werden als eerste ingerekend, terwijl Berteau en Christoforou het bleven proberen. Op 2,5 kilometer van de finish denderden de sprinttreinen in het peloton alsnog over het duo heen. In de laatste meters spurtte Wiebes de concurrentie uit het wiel, waardoor ze alleen op de finishfoto stond. Vos blijft de leider in het algemeen klassement, met 20 seconden voorsprong op de Italiaanse Silvia Persico en Poolse Katarzyna Niewiadoma. De komende dagen gaat de Tour de France Femmes de hoogte in, met op zondag de laatste etappe met finish op de Plance de Belles Filles in de Vogezen.||https://www.nrc.nl//nieuws/2022/07/28/lorena-wiebes-pakt-tweede-ritwinst-in-tour-de-france-femmes-a4137604
2022-07-29||LTO Nederland bereid tot ‘verkennend gesprek’ met kabinet||LTO Nederland is bereid om volgende week een ‘verkennend gesprek’ met het kabinet te voeren over de stikstofplannen. Dat laat Sjaak van der Tak, voorzitter van de belangenvereniging, weten in een verklaring. Het gesprek zal geleid worden door bemiddelaar Johan Remkes. „Vandaag heeft minister-president Mark Rutte mij opgebeld. Dit naar aanleiding van de uitnodiging om onder leiding van de heer Remkes zonder taboes in gesprek te gaan”, schrijft Van der Tak. „LTO is helder geweest: een gesprek heeft alleen zin als er zonder taboes kan worden gesproken. Premier Rutte heeft mij toegezegd dat er ook voor het kabinet geen taboes zijn.” In de verklaring roept Van der Tak op tot keurige acties tegen het stikstofbeleid, die passen „binnen de wet en met oog voor maatschappelijk draagvlak”. Hij benadrukt dat „buitenwettelijke acties” alleen maar zorgen voor „verlies van draagvlak en het telkens moeten verdedigen van de sector”.  Op verschillende snelwegen in Nederland dumpten boeren donderdag asbest en autobanden en werden wegen geblokkeerd. Ook werd er door boeren een barbecue gehouden op de snelweg ter hoogte van knooppunt Azelo, in Overijssel. Aanwezige agenten waren terughoudend met ingrijpen. Remkes werd begin juli door het kabinet aangesteld om gesprekken te leiden tussen boerenorganisaties en het kabinet. LTO Nederland liet toen weten weinig in een gesprek met Remkes te zien, een reactie die het herhaalde toen Remkes afgelopen dinsdag uitnodigingen verstuurde voor de gesprekken. De boerenorganisaties Agractie en de Farmers Defence Force (FDF) zeggen daarnaast problemen te hebben met Remkes als bemiddelaar. Hij wordt als „niet neutraal” beschouwd. FDF heeft al aangegeven volgende week niet aan te schuiven, Agractie zegt zich nog te beraden. Remkes zelf heeft benadrukt onafhankelijk te zijn. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/28/lto-nederland-bereid-tot-verkennend-gesprek-met-kabinet-a4137601
2022-07-29||Over de nieuwste boerenacties sturen politici alleen een paar tweetjes||Een paar tweetjes van een paar politici. Wie zich deze zomer in de richting van Den Haag wendt voor reacties op de boerenacties die steeds verder uit de hand lopen en waarbij inmiddels de veiligheid van burgers in het gedrang komt, moet het daarmee doen. Voor een politiek die geregeld het verwijt krijgt te veel met ophef bezig te zijn, zijn het kabinet en de Tweede Kamer deze week weinig vocaal. Het is zomerreces, veel politici zijn op vakantie. D66-fractievoorzitter Jan Paternotte vroeg op Twitter om de boerenacties „niet meer ‘demonstreren’ te noemen. Dit is terroriseren.” Hij vroeg om „actie van het kabinet.” En ook Laurens Dassen van Volt vroeg om „regie”. Thierry Baudet (FVD) twitterde dat de boeren „wel humor” hebben, met een foto van mesthopen op de snelweg. Veruit de meeste fractievoorzitters bleven stil. Ook het kabinet liet alleen op Twitter van zich horen. Minister Dilan Yesilgöz  (Justitie, VVD) koos ervoor om zich niet uit te spreken over de gevolgen van de boerenacties voor de veiligheid van burgers, maar alleen over de gevolgen voor de boeren zelf. „Je verliest niet alleen in rap tempo begrip voor je acties. Waar mogelijk spoort de politie je op. Een strafblad heeft gevolgen. Gebruik je verstand.” „De overheid heeft er moeite mee om een antwoord te vinden op antistatelijk verzet tegen overheidsbeleid”, zegt Kutsal Yesilkagit. Hij is hoogleraar international governance aan de Universiteit Leiden en doet onderzoek naar hoe onder meer politici en ambtenaren de uitkomsten van beleid en maatschappelijke gebeurtenissen beïnvloeden. „In de coronacrisis is een netwerk van complotachtige, antistatelijke groepen opgekomen, gevoed door populisme en extreem-rechts. Die groepen richtten zich vervolgens op de inval van Rusland in Oekraïne. De groep boze boeren is de volgende katalysator. Boze boeren worden inmiddels ook  gesteund door Donald Trump en Marine Le Pen. Die groep zal zich niet terugtrekken uit de protesten.” Woensdag hadden Rijkswaterstaat, de politie Oost-Nederland en een aantal veiligheidsregio’s boeren nog opgeroepen om te stoppen met snelwegblokkades. Tevergeefs, de acties leken daarna alleen maar heviger te worden. In de nacht van woensdag op donderdag bleven verschillende snelwegen dicht omdat er autobanden, hooibalen en mesthopen op waren gedumpt. In sommige gevallen werd de boel ook in de brand gestoken. Op een aantal plekken lag ook asbest. Op de A7 leidde de troep op de weg tot ongelukken.  Aannemers die de zooi op moesten ruimen trokken zich aanvankelijk terug na bedreigingen. Een bedrijf dat in de Achterhoek omgekeerde vlaggen – het protestsymbool van boeren – verwijderde in opdracht van een gemeente is daarmee gestopt na dreigementen. Donderdag waren meerdere snelwegen nog steeds onbegaanbaar. Voorman van Farmers Defence Force Mark van  den Oever zei in het Algemeen Dagblad dat „ongelukken natuurlijk nooit te rechtvaardigen” zijn. Hij voegde daaraan toe: „Maar zolang het een beetje blikschade is, vind ik het allemaal niet zo erg.” Premier Mark Rutte (VVD) twitterde donderdag dat de protestacties van „een kleine groep boeren” volgens hem „onacceptabel” zijn en „alle perken te buiten” gaan. „Deze levensgevaarlijke acties moeten stoppen.” Hij riep op aangifte te doen bij bedreiging. Ook landbouwminister Henk Staghouwer (ChristenUnie) veroordeelde de acties op Twitter. „Wat ons verder brengt is het in gesprek komen met elkaar, zo zijn we in dit land altijd verder gekomen. Ik weet dat er boeren zijn die dat graag willen. Die ruimte is er de komende weken bij Remkes aan tafel. Laten we elkaar daar weer vinden.” Begin deze maand werd Johan Remkes, die de reputatie heeft van een  Haagse tovenaar die voor iedere crisis een bezwering weet te bedenken, benoemd tot gespreksleider tussen boeren en het kabinet. Deze week stuurde hij zijn uitnodigingen. In eerste instantie wilde geen van de grote boerenorganisaties  met hem praten. Donderdag, na tussenkomst van Rutte,  ging alleen de Land- en Tuinbouw Organisatie Nederland (LTO) akkoord met een „verkennend gesprek”. „Lange tijd heeft Nederland grote belangentegenstellingen goed weten te kanaliseren via het poldermodel”, zegt Yesilkagit. Hij ziet aan de reacties van politici dat ze daar als vanzelfsprekend weer op terug willen vallen. „De overheid komt er nu achter dat polderen niet werkt in een sterk gepolariseerde samenleving, en heeft daar nog geen alternatief voor gevonden. Dit is een politiek-bestuurlijk moment waarin oude repertoires van conflictmanagement geen oplossing bieden.”  Yesilkagit wijst op de vaak apaiserende toon van politici. In veel gevallen veroordelen ze het gedrag van boeren die over de schreef gaan, maar combineren ze dat met  begrip voor het ongenoegen dat er aan ten grondslag ligt. Hij vermoedt dat politici van rechtse partijen   er electorale motieven voor hebben. „Ze durven een niet al te harde toon aan te slaan over ontoelaatbare acties omdat ze bang zijn dat het kiezers kost.”  Caroline van der Plas van de BoerBurgerBeweging twitterde woensdag dat ze achter de protesten staat „die binnen de wet zijn”. En ook dat ze „emoties van boeren” heel goed „snapt”. „Wel wil ik boeren die branden en blokkades veroorzaken en acties voeren die gevaar opleveren voor mens/omgeving, oproepen hiermee te stoppen.” Een dag later maakte ze bekend vanwege bedreigingen voorlopig geen mediaoptredens meer te doen en ook geen werkbezoeken af te leggen. Wat volgens Yesilkagit nodig is: „Hard ingrijpen. De staat moet laten zien wie het geweldsmonopolie heeft en het Openbaar Ministerie en de politie moeten het gevoel hebben dat de politiek ze daarin steunt. Daarom is het belangrijk dat politici zich ook duidelijk uitspreken. En als de rust is wedergekeerd de tijd nemen om na te denken: hoe gaan we om met deze nieuwe werkelijkheid?” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/28/over-de-nieuwste-boerenacties-sturen-politici-alleen-een-paar-tweetjes-a4137606
2022-07-29||&#8216;Hoe vaak ik wel niet te horen krijg: jij gaat niet bepalen wat ik eet&#8217;||Op de eerste vraag, wat er mogelijk of onmogelijk is voor de wethouder om het fastfoodaanbod in de eigen gemeente te sturen, zegt Leon Meijer (ChristenUnie) met enige spot: „Álles is onmogelijk.”  Meijer, de eerste wethouder ‘food’ van Nederland, is net komen aanfietsen en tuurt over de grote bergen zand waar het nieuwe treinstation Ede-Wageningen moet verrijzen. Dat nieuwe station is de reden dat we op deze plek in Ede staan: de wethouder wil dat de stationswinkels, beheerd door NS, straks niet volgestopt worden met ongezonde snacks.  Vlak bij het station opent volgend jaar het World Food Center, een ‘interactief museum’  over voedsel. Daarbij heeft Ede zich in 2013 gedoopt tot ‘voedselgemeente’. Meijer: „We hebben veel boeren in de omgeving en in de regio zit 80 procent van het agrofood-onderzoek van Nederland”, voornamelijk vanwege de universiteit van Wageningen. Tegelijkertijd heeft Ede de problemen die elke gemeente heeft: steeds meer overgewicht, vooral in armere buurten. Zo veel aandacht voor voedsel, daar past geen stationshal bij die naar frituurvet geurt, vindt Meijer. „Dus ik heb gevraagd aan de NS: ‘Wat gaan jullie doen?’ Nou, het antwoord was: ‘De RAL-kleuren van de trapleuning liggen vast. En de rest ook.’ Kortom, er is helemaal niets mogelijk. Je krijgt wat je op elk station ziet.” Croissants van de Kiosk en kroketten van Smullers. Na een jaar bemoeienis van Meijer is er wel „iets gaan bewegen”, zegt hij. Albert Heijn overdenkt een To Go met een prominenter gezond assortiment. De NS opent in september een pop-upwinkel met gezonde lokale producten. Maar leidend is voor de NS „de behoefte van de reizigers”. Meijer draait een kwartslag. Even verderop gloort alweer een nieuw probleem. Waar ooit kunstzijdefabrikant Enka stond, is een nieuwe wijk in aanbouw. „En wat lees ik drie weken geleden: er kom een plint met winkels.” Dat betekent dat op de  begane grond van het appartementencomplex ook nieuw  fastfoodaanbod kan komen. „Nee zeg! Dan hebben we net voor elkaar dat de NS meebeweegt, en dan krijgen we dáár alle McDonald’s, Kentucky Fried Chickens en Dunkin’ Donuts.”  Het zijn maar voorbeelden;  aan wie de vastgoedontwikkelaar  gaat verhuren is nog niet bekend. Maar zijn punt is: je hebt er als wethouder weinig over te zeggen.  Andere gemeentes hebben op hun eigen manier hetzelfde probleem: tegen het groeiende aanbod van ongezond eten kunnen ze vrijwel niets doen. In opdracht van de vier grote steden en Ede deed de Universiteit van Amsterdam  in 2020  onderzoek naar de wettelijke mogelijkheden om fastfood tegen te houden. Conclusie: de ‘gereedschapskist’ van de gemeente schiet tekort. Sturen op het horeca-aanbod mag alleen bij mogelijke overlast voor  burgers. Denk aan: geen vergunning voor het schenken van alcohol, in verband met herrie. Geen frituur, vanwege stankoverlast of rommel op straat.   Extra ingewikkeld: elke gemeente heeft zijn eigen bestemmingsplan. Ede maakt alleen onderscheid tussen horeca waar wel en geen alcohol wordt geschonken. Amsterdam maakt ook onderscheid tussen restaurants en plekken voor het afhalen van een snelle hap, zoals een snackbar of dönerzaak.  In 2018 hield de gemeente Amsterdam een vestiging van New York Pizza in de wijk de Pijp tegen, omdat de vergunning op het pand volgens het bestemmingsplan wel horeca toestond, maar geen fastfood. New York Pizza stapte naar de rechter: de keten betoogde een restaurant te zijn, omdat gasten er ook kunnen zitten. De zaak werd uitgevochten tot de Raad van State, die de gemeente gelijk gaf. De kwestie ging niet over de vraag hoe ongezond het eten van New York Pizza is. Toch  zou je in deze casus ook een sluiproute kunnen zien om ongezond voedsel te weren. Maar vinden we dat gemeentes op sluiproutes aangewezen moeten zijn, vraagt Anniek de Ruijter, mede-auteur van het UvA-onderzoek en universitair hoofddocent gezondheidsrecht, zich af. „Waarom kan de gemeente niet gewoon zeggen: het voedselaanbod  in deze buurt wordt nu te ongezond, wij gaan ingrijpen?” Bovendien, zoveel kan de gemeente nu ook alweer niet uitrichten. In het pand dat New York Pizza op het oog had, op de hoek van de Albert Cuyp-markt, zit nu een Dunkin’ Donuts (dat tegenwoordig Dunkin’ heet). Tegen de zin van het stadsbestuur, maar in lijn met het bestemmingsplan, dat  banketbakkers, koffiezaken en ijswinkels op die plek wel toestaat.    Het zijn dit soort kronkels en beperkingen die maken dat gemeentes in Den Haag hebben aangeklopt. Ze willen dat het kabinet met  wet- en regelgeving komt waarmee  het makkelijker wordt nieuwe snackbars, hamburgerrestaurants en andere fastfood tegen te houden. Staatssecretaris Maarten van Ooijen (Volksgezondheid, ChristenUnie) onderzoekt nu wat er wettelijk mogelijk is.  De gemeentes haalden bij hun oproep het UvA-onderzoek aan. Daarin wordt betoogd dat overheden op basis van nationaal, internationaal en Europees recht moeten zorgen voor een gezonde voedselomgeving, maar  weinig juridische mogelijkheden daarvoor hebben.  Als gemeentes ongezond voedsel willen weren uitsluitend vanuit het oogpunt van volksgezondheid,  dan hebben ze daar extra ‘juridisch instrumentarium’ bij nodig, concluderen ze. „Misschien binnen de ruimtelijke ordening, of binnen de Warenwet”, zegt  UvA-onderzoeker De Ruijter. „Maar hoe dan ook moet je op productniveau weten wat je bestempelt als ‘gezond’ of  ‘ongezond’. En daarnaast moet bepaald worden wanneer een gebied een te hoge ongezonde ‘voedseldichtheid’ is genaderd, waarna  kan worden  ingegrepen.”  De route in het omgevingsrecht is volgens De Ruijter het meest veelbelovend, maar die zou een breuk met de huidige interpretatie van de wetgeving betekenen. Op dit moment gaat de regulering van ruimtelijke ordening alleen over zaken „die de relatie tussen burger en de ruimte om hem of haar heen betreffen”. Dingen waar je als burger last van hebt, maar waar je niet voor kan kiezen, zoals lopen door vieze lucht. Volgens De Ruijter zou een teveel aan ongezond voedselaanbod óók  als iets onontkoombaars  bestempeld kunnen worden, als iets dat ingeperkt moet worden om burgers te beschermen.   Is dat niet een heel grote stap, alsof mensen willoze slachtoffers zijn zonder enige zelfbeheersing? Het inperken van keuzevrijheid is omstreden, en ligt zeker  aan de rechterkant van het politieke spectrum gevoelig.   De Ruijter kent die kritiek, maar zij zegt: „Als in jouw woongebied eigenlijk bijna alleen maar ongezond voedsel wordt aangeboden, dan kun je ook niet meer spreken van keuzevrijheid.” Haar schrikbeeld is wat in de Verenigde Staten food deserts, voedselwoestijnen, worden genoemd: plekken waar nagenoeg geen vers en gezond voedsel in de omgeving te krijgen is.  Dan blijft de vraag: wat ís  ongezond? En wanneer wordt het aanbod daarvan te groot?    De Ruijter, die nu vervolgonderzoek doet naar die kwestie samen met gezondheidswetenschappers van de Vrije Universiteit en het Amsterdam UMC, denkt bij keuzevrijheid „dat je toch ten minste moet kunnen waarborgen dat burgers net zo veel ongezond als gezond voedsel wordt aangeboden in hun leefomgeving.” De grens ligt dan bij 50 procent ‘ongezond’ dus.  Heel belangrijk, zegt ze, is dat duidelijk wordt waaraan het voedselaanbod moet voldoen, zodat aanbieders rechtszekerheid hebben. Voor de vraag over welke voeding gezond is, zou zo veel mogelijk kunnen worden aangesloten bij bestaande pijlers zoals De Schijf van Vijf van het Voedingscentrum, aldus De Ruijter. In het Verenigd Koninkrijk doen ze iets soortgelijks al. Producten met te veel vet, suiker of zout mogen vanaf oktober niet langer op prominente plekken in Britse supermarktschappen liggen. Verantwoordelijk voor het oordeel ‘minder gezond’  is de Food Standards Agency, zeg maar de Britse NVWA.   Is dit soort voedselregelgeving in Nederland, mocht die er komen, geen garantie voor een stroom aan rechtszaken?   „Nou en of”, zegt De Ruijter.  „Dat is waarom de steun, en een duidelijke beleidslijn, van de landelijke overheid  de gemeentes zo kan helpen.”   Die rechtszaken voorziet ook  Anne-Marie Klijn, partner van advocatenkantoor NewGround Law en specialist omgevingsrecht.   Klijn was in 2017  als gemeenteadvocaat in Amsterdam betrokken bij het verbod op toeristenwinkels in het centrum, onder meer vanwege ‘bewoonbaarheid’ van die gebieden. Ook over die regelgeving werd door ondernemers flink geprocedeerd. Een deel van hen heeft succesvol aangevochten een toeristenwinkel te zijn. „Maar”, zegt Klijn,  „de regelgeving zélf heeft de toets van de rechter steeds doorstaan.” Met andere woorden: de gemeente mag onderscheid maken tussen toeristenwinkels en andere winkels, en daarop selecteren. Steeds meer Nederlanders hebben overgewicht. Ondertussen groeit het aanbod van  snel, ongezond eten op straat.  In een drieluik onderzoekt NRC hoe bestuurders worstelen met het beteugelen van fastfood.  Duidelijk is dat het reguleren van de gezonde omgeving past in een trend. „Er is bij de inrichting van de openbare ruimte bijvoorbeeld steeds meer aandacht voor sport en bewegen”, zegt advocaat Pim Oremans, een collega van Klijn.  In de  nieuwe   Omgevingswet, waarin  alle ruimtelijke ordening moet worden ondergebracht, wordt onder meer gesproken over het ‘bereiken en in stand houden van een veilige en gezonde fysieke leefomgeving’.   Het weren van ongezond voedselaanbod acht Klijn  „moeilijk voor elkaar te krijgen, maar niet onmogelijk”, ook op basis van bestaande lokale regelgeving. De crux  is volgens haar  „hoe je de begrippen ‘gezond’ en ‘niet gezond’ bulletproof maakt.” De beoordelingscriteria moeten „objectief, toetsbaar en redelijk” zijn. Volgens De Ruijter moet de wetgever  „op een gegeven moment ergens een grens te trekken”.  Maar zo is dat bij luchtkwaliteit ook, zegt ze.  „Als duidelijk blijkt dat deze grens wordt overschreden kan er gehandhaafd worden. Dan moet de overheid burgers gaan beschermen.”  Die bescherming, dat is en blijft een gevoelig punt, weet wethouder Meijer uit Ede maar al te goed. Met een zucht: „Och, in dit land mag je vooral niet betuttelen. Hoe vaak ik wel niet te horen krijg: jij gaat niet bepalen wat ik eet.” Hij benadrukt daarom maar weer eens:  „Het gaat  mij  erom dat het aanbod divers is. We gaan écht niet alles weren.”   	Het fastfoodaanbod  en het aantal mensen met overgewicht groeien allebei: in 1980 had een derde van de volwassen bevolking overgewicht, nu meer dan de helft (met kinderen erbij ligt dat percentage op ongeveer 45 procent). In buurten waar veel mensen met lage opleidingen en lage inkomens wonen, is meer overgewicht. In Rotterdam nam het fastfoodaanbod in vijftien jaar  met 37 procent toe, maar in arme wijken met 57 procent. Van de Nederlandse kinderen en jongeren heeft 16 procent overgewicht, in steden is dat percentage hoger: onder middelbare scholieren in Amsterdam zelfs 23 procent. In Den Haag is een vijfde van de kinderen onder de twaalf te zwaar.  Een ongezond eetpatroon geeft een hoger risico op hart- en vaatziekten, diabetes type 2 en kanker. In Rotterdam loopt het verschil in gezonde levensjaren tussen arme en rijke wijken op tot vijftien jaar.  Naar verwachting is in 2040 62 procent van de volwassenen te zwaar. Het kabinet stelde mede daarom in 2018 doelen: het aandeel mensen met overgewicht moet terug naar het niveau van 1996, toen 38 procent van de volwassenen en 9 procent van de kinderen te zwaar was.||https://www.nrc.nl//nieuws/2022/07/28/tegen-ongezond-eten-kunnen-gemeentes-vrijwel-niets-doen-a4137605
2022-07-29||De aanwijzing in de mysterieuze beginzin wordt pas veel later ontraadseld (●●●●)||In de nog geen honderd bladzijden van de novelle Tijdelijk verblijf van Vrouwkje Tuinman gebeurt veel, verrassend veel. We beginnen in het Brabant van vlak na de Tweede Wereldoorlog, en dan verstrijkt er anderhalf decennium, er wordt gestorven, verhuisd, verguisd, nog meer gestorven – waardoor er gaandeweg een onvervalst true crime-sfeertje gaat heersen. Tenminste: of er sprake is van een crime is niet meteen duidelijk, maar true is het. De verwikkelingen in het verhaal zijn gebaseerd op historische gebeurtenissen. Die ontwikkeling, tot misdaadverhaal, is verrassend, al kon je daar een aanwijzing van krijgen in de mysterieuze beginzin, die iets opwerpt wat pas veel later in het verhaal zal worden ontraadseld: ‘Pas na een nacht of drie begreep Amelia waarom ze in het pension aan het plein nauwelijks een oog dichtdeed.’ Zo’n zinnetje grijpt je meteen – doordat je het niet meteen begrijpt, en doordat de volgende zinnen doodgemoedereerd verklaringsloos blijven. Spookt het soms in dat pension?  Tuinman neemt een andere afslag: het gaat over Amelia en haar werk, en na het beginhoofdstukje (net iets meer dan een bladzijde lang) wordt ze subiet ingeruild voor een ander hoofdpersonage, Door, eigenlijk Dora, een alleenstaande moeder van drie jongens – de novelle gaat over haar leven. Waardoor dat spookpension, in de beste proloogtraditie, nog verder naar de achtergrond verdwijnt.  Het tekent de aanpak van schrijver en dichter Vrouwkje Tuinman (1974), die voor haar laatste dichtbundel Lijfrente (2020) de Grote Poëzieprijs ontving en  deze novelle oorspronkelijk schreef als geschenk voor Brabantse boekenkopers. Tuinman schrijft altijd teksten waarin veel aan de hand is, zonder dat de dubbelzinnigheid ervan je in het oog springt. Ze blinkt uit in suggestie, niet door uitgesproken omfloerst of raadselachtig te schrijven, maar door de onderliggende tragiek trefzeker naar de oppervlakte te halen, en dan zonder het gevoel in je gezicht te schreeuwen. Aan het begin van het verhaal, is Doors man, Geert, mogelijk betrokken geraakt bij een ongeluk met een militair konvooi met geruimde explosieven, zijn lot is onzeker, de nieuwsvoorziening laat te wensen over – en dan schrijft Tuinman: ‘De volgende dag, eigenlijk nog dezelfde omdat ze nooit naar bed was gegaan, was er de krant.’ Dat toont de paniek en het noodlotsgevoel, zonder die te benoemen.  En na de schok treedt de rouw in, waarmee er niets gemakkelijker wordt: ‘Waar stond Geert toen zijn collega de granaat op de grond liet vallen? Had hij het gezien? Was zijn laatste gedachte er een aan hen geweest, of aan het middagmaal dat al een uur geleden had moeten plaatsvinden? Aan al die dingen dacht je als je over de doden sprak, en daarom sprak je beter niet over hen.’ Geen poppenkast maken, maar slikken, inslikken, doorslikken; daar kom je verder mee. Daarmee past de suggestieve stijl van Tuinman ook voorbeeldig bij het verhaal, dat zich afspeelt in een tijd en in een omgeving waar nuchtere zwijgzaamheid als de verstandigste houding gold.  Weduwe Door moet dus verder zonder man, met drie jongens, met een familie en schoonfamilie die haar niet echt kunnen bijstaan, zonder vriendinnen (ook weer scherp verwoord: ‘Eerst was ze ‘anders’ omdat ze verkering had met een jongen van ver, toen was ze ‘anders’ omdat ze uit het zuiden kwam, en nu was er bijna nooit een vrij moment’). Er is wel een man die interesse toont, waar Door dan maar pragmatisch mee omgaat: ‘Zijn lippen waren week en smaakten naar sigaren. Maar zijn houding sprak haar aan.’ Deze Piet haalt haar over om een Eindhovens pension over te nemen en er de uitbaatster van te worden, en steunt haar financieel. Er is meer aan de hand met hem – er wordt geroddeld over een uitgezeten gevangenisstraf – maar ook dat is, net als dat spookhuizige van het pension, iets dat Tuinman niet uitspeelt. Terecht, want Door ontraadselt het al evenmin, en dát is waar Tuinmans preoccupatie ligt: bij haar personages. Ze komt hen zeer nabij, door haar stijl van sterke typeringen, maar ook door hun perspectief niet te overstijgen. De verteller is hier geen alwetende instantie, maar weet al even weinig als de personages. Wel groeit het verhaal in de breedte, doordat Tuinman het vertelperspectief laat verspringen: ze zit soms op de schouder van de jongens, of van pensiongast Sylvia. Zo krijgen we een rijker beeld van de verhoudingen, en over ieders blinde vlekken: we zien hoe ‘oom’ Piet met Doors jongens omgaat (streng, straffend), hoe Door zichzelf klein houdt (‘Ze werd gezien, maar verdroeg dat eigenlijk niet’), hoe de verhoudingen in het pension dus soms wankelen, maar meestal ook een zeker evenwicht vormen. Dat evenwicht raakt wel verstoord als er, ook weer bijna tussen neus en lippen door, iets voorvalt met Jaap, de oudste zoon. ‘Het was alsof hij in een film speelde, niet achterom had gekeken toen dat moest, zodat hij door iemand was vastgegrepen, er iets tegen zijn gezicht was gedrukt, en hij een onbekende tijd later half wakker werd met zijn mond vol plakband.’ Voor de lezer is het al even ontregelend als voor de jongen zelf – wat betekenen dat bonkende hoofd, die verlamde mond, die duizeligheid? Tuinman vertelt door, het is twee dagen later weer over, maar veelbetekenend is wat het met de verhoudingen doet. Over de hardvochtigheid van de reactie van oom Piet lees je ook weer bijna heen: ‘“Hij moet iets gegeten hebben,” zei oom Piet. “Ze halen altijd wat nieuws uit, die jongens,” sprak hij, over Jaaps hoofd heen, tegen hun moeder.’ Wat er vervolgens voorvalt, in de tweede helft van de novelle, moet hier misschien onvermeld blijven, maar die raadselachtige toeval van Jaap is zeker niet de laatste wending in de novelle. En the plot thickens – terwijl Tuinman bezig was het verhaal van haar personages te vertellen, heeft ze in haar boek genoeg verdachte broodkruimels  laten vallen die nu een spannend spoor blijken te vormen. Is er sprake van een misdrijf? Is oom Piet verdacht? Of zou er iets zijn met die fosforescerende horloges?  Zo valt er in Tijdelijk verblijf uiteindelijk dus ook te speuren, maar het wurgende gevoel dat je naar het einde toe bevangt, heeft een andere oorzaak – en dat is ook niet het feit dat er ware feiten aan dit verhaal ten grondslag liggen (wat je pas in de verantwoording na afloop leest). Wél: dat Tuinman haar personages zozeer tot leven heeft geschreven dat je echt om ze bent gaan geven.  

●●●●●
||https://www.nrc.nl//nieuws/2022/07/28/de-aanwijzing-in-de-mysterieuze-beginzin-wordt-pas-veel-later-ontraadseld-a4137603
2022-07-29||Een plank met vogelboeken die overlopen van liefde||Ooit verduisterden vogels bij helder weer de zon en maakten hun vleugels zo’n kabaal, dat het klonk als de donder. Deze observatie uit de laat zeventiende eeuw haalt de Britse bioloog Tim Birk-head aan in zijn Vogels en wij. 12.000 jaar gemeenschappelijke geschiedenis. In dit monumentale boek maakt hij een reis door de tijd en door de wereld om onze verhouding tot de vogels van de prehistorische grotschilderkunst tot nu in kaart te brengen. Vogels en wij is een van de tientallen recente publicaties over vogels. Het is de paradox van deze tijd: het aantal vogelaars neemt exponentieel toe, terwijl we de wereld van de vogels  aan het verliezen zijn. Kijk maar naar de populariteit van de webcams van ‘Beleef de Lente’ van Vogelbescherming,  de Nationale Tuinvogeltelling en van vogelverenigingen.  Nu hun soortenrijkdom en aantallen dramatisch afnemen, lijkt onze liefde voor vogels en natuur alleen maar te groeien. Terecht is de bezorgdheid groot: niet  eerder in de geschiedenis is die terugval zo alomvattend geweest en verloopt die zo razendsnel.  Dat besef van tekort aan vogels is echter niet nieuw, het begon al in de jaren zestig urgent te worden. Vogeltellingen bewezen het. De lentes werden stiller. Het is dan ook niet zo gek dat, nu de bezorgdheid groter wordt, dit zijn weerslag vindt in vele publicaties. Een van deze boeken, dat echter niet zozeer over vogels gaat als wel over de betekenis van vogels voor de mens, is  12 vogels die je leven redden  van de Britse financieel journalist Charlie Corbett. Na de dood van zijn moeder raakt de auteur in een mentale crisis, hij is al zijn ‘levensgeluk’ kwijt en lijdt aan zelfdestructie. Therapie helpt, maar het meest nog lenigt hij zijn nood bij vogels: de veelvoorkomende soorten als de tjiftjaf, de huiszwaluw, de koolmees, de wulp, de kerkuil, de ijsvogel. Het boek pendelt heen en weer tussen algemene vogelkennis  (dat zwaluwen in de modder overwinteren) en persoonlijke ontboezemingen.  Sympathiek, maar Corbetts horizon is beperkt. Zijn benadering kom je vaak tegen in het aanbod van vogelboeken: het is de auteur die zich op de voorgrond plaatst, aan vogels zelf wordt niet of veel minder gedacht. Dat laatste geldt beslist niet voor Vogelmeisje van de Brits-Bengaalse schrijfster Mya-Rose Craig, geboren in 2002, die zich al vogels kijkend met haar ouders ontwikkelt tot milieu- en vogelactivist. Zij is de jongste vrouw die meer dan vijfduizend vogelsoorten zag, maar dat is niet het belangrijkste. De titel is ontleend aan haar blog Birdgirl dat ze, als scholier,  bijhield tijdens enkele vogelreizen. Als therapie  voor haar moeder, die lijdt aan bipolaire stoornissen, stelde haar vader – een fervent wereldvogelaar -– voor om   spannende reizen te maken op zoek naar uiterst zeldzame soorten als de falklandbooteend,  de witbuikwipstaart, de lepelbekstrandloper,  de koperbuikpluimbroekje  of de muiscampierpitta.   Ook hier dienen vogels als troost, maar Craig doet er iets concreets mee: geïnspireerd door de Zweedse Greta Thunberg, met wie ze samen optrekt voor klimaat- en vogelbeschermingsacties, bereikt haar blog Birdgirl inmiddels een miljoenenpubliek.  Haar liefdevolle aandacht geldt dus zowel voor haar moeder als dat ze ook een betere toekomst voor de natuur wil. Vogelboeken vol liefde, dat zijn 12 vogels die je leven redden en Vogelmeisje, maar ze verklaren nog niet afdoende waarom de biodiversiteit zo dramatisch afneemt. Komt het omdat de mens uiteindelijk toch te weinig aandacht heeft voor vogels? Omdat we nu eenmaal in eerste instantie alleen aan onszelf denken?  In Vogels en wij geeft Birkhead daar een antwoord op en legt hij uit hoe de mens eeuw na eeuw  omging met vogels. We reizen met hem mee langs de Nijl in het oude Egypte, waar de catacomben gevuld zijn met duizenden vogels, en gaan via de klassieke oudheid naar de negentiende-eeuwse wetenschappers die maar één obsessie hadden: vogels verzamelen, ofwel doden. Onze voorvaderen leefden in de overtuiging dat de mens boven de dieren staat, dus het doden van vogels voor onderzoek en ook consumptie  was algemeen aanvaard. Bovendien leefden er destijds enorme aantallen vogels, om duizenden exemplaren minder werd niet getreurd. Het besef dat vogels konden uitsterven, bestond eenvoudigweg niet. Het lot van dieren was niet iets om je druk over te maken.   Ook in het breed opgezette Gevleugelde geschiedenis van Nederland. De Nederlanders en hun vogels komt dit thema aan de orde.  In dit rijk geïllustreerde boek, onder redactie van Jan Luiten van Zanden, hoogleraar economische geschiedenis aan de Universiteit Utrecht, staat in de inleiding  dat de mens zich het recht toeëigent de ‘fascinerende schoonheid en complexiteit (van de natuur, red.) tamelijk systematisch te versnipperen, te vergiftigen, terug te dringen tot natuurparken, en zo uiteindelijk te vernietigen’.  Dat is een duidelijke stelling en het boek telt vervolgens dertig uiteenlopende opstellen van evenzoveel deskundigen, variërend van  de vroegste archeologische opgravingen en de vogels in ‘De tuin der Lusten’ van Jeroen Bosch tot het lot van raven in ons land, het massaal uitroeien van de dodo in de zeventiende eeuw, het tellen van vogels, Vincent van Gogh en de vogelnatuur in Brabant, en het hedendaagse vogels waarnemen. Er staan interessante bijdragen in dit boek, zoals van Theunis Piersma over wadvogels, over veldornithologie in Nederlands-Indië door Bas van Balen en de ontwikkeling van het vogels tellen door Sovon Vogelonderzoek Nederland van Frank Saris. Toch is de keuze niet altijd duidelijk en soms willekeurig. Vernietiging van het vogellandschap, waarvan de inleiding getuigt, komt uiteindelijk nauwelijks aan de orde. Terwijl dat toch essentieel is. En als het gaat om de relatie tussen mens en vogels miste ik bijvoorbeeld de  valkerij, zoals die door vader en zoon Adriaan en Karel Mollen in de negentiende en begin twintigste eeuw rondom Valkenswaard werd beoefend. Nederland verwierf hiermee wereldfaam, niet alleen door de wijze waarop de vogels werden gevangen maar ook door de wijze van africhten. Op dit moment is de valkerij omstreden, en ook dat is een teken van onze veranderende omgang met vogels.  Een ander gemis is de ooievaar, in 1983 uitgestorven in Nederland en dankzij herintroductie door kundige vogelliefhebbers terug in het land. Dit resultaat zegt juist wel veel over de menselijke toewijding aan de vogels en heeft eveneens alles te maken met de inrichting van het landschap waarin ze moeten leven.     18e eeuwse illustratie van een kerkuil  door schrijver en  ornitoloog   Francois Levaillant. Foto’s Getty Images/Science Photo Library RF
 Desondanks maakt de mens  zich uiteindelijk te weinig zorgen om het lot van de vogels. En ook al is het besef van vogelbescherming steeds meer doorgedrongen, feitelijk zijn vogels niet veilig. Leefgebieden worden nog altijd bedreigd. De cruciale vraag is: valt daar nog wat aan te doen?  Hierover gaat het imposante Vogelvlucht. Een nieuwe kijk op wereldwijde vogeltrek van de Amerikaan Scott Weidensaul. Deze auteur van meer dan dertig boeken over vogels en natuurwetenschappelijke onderwerpen zet zich actief in om op tal van plaatsen in de wereld de vliegroutes en de kwetsbare rust- en voedselplekken van trekvogels veilig te stellen, van Californië tot Cyprus en Oost-Azië.  Het indrukwekkendst is zijn bemoeienis met het behoud van de wetlands, de waddenachtige gebieden aan de Gele Zee. Geïnspireerd door de ideeën van de Nederlandse trekvogeldeskundige Piersma leert hij te denken als een vogel. Hoe zien vogels de wereld? Welke gevaren ontmoeten zij op hun jaarlijkse trektochten van hun broedgebieden naar de overwinteringsgebieden en weer terug? Hoe oriënteren vogels zich? Wat hebben ze nodig op hun epische trekvluchten? Als je vogels wilt redden, dan moet je je in eerste instantie verplaatsen in hun leefwereld en die ook beschermen, dat is de boodschap van Weidensaul. De wadden langs de Gele Zee leken door industrialisatie ten dode opgeschreven, en daarmee de talloze trekvogels die hiervan afhankelijk zijn. Maar Weidensaul en zijn mede-vogelaars kregen  het voor elkaar dat de hoogste Chinese instanties de pleisterplaatsen bestempelden tot officiële ‘wetlandsparken’. Beschermde natuurgebieden dus. Missie geslaagd. Print in chromolithografie  uit  ‘Vögel der Heimat’ van  Dr. Karl Russ uit 1887. Toch is het redden van vogels  niet zonder levensgevaar, zoals Weidensaul aangrijpend beschrijft in een reportage over de malafide zangvogeljacht op Cyprus. Miljoenen trekkende zangvogels vinden daar de dood door lijmstokken en vangnetten, ze zijn bestemd voor consumptie. De jacht op vogels, die Birkhead op zijn beurt beschrijft in vroeger tijden, gaat op Cyprus en in  tal van andere landen aan de Middellandse Zee, Malta bijvoorbeeld, onveranderd door. Weidensaul gaat mee met vogelredders om hen bij te staan in hun strijd en die te beschrijven, zodat iedereen er kennis van kan nemen.  Hij vertelt ook hoe in   2010 de Amerikaanse romancier en vogelaar Jonathan Franzen zich begaf onder de activisten met een vergelijkbaar doel. Hij moest hard wegrennen terwijl agressieve  ‘Cypriotische vallenzetters de activisten met wie hij was meegegaan in elkaar ramden’. Een van hen werd tot bloedens toe met zijn eigen videocamera op het hoofd geslagen. Al deze verhalen maakt  Vogelvlucht tot een groots en bij vlagen spannend boek dat ook nog eens  ongekend rijk is aan kennis. Bovendien biedt de aanpak ‘te denken als een vogel’ uiteindelijk de beste oplossing. Het is een prachtige en hopelijk effectieve manier om vogels de plaats te geven die zij in onze wereld verdienen. Datzelfde  inzicht komt ook terug bij Birkhead wanneer hij beschrijft hoe indianen zich tooiden met veren van arenden, zonder de dieren daartoe te doden, en op die manier zelf vogels werden. Ja, inderdaad, uiteindelijk is dat het belangrijkste wat een vogelauteur kan doen: zich inleven in de vogels en bestuderen wat ze nodig hebben, opdat ze niet van de aardbol verdwijnen.   Birkhead vangt dat dreigende gemis in slechts één vragende, bijna terloopse zin: ‘Heb jij deze lente al een koekoek gehoord?’ Het is niet denkbeeldig dat we hierop in de toekomst steeds vaker met ‘nee’ moeten antwoorden. Maar gelukkig zijn er altijd mensen, zoals hij, Craig en Weidensaul, die zich inzetten voor vogels en zich zelfs met hen identificeren.  
●●●●●

Tim Birkhead: Vogels en wij. 12.000 jaar gemeenschappelijke geschiedenis. (Birds and Us. A 12 000 Year History, from Cave Art to Conservation) Vert. Nico Groen. Atlas Contact, 384 blz. € 34,99 (verschijnt 19/8) 
 

●●●●●

Mya-Rose Craig: Vogelmeisje. (Birdgirl) Vert. Dennis Keesmaat. Prometheus, 315 blz. € 22,50 
 

●●●●●

Jan Luiten van Zanden e.a.: Gevleugelde geschiedenis van Nederland. De Nederlanders en hun vogels.  Ambo Anthos, 496 blz.  € 35,- 
 

●●●●●

Charlie Corbett: 12 vogels die je leven redden. (12 Birds to Save Your Life).  Vert. Irene Paridaans en Betty Klaasse.  Meulenhoff, 286 blz. € 22,99. 
 

●●●●●
||https://www.nrc.nl//nieuws/2022/07/28/we-moeten-ons-inleven-in-vogels-opdat-ze-niet-van-de-aardbol-verdwijnen-a4137600
2022-07-29||Nee, Zelensky’s zieltje is niet wit als dat van de kleine Jezus||‘De rol van Zelensky’, schrijft de Oekraïense journalist Serhi Roedenko, ‘en zijn overwinning in de Russisch-Oekraïense oorlog zal in de toekomst waarschijnlijk worden beschreven door historici. Er zullen films en boeken over hem worden gemaakt en straten, lanen en universiteiten naar hem worden vernoemd.’ Daar is geen woord van overdreven. Zelensky zal de komende jaren een dankbaar scriptieonderwerp zijn, en de onvermijdelijke  bio-pic miniserie wordt ongetwijfeld een hit.  Het is een vreemde gewaarwording om een politicus in real time zo’n proces van mythologiseren te zien doorlopen, waarbij het met de dag moeilijker is te beseffen dat iemand een mens is en geen meme. Net zoals je ook nooit meer met een onbevangen blik de Mona Lisa bekijkt. Sommige beelden zijn te iconisch. De jeugdige Zelensky die met zijn vermoeide blik, ongeschoren hoofd en groene T-shirt in het belegerde Kyiv resideert, is inmiddels ook zo’n iconisch, en dus platgeslagen beeld.  Midden in deze mythevorming verschijnt nu het boek Zelensky. De biografie, van Serhi Roedenko, waarin hij Zelensky ‘zonder grime’ wil tonen. Hij is niet de enige met die ambitie, NRC-redacteur Steven Derix publiceerde in deze krant al een hoofdstuk uit zijn boek  Zelensky. De oorlogspresident, geschreven met Marina Shelkunova. Maar Roedenko’s boek is vooralsnog de enige vertaalde biografie van Oekraïense bodem.  Het verhaal van Zelensky is inmiddels in grote lijnen bekend. De knappe komiek die de hoofdrol speelt in de serie Dienaar van het volk over een man die zonder enige politieke ervaring president wordt, en prompt zélf zonder enige politieke ervaring president wordt, sleurt zijn land voor het oog van de wereld heldhaftig een verwoestende oorlog door. David tegen Goliath, Harry Potter tegen Voldemort. Het script schrijft zichzelf.  Maar ons zijn in dit leven haast nooit simpele sprookjes gegund, en Zelensky was natuurlijk al iemand voordat hij dat groene T-shirt aantrok. Serhi Roedenko, die eerder al Joesjtsjenko, Janoekovitsj en Timosjenko portretteerde en vast weinig illusies koesterde, was duidelijk van plan in zijn boek wat harde noten te kraken. Maar inmiddels wil hij zijn president óók hartstochtelijk steunen in oorlogstijd. Hoe bewandel je zo’n dun koord? In het geval van Roedenko vooral door kritische hoofdstukken abrupt te eindigen en een positieve draai te geven. ‘Is de geheime operatie Avenue, om Russische leden van de Wagnergroep op te pakken, misschien mislukt door een Russische mol?’ - is de vraag van één hoofdstuk. Ach, kapt Roedenko zichzelf af, nu vecht iedereen zij aan zij. Hoe zit het met de rivaliteit tussen oud-president Porosjenko en Zelensky? Ze zitten nu in hetzelfde team. Wilde Zelensky oligarch Achmetov niet aanpakken? Iedereen heeft in Oekraïne nu één gemeenschappelijke vijand. Die plotse eindes zijn exemplarisch voor het veel te haastig afgewerkte boek. Het bestaat uit  korte hoofdstukjes, niet in chronologische volgorde, die inzoomen op enkele episodes uit zijn leven en carrière maar vooral ook op de figuren in de politieke en showbizz-kring rond Zelensky. Die categorieën lopen overigens volledig door elkaar: Zelensky heeft veel vrienden en collega’s uit zijn televisietijd meegenomen naar zijn presidentschap. In vogelvlucht is het boek een soort ‘wie is wie’ in de Oekraïense politiek, maar er worden te veel namen genoemd en er wordt te weinig uitgelegd. Wat leren we wel? Soms licht Roedenko een veelzeggend bizar detail uit waarin het show-element en de sfeer van vriendjespolitiek van de jonge Oekraïense democratie doorschemert. Bijvoorbeeld toen Porosjenko Zelensky tijdens de verkiezingscampagne ervan beschuldigde drugsverslaafd te zijn, en Zelensky zijn bloed liet testen. Dat deed hij niet in een ziekenhuis bij een arts, maar in een privékliniek van een vriend, waar het bloed werd afgenomen door een masseur die ooit mee had gedaan met de Oekraïense versie van Master Chef. De resultaten werden betwist. Opmerkelijk is ook de manier waarop Zelensky een corruptieschandaal onder parlementsleden van zijn partij  probeerde op te lossen. Hij postte op Facebook dat iedereen maar publiekelijk aan de leugendetector moest, dan zou de waarheid wel boven tafel komen. Het overkoepelende sentiment over Zelensky voor de oorlog was dat hij, hoewel hij niet eens een echt verkiezingsprogramma had, zich niet  aan zijn meest basale verkiezingsbeloftes had gehouden. ‘Geen nepotisme en geen vriendjespolitiek in de regering!’ luidde de leus. Roedenko’s pagina’s lange lijst met benoemingen uit Zelensky’s zakelijke ‘familiekring’ heeft weinig toelichting nodig.   En dat is niet alles: veel politiek geëngageerde Oekraïners zat het absoluut niet lekker dat Zelensky een deel van zijn carrière maakte in Moskou, dat hij ten tijde van de Majdanrevolutie niet meedeed, maar vanaf de zijlijn grappen maakte over de demonstranten. Bij de anekdote over een niets-aan-de-hand optreden van Zelensky in de Donbas op de dag dat er een politicus was mishandeld, voel je de woede van Roedenko over Zelensky’s gebrek aan maatschappelijke betrokkenheid.  Dat soort binnenlandse kritiek is natuurlijk oneindig veel interessanter dan de voorspelbare laster over nazi’s die het Kremlin de wereld in slingert. Zelensky was voor veel Oekraïeners in feite de zoveelste teleurstelling. Maar inmiddels is ook Roedenko werkelijk onder de indruk van zijn president. Zelensky is niet gevlucht, en heeft de wereld met zijn oprechte en indringende toespraken gedwongen niet weg te kijken van het Russische geweld in Boetsja en omstreken. Poetin heeft zijn tegenstander totaal onderschat.  Dat Zelensky’s zieltje niet wit is als dat van de kleine Jezus, zou ons noch moeten verrassen, noch werkelijk uit moeten maken voor onze solidariteit. Het zou mooi zijn als de rest van Europa het op kan brengen om complex over Zelensky te denken, en überhaupt interesse te tonen in de bredere politieke context van Oekraïne. Juist door die complexiteit zit in het verhaal van Zelensky een waanzinnig boek verscholen, over de rol van televisie in politiek, over beeldvorming in oorlog, over de werking van de democratie na het Sovjettijdperk, over macht en corruptie, hoop en moed, toeval en het belang van de keuzes die onze politieke leiders maken. Maar dat is dit boek helaas nog niet.  

●●●●●
 Correctie (maandag 1 augustus 2022): In een eerdere versie van dit artikel stond op enkele plekken de naam van president Zelensky verkeerd geschreven. Dat is hierboven aangepast.||https://www.nrc.nl//nieuws/2022/07/28/hoe-binnenlandse-kritiek-op-zelensky-omsloeg-in-bewondering-a4137599
2022-07-29||Opinie | Big Brother KNVB houdt  voetbalfans in de gaten||Op 1 juni maakte voetbalbond KNVB bekend dat bij drie clubs een pilot van start gaat met ‘slimme technologie’, met als doel discriminerende spreekkoren in stadions te bestrijden. Onder het motto: ons voetbal is van iedereen. Dat klinkt prachtig, maar hiermee wordt onder valse voorwendselen en met hulp van artificiële intelligentie de deur opengezet naar Chinese toestanden; een surveillancemaatschappij voor voetbalsupporters.  Friso Schotanus is schrijver van het boek Toen was geweld heel gewoon, over de historie van voetbalgeweld. Het plan, dat voor een miljoen euro wordt gesponsord door het ministerie van Volksgezondheid, Welzijn en Sport, moet supporters op drie verschillende manieren beteugelen. Bij Feyenoord wordt een niet nader gespecificeerde innovatie ingezet om ongewenst gedrag te „signaleren, registreren, identificeren en sanctioneren”. Denk aan het bepalen van „omgevingsvariabelen bepalen die ongewenst gedrag veroorzaken”.  Bij PSV is het concreter: geluidscamera’s in het stadion worden ingezet om de betrokkenheid en het enthousiasme van de fans te meten en lokaliseren. De vervolgzin is minder gezellig: „De technologie kan gelijktijdig ingezet worden om met artificial intelligence afwijkend geluid te signaleren (anomaliedetectie). Een menselijke ‘operator’ kan vervolgens live of achteraf gericht luisteren en indien nodig actie ondernemen.”  Bij PEC Zwolle gaat het ‘Smart Safe Stadium’-project van start: „De toegang van een bezoeker aan een stadion wordt via een app gekoppeld aan een persoonlijk ticket van de stadionbezoeker om zo de sociale veiligheid in het stadion kunnen verbeteren.”  De sociale veiligheid verbeteren, ongewenst gedrag identificeren, afwijkend gedrag signaleren: het zijn uiterst rekbare begrippen, die bovendien worden gekoppeld aan menselijke interpretatie en beweegruimte. Er is weinig verbeeldingskracht voor nodig om te beseffen dat met de inzet van deze middelen een totale controle op het gedrag van supporters mogelijk is. Het lijkt een beschrijving van het stadion van de toekomst, geplukt uit een dystopische roman. Ware het niet dat deze pilot komend voetbalseizoen nog ingaat.  Het klinkt onwaarschijnlijk dat de landsadvocaat van het chique Pels Rijcken heeft geoordeeld dat deze plannen te rijmen zijn met de privacywetgeving. De rechter heeft het Rijk echter al meerdere keren moeten terugfluiten als technische innovaties op privacygebied in de praktijk worden gebracht. Kennelijk geldt: the proof of the pudding is in the eating. Daarover zo meer. Nu eerst de aanleiding. In 1989, tijdens de Europa Cup-wedstrijd tussen Feyenoord en VfB Stuttgart, maakten duizenden  Duitse fans apengeluiden als donkere Feyenoord-spelers Paul Nortan en Regi Blinker aan de bal kwamen. Deze walgelijke gewoonte werd gretig opgepikt in de Nederlandse stadions. Begin jaren 90 kon je het ‘oerwoudgeluid’ in bijna elk Nederlands stadion horen. Dankzij een betere aanpak van voetbalgeweld en de komst van nieuwe stadions verbeterde de sfeer. Bovendien werd de fanatieke aanhang van de meeste clubs diverser. Apengeluiden werden simpelweg niet langer getolereerd op de tribune. Het probleem bleek helaas niet helemaal uitgeroeid. Bij de eerstedivisiewedstrijd FC Den Bosch-Excelsior in 2019 klonk opnieuw racistisch gejoel van een groepje idioten. Ze konden niet worden geïdentificeerd. Het betreft hier een verouderd stadion, dat op de plek des onheils slecht verlicht was. Dit incident van drie jaar geleden wordt nu aangegrepen om Big Brother op de voetbalsupporters los te laten. Hoe vreselijk het incident ook is, dit eenmalige voorval rechtvaardigt de rigoureuze plannen op geen enkele manier. In het stadion van mijn eigen club PEC Zwolle heb ik bijvoorbeeld al twintig jaar geen racistisch geluid meer gehoord, waarom dan dit disproportionele plan? Dan een nog belangrijker punt: de privacy. Als gezegd kleurt de KNVB hiermee volgens de landsadvocaat binnen de lijntjes. Gezien de reikwijdte van de innovaties en apps die worden ingezet is het maar zeer de vraag hoe betrouwbaar dit juridisch oordeel vooraf is. De rijksoverheid ging ook ernstig in de fout met het antifraudesysteem SyRi, en werd teruggefloten door de rechter. Hierbij is het goed te weten dat de KNVB niet in zee gaat met grote bedrijven, die zouden moeten weten hoe je omgaat met privacygevoelige gegevens. Nee, er wordt samengewerkt met jonge, innovatieve bedrijven, zoals de Siip Group, dat is genomineerd voor de Innovatieprijs van Regio Zwolle.    Ik kom al 35 jaar bij mijn club, het stadion is een plek waar ik mij verbonden en veilig voel. Waar ik kan zingen, schreeuwen en waar ik soms hartgrondig vloek. De gedachte dat iemand achter een groot scherm voor mij gaat bepalen wat betamelijk is, dat verafschuw ik. Als iemand zich in mijn omgeving racistisch uit, grijp ik hem zelf wel in zijn nekvel.   „Supporter zijn betekent samen zijn en vrij zijn”, schreef de Armeense antropoloog Levon Abrahamian. Het is een prachtige uitspraak die dankzij deze plannen in de prullenbak kan. ||https://www.nrc.nl//nieuws/2022/07/28/big-brother-knvb-houdt-voetbalfans-in-de-gaten-a4137598
2022-07-29||Amerikaanse economie krimpt opnieuw en belandt in recessie||De Amerikaanse economie is het afgelopen kwartaal opnieuw gekrompen, waardoor er nu sprake is van een recessie. In de afgelopen drie maanden daalde het Amerikaanse bruto binnenlands product (bbp) met 0,9 procent op jaarbasis en met 0,2 procent ten opzichte van het eerste kwartaal van 2022. Dat heeft het Bureau of Economic Analysis (BEA), dat de Amerikaanse inflatiecijfers publiceert, donderdag bekendgemaakt. In het eerste kwartaal kromp de economie al met 1,6 procent. De krimp van het afgelopen kwartaal is volgens het BEA te verklaren doordat bedrijven minder investeerden en overheden minder uitgaven. Van een recessie is officieel sprake als de economie in twee opeenvolgende kwartalen krimpt. Deze definitie kan rekenen op kritiek, omdat het andere factoren zoals drukkende inkomens en groeiende werkloosheid niet meeneemt in de beoordeling van de staat van de economie. De persoonlijke uitgaven van Amerikaanse consumenten groeiden nog wel, met 1 procent. Onder meer door die de aanhoudende bestedingen kampt ook de VS met hoge inflatie. De Amerikaanse centrale bank Federal Reserve (FED) kondigde woensdag al een renteverhoging aan van 0,75 procentpunt om de inflatie te beteugelen. De beleidsrente in het land staat nu op 2,25 tot 2,5 procent. Het is de vierde verhoging van de rente sinds maart. Sinds begin jaren tachtig heeft de centrale bank niet meer zo kort achter elkaar de rente verhoogd.||https://www.nrc.nl//nieuws/2022/07/28/amerikaanse-economie-krimpt-opnieuw-en-belandt-in-recessie-a4137596
2022-07-29||Wachtend op de oorlog vertellen officieren elkaar absurde verhalen over de dood||In het schemergebied tussen leven en dood is in de literatuur alles mogelijk. Zo mengen de doden zich als geestverschijningen onder de levenden, die op hun beurt weer menen in het dodenrijk te zijn beland. In die mystieke wereld speelt ook de roman Het blauwe uur (Mars im Widder, 1947) van de Oostenrijkse schrijver Alexander Lernet-Holenia (1897-1976) zich af.  Het is 15 augustus 1939 als reserve-officier graaf Wallmoden zich meldt bij zijn regiment voor een verplichte militaire oefening, die het begin zal blijken te zijn van de Duits-Oostenrijkse inval in Polen. Meteen proef je een ondergangssfeer, want veel van Wallmodens mede-officieren vertellen elkaar absurde verhalen over de dood. Alsof iedereen aanvoelt dat er iets dramatisch staat te gebeuren. Ook Wallmoden is zich daarvan bewust. Waarom had hij anders het gevoel dat hij die dag bij zijn regiment werd verwacht, ook al had niemand er op hem gerekend? Het leven in het regiment is dat van verveling, van afwachten tot het signaal voor vertrek wordt gegeven.  Lernet-Holenia doet in zijn beschrijving van die lethargie niet onder voor Joseph Roth, Stefan Zweig en Sándor Márai. Misschien is dat ook de reden waarom zijn oeuvre, waarin de vergane glorie van het Habsburgse Rijk centraal staat, wordt herontdekt en in vertaling uitgegeven. Zo verschenen vorig jaar de novellen Baron Bagge en Mona Lisa.   Als aristocraat vocht Lernet-Holenia  zowel in de Eerste als de Tweede Wereldoorlog als officier aan het front. In Het blauwe uur  zijn die oorlogservaringen sterk aanwezig. Het zorgde ervoor dat het boek kort na zijn verschijning in 1941 (in een oplage van 15.000 exemplaren) door het Duitse ministerie van propaganda werd verboden. De oorlogsscènes lieten te veel de verschrikkingen en de onzinnigheid van het krijgsgeweld zien. Bovendien maakte Lernet-Holenia in zijn roman ook gewag van dappere Poolse officieren. En dat was natuurlijk niet de bedoeling aan de vooravond van de invasie in de Sovjet-Unie, waarin alles om de heldenmoed van de nazi’s moest draaien. In Het blauwe uur is ook een ander typisch Lernet-Holenia-thema te vinden: dat van de tragische liefde voor een vrouw, die onbereikbaar is geworden omdat ze niet meer leeft. En dan is er nog de traagheid van het dagelijkse leven, die je het gevoel geeft dat de tijd stilstaat. Daardoor heb je in Het blauwe uur niet het gevoel in het Oostenrijk van het interbellum te zijn beland, maar in dat van keizer Frans-Jozef, waarin – zie Robert Musils roman Der Mann ohne Eigenschaften – inderdaad niets in beweging kwam. Tijdens een van die in de tijdloze avondjes ontmoet Wallmoden de geheimzinnige barones Pistohlkors, op wie hij verliefd wordt. Ze ontmoeten elkaar nog een paar keer, maar hun laatste rendez vous gaat niet door als Wallmoden ineens ten strijde moet trekken. Wanhopig probeert hij met haar in contact te komen en op een gegeven moment is het te laat. Via een mede-officier, die als koerier tussen beiden is opgetreden, krijgt hij te horen dat ze elkaar weer in het blauwe uur zullen ontmoeten, waarmee geduid wordt op het mystieke schemergebied waarin alles mogelijk is. Het liefdesverhaal maakt nu plaats voor de oorlog. En die wordt door Ler-net-Holenia op een even trage, Habsburgse manier neergezet. Maar net zoals in het liefdesverhaal krijgt ook dat ‘bevroren’ krijgsgewoel een bijna spookachtig karakter. Zo wordt Wallmoden ineens geconfronteerd met een enorme kreeftentrek, die  ‘rammelemend en kletterend als een bewapend eskader’ over de weg van zijn marsroute trekt, komt hij zijn commandant tegen, die al eerder gesneuveld blijkt te zijn en raakt hij tijdens een zware Poolse luchtaanval weliswaar bewusteloos, maar niet gewond. Je krijgt daardoor de indruk dat ook die oorlog niet echt plaatsvindt, of sterker nog, dat Wallmoden alleen nog in een droom bestaat. Precies dat element van Het blauwe uur laat de grote literaire kracht van Ler-net-Holenia zien, die in zijn neiging tot het absurde regelmatig aan die van de Italiaanse schrijver Curzio Malaparte  doet denken.  In het laatste deel van de roman brengt Lernet-Holenia je in een gevoel van extase, waarin droom en verbeelding het van de werkelijkheid overnemen. In die toestand snelt Wallmoden steeds sneller voort en neemt het oorlogsgeweld in hevigheid toe, terwijl de tijd nog altijd bevroren lijkt te zijn. Als Wallmoden aan het einde van de roman in een paradijselijke omgeving belandt, wordt hem onthuld wie de vrouw is aan wie hij zijn hart heeft verpacht. Dat die ontknoping even fascinerend en verrassend is als de rest van het verhaal, zal niemand verbazen. 

●●●●●
||https://www.nrc.nl//nieuws/2022/07/28/op-de-drempel-van-de-tweede-wereldoorlog-vertellen-officieren-elkaar-absurde-verhalen-over-de-dood-a4137597
2022-07-29||Politie houdt vijftien mannen aan voor rellen bij promotiewedstrijd ADO Den Haag||De politie heeft deze week vijftien mensen opgepakt voor betrokkenheid bij rellen na de promotiewedstrijd ADO Den Haag - Excelsior, waarbij eind mei meerdere politieagenten en -honden gewond raakten toen toeschouwers het veld bestormden en met vuurwerk gooiden. Dat heeft de politie donderdag bekendgemaakt. De vijftien aangehouden verdachten zijn allemaal mannen uit de regio Den Haag, hun leeftijden variëren tussen de zestien en vijftig jaar. De politie deelde beelden van een aantal relschoppers op onder meer sociale media en kon de aanhoudingen verrichten naar aanleiding van binnengekomen tips. Een aantal verdachten is reeds voorgeleid bij de rechter-commissaris. In totaal zijn er nu 23 verdachten aangehouden. In juni werden vier van hen via snelrecht veroordeeld, ze moeten tot zes maanden de cel in. Op 29 mei liep ADO Den Haag promotie naar de Eredivisie mis na strafschoppen, in promotie-degradatiewedstrijd tegen Excelsior. Fans raakten niet alleen op het veld van het Cars Jeans Stadion in Den Haag slaags met de politie, maar ook buiten het stadion. Daar werden ME’ers volgens de politie met onder meer stenen, ijzeren staven, en een uit de grond getrokken verkeersbord bekogeld.||https://www.nrc.nl//nieuws/2022/07/28/politie-houdt-vijftien-mensen-aan-in-verband-met-rellen-bij-promotiewedstrijd-ado-den-haag-a4137593
2022-07-29||Dit boek laat zien: bij het maken van een atoombom draait alles om geopolitiek||Op 1 augustus begint in New York voor de tiende keer de RevCon NPT, de conferentie over de evaluatie van het streven om de wereld atoombomvrij te maken met behulp van het Non Proliferatieverdrag (NPV) uit 1970. Het is een vreemd (want discriminatoir) verdrag dat aan vijf landen  kernwapens toestaat, maar aan  ieder land dat ervan afziet civiele atoomkennis belooft. Het laat bovendien elk land beloven om over totale ontwapening te onderhandelen.  Na een ware hausse in de Koude Oorlog telt de wereld nog altijd die vijf atoombomlanden en vier landen die de bom ook hebben maar toetreding weigeren. Ook zijn er nog altijd zo’n 13.000 atoomwapens. Heikel punt na ruim  vijftig jaar is dat er van (nucleaire) ontwapening nog steeds bar weinig terechtkomt.  Het NPV staat tegenwoordig ook onder druk van een juridisch verbodsverdrag op atoomwapens, het sinds 2021 in de VN-lidstaten geldige Ban Treaty, waar in elk geval de huidige ‘haves’ niet aan willen, omdat zij dan een stuk veiligheid zouden opgeven zonder de zekerheid te hebben dat hun vijanden dat ook doen. Ook de Navo, een verklaarde nucleaire alliantie, is tegen zo’n juridisch verbod en houdt vast aan het nonproliferatiebeleid volgens het NPV. Dat is in zoverre succesvol dat in de beginjaren wel rekening gehouden werd met een veertigtal atoombomlanden (nog afgezien van nucleaire proliferatie in de particuliere sector, wat tot Al Qaida als ondenkbaar werd beschouwd) en dat bij ‘slechts’ vijf officiële ‘haves’ en vier  outsiders is gebleven.  De eerste groep bestaat uit de VS, Rusland, China, het VK en Frankrijk, de outsiders zijn India, Pakistan, Noord-Korea en naar men aanneemt Israël. Je zou kunnen zeggen dat het NPV dus wel zijn tegenslagen heeft moeten incasseren, maar dat het de ruime verspreiding van de bom na 52 jaar toch ook enigszins heeft weten te voorkomen. Destijds heeft de atoombom – wie dacht er nog serieus aan tot Poetin– wel tot een indrukwekkende bibliotheek over horizontale proliferatie geleid, welk land wel en welk land niet. Maar al die boeken gingen bijna uitsluitend over de vraag waarom landen de bom wel of niet begeerden.  Volgens MIT-hoogleraar Vipin Narang in zijn recent verschenen Seeking the Bomb. Strategies of Nuclear Proliferation is het veel verstandiger om de ‘hoe-vraag’ te stellen. Volgens de realist Narang draait  in de wereldpolitiek alles om geopolitiek en veiligheid. Alle andere nobele   onderwerpen, zoals mensenrechten of nonproliferatie, zijn als puntje bij paaltje komt bijzaak. Het is nu onvoorstelbaar dat een land zich nog zo ongemerkt mogelijk de verwerving van een eigen atoombom ten doel stelt en daar zo snel mogelijk, al dan niet projectgewijs, naar toe werkt. Dat deden de vijf officiële ‘haves’ wel, zij waren ‘binnen’ voordat het NPV tot stand kwam. Narang onderzocht 29  landen die de atoombom ooit wilden hebben  en komt tot de conclusie dat die vijf ‘sprinters’ een minderheid zijn, dat er nog één (Zuid-Afrika) in slaagde zelf de bom te maken, maar er weer afstand van deed, en dat de grote rest derhalve uit hedgers, sheltered pursuers en hiders heeft bestaan die de bom in diverse gradaties van camouflage hebben nagestreefd. Een van die 29 is Pakistan. Narang velt een hard oordeel over dat land dat in het Nederlandse geheugen via de pijnlijke affaire van de Pakistaanse atoomspion  Abdul Qadeer  Khan een speciale plaats inneemt. Op Noord-Korea en Albanië na, had het de allerslechtste relatie met de VS, maar genoot na de Russische inval in Afghanistan plotseling alle immuniteit van Washington bij het maken van zijn atoombom. Die immuniteit, door Narang sheltered pursue genoemd, is door de Pakistani werkelijk maximaal uit de Amerikanen gewrongen. Het tegenwerken van de Sovjets in Afghanistan kon uitsluitend via aanvoerlijnen vanuit Pakistan en het nonproliferatiebeleid van de VS (vooral onder president Carter) werd daaraan op 25 december 1979 op slag ondergeschikt verklaard. Je zou, bitter en met  de nodige verschillen, kunnen zeggen dat Carter toen zijn Oekraïne-moment beleefde. Het nonproliferatiestreven was leuk voor softies, maar werd met de geopolitieke realiteit van de Sovjetinvasie meteen opzijgezet. Zo verwonderlijk is het dus niet dat premier Lubbers in 2006 erkende dat de VS Nederland verordonneerde om de zaak van de Pakistaanse atoomspionage maar te laten rusten, wat weer eens aantoont hoe smal de marges van een eigen Nederlandse buitenlandse politiek zijn als Amerikaanse diensten andere prioriteiten hebben. Het roept zelfs de vraag op hoe serieus we de Nederlandse  rechtszaak tegen atoomspion Khan (in 1984 bij verstek veroordeeld, maar door een vormfout nimmer gepakt) moeten nemen, omdat ook dat perfect paste in de Amerikaanse strategie van ‘geopolitics first’, dus wegkijken. Narang noemt ons gehoorzame land niet eens, wat onze verontwaardiging en schaamte over de Khan-affaire toch relativeert. In 1966 deed Frankrijk zijn eerste test met een waterstofbom op de atol Mururoa in de Stille Oceaan. Foto Keystone-France/Gamma-Keystone via Getty Images
 Vaardig documenteert Narang hoe Khan weinig meer dan een handige lobbyist was, die via zijn netwerk van westerse onderdelenleveranciers gokte op een uraniumbom, maar het in eigen land moest opnemen tegen een naamgenoot die het Pakistaanse leiderschap interesseerde voor een krachtigere en goedkopere plutoniumbom. De VS en het VK waren intussen uitstekend op de hoogte van de Pakistaanse vorderingen, die al veel eerder waren begonnen (na de ‘Vreedzame Atoomproef’ van aartsvijand India in een nog hogere versnelling) dan een land als Nederland ooit doorhad.  Vooral Zia Ul Haq maakte schaamteloos gebruik van de Amerikaanse tolerantie, speelde hard to get, maar de beslissing om een islamitische bom te gaan maken was toch al in 1972 door zijn voorganger Ali Bhutto genomen. Carter (hij dus al) en later ook Reagan wisten ervan, en gingen niet eens verder dan de waarschuwing aan Pakistan dat het een ‘Israelkoers’ moest volgen (wel maken, niet testen van de atoombom) om de VS niet in verlegenheid te brengen. Afghanistan ging voor, de Pakistaanse vriendschap was te koop. Sterker nog: de VS steunden Pakistan zelfs met militaire maar niet-nucleaire hulp, schortten sancties op, en schermden informatie voor het Congres, dat een groep ‘nonprol-hawks’ telde,  bewust af om de P-bom te ‘shelteren’. De grootste bedreiging komt niet van de juridische worsteling van atoomspion Khan met kleine netwerkleveranciers in Europa (en zelfs in de VS), maar van militaire sabotage door India en Israël (het kapotschieten van het door hen verdachte Kahuta, het thuishonk van Khan)). Zelfs in dit opzicht zouden de VS Pakistan geshelterd hebben, door tegenover die landen het Pakistaanse gevaar te bagatelliseren en Pakistan  vooraf op de hoogste te stellen. Meer in het algemeen voorspelt Narang dat de wereld in de toekomst met hiders (Iran) en hedgers in alle maten en soorten te maken krijgt, en dat het nonproliferatieprobleem eerder een zaak van managen dan oplossen zal zijn. Het proliferatiemodel van Narang, waarbij het belangrijker is om in de gaten te houden hoe staten aan de bom willen komen dan waarom, is naar eigen zeggen voor 85 procent juist. Als Narang , die een exceptioneel boek schreef, iets te verwijten valt is het zijn ego en zijn neiging tot herhaling daarvan. 

●●●●●
||https://www.nrc.nl//nieuws/2022/07/28/een-exceptioneel-boek-over-de-vraag-hoe-landen-een-atoombom-in-handen-krijgen-a4137595
2022-07-29||Opinie | Nederland stevent af op  een zomerdag met 42 graden||Op 23 augustus 1944 liep in de thermometerhut van KNMI-waarnemer Jan Thate in Warnsveld de temperatuur op tot 38,6 graden Celsius. Dat was, zoals later zou blijken, een Nederlands record. Het hield een mensenleven stand ondanks bezwaren tegen de meetopstelling van Biltse klimatologen en ondanks de klimaatverandering. Op 24 juli 2019 werd het record gebroken in Gilze Rijen, waar het een dag later zelfs 40,7 graden werd. En op 19 juli dit jaar kwam Maastricht (39,4) opnieuw boven het oude record uit. Klimaatonderzoekers waarschuwen ons al decennia voor steeds warmer weer, en klimaatverandering is ondertussen geen hoax of een kwestie van geloof meer, maar van pure feiten.  Harry Otten was mede-oprichter van Meteo Consult en is nu directeur van Weather Solutions.  Het steeds extremere weer is te vangen in mooie plaatjes, statistieken en overschrijdingskansen. Als ouderwets meteoroloog kijk ik echter nog steeds graag naar de weerkaarten en probeer te begrijpen wat ik zie. Al jaren zie ik dat weersystemen steeds langer op één plaats blijven liggen: een hogedrukgebied wordt zo in de zomer een warmtebel en een depressie blijft zo lang op dezelfde plaats liggen dat de regen tot overstromingen leidt, zoals vorig jaar in Duitsland en Limburg. Als we dit verklaren snappen we beter wat ons de komende jaren te wachten staat. De motor van de weermachine wordt aangedreven door het temperatuurverschil tussen de poolstreken en de subtropen. Die subtropen zijn wat opgewarmd, maar de poolstreken des te meer, volgens sommige onderzoekers al 6 graden. Door het verdwijnen van ijs wordt het alleen maar erger. IJs kaatst meer dan 90 procent  van het invallende zonlicht terug, maar water houdt meer dan 90 procent van de inkomende straling vast. De albedo, de term die we daarvoor gebruiken, is gezakt van ruim 90 procent naar minder dan 10. De afgelopen weken zag ik temperaturen van 16 graden op Spitsbergen, op 78 graden Noorderbreedte, 1.300 kilometer van de Noordpool  –  ongelofelijk. Het smelten van het arctische ijs gaat vanwege de veranderende albedo steeds sneller.  De motor hapert dus, of de straalstroom wordt zwakker, zoals je het wetenschappelijk kunt stellen, omdat er veel minder energie beschikbaar is. Het effect is het ernstigst in het zomerseizoen wanneer het mogelijk om ongeveer 20 procent gaat. Daarom neemt het aantal extremen vooral in de zomer zo sterk toe. In de Parijse akkoorden is afgesproken de opwarming deze eeuw te beperken tot 1,5 graden. Dat is een gemiddelde waarbij de poolstreken nog altijd veel sterker opwarmen.  Die 1,5 graden is al lang uit beeld. Zelf denk ik eerder aan gemiddeld over de planeet ruim 1 graad meer. Kortetermijn-politieke en economische overwegingen winnen het bijna altijd van broodnodige acties die over vele tientallen jaren effect sorteren.  Overigens denk ik wel dat we deze eeuw het energieprobleem zullen oplossen. Met zon en wind kunnen we nog veel meer energie genereren die we steeds beter kunnen opslaan in elektrische en vooral thermische systemen of in waterstof. De zeer hoge prijzen voor gas en olie zullen de energietransitie versnellen. Ook mogen we hopen dat kernfusie, het proces dat zich in de zon afspeelt, op aarde gecontroleerd kan worden. Dat zou mij, in 1973 afgestudeerd in de kernfysica, veel plezier doen.  Het slechte nieuws is dat, zelfs al zouden we de opwarming beperken tot gemiddeld 1,5 graden, de zeespiegelstijging door de uitzetting van het oceaanwater nog zeker twee eeuwen doorgaat. Voor Nederland wordt die stijging minimaal 2 meter in 2200. Maar dat is de ultralange termijn en van later zorg. In het hier en nu verdwijnt het ijs in het Noordpoolgebied alleen maar verder. We kunnen er zeker van zijn dat we deze eeuw niet meer teruggaan naar de toestand van tientallen jaren geleden toen er, bijvoorbeeld, bij Spitsbergen een groot deel van het jaar ijs was. De haperende motor van de weermachine is daarom niet reparabel.  Het betekent dat we over de hele wereld nog veel meer extremen kunnen verwachten, die niet één-twee-drie uit de plaatjes van de klimaatstudies komen. Voor Nederland betekent het een veel grotere kans op droogte én extreme regenval.  In het boek Klimaat in Beweging dat ik samen met anderen in 2005 schreef voorspelden we dat de temperatuur op 25 juli 2019 boven de 40 graden uit zou komen. Dat was natuurlijk een grote toevalstreffer. Ik hoef echter geen helderziende te zijn om te voorspellen dat op een zomerse dag in de komende tien jaar ergens in Nederland een temperatuur gemeten gaat worden van 42 graden.||https://www.nrc.nl//nieuws/2022/07/28/nederland-stevent-af-op-een-zomerdag-met-42-graden-a4137590
2022-07-29||‘De vroege romantici benoemden al exact de kwalen van de moderniteit’||Héél lang geleden, misschien wel een halve eeuw terug, was Donald Niedekker (1963) de keeper van een voetbalelftal. Van een niet onaardig elftal ook, zo goed zelfs dat Niedekker hele delen van de wedstrijd amper wat te doen had. Zo kon hij alvast ongestoord zijn gedachten laten gaan over wat hij straks allemaal in het wedstrijdverslag van het verenigingsblaadje zou opschrijven. Want ook dat behoorde tot zijn takenpakket. Alleen, Niedekker had niet zo veel zin om zich daarbij aan de feiten te houden. Dat die in die minuut scoorde, of dat die in weer een heel andere minuut een gele kaart kreeg, ach, wat zou het. Als vanzelf verzon hij een wedstrijd bij elkaar – een heel andere wedstrijd dan zich voor zijn ogen had afgespeeld.  Donald Niedekker(1963) debuteerde in 2002 met de roman Hier ben ik. In 2008 verscheen onder het pseudoniem Ellen Wenkelbach Het moet wel beschaafd blijven. Zijn roman Oksana  (2016) werd genomineerd voor de Fintro Literatuurprijs. Hij ontving de Brusselse VUB Luc Bucquoye Prijs 2021 voor eigenzinnige literatuur. De drang om te fabuleren liet zich in de jaren die volgden niet zomaar wegdrukken. Niedekker werkte nota bene een tijd in de journalistiek, waar je juist geacht wordt om je ontzettend aan de feiten te houden. Zoog hij de artikelen uit zijn duim? Hij hield zich in. Maar op een gegeven moment was het genoeg geweest en hakte hij – we schrijven midden jaren negentig – de knoop door. Schrijven, dat moest hij wel blijven doen. Maar dan zonder die halsband, zonder dat notitieblokje vol aantekeningen. De stap resulteerde in een schrijverschap dat zich in grofweg twee periodes laat indelen: eerst schreef hij eind vorige, begin deze eeuw een aantal romans bij uitgeverij Vassalucci, om vanaf 2015 bij het onvolprezen Koppernik in een vrij hoog tempo weer romans en andere fictie te publiceren. Tussendoor leidde hij wat hij zelf met een eufemisme een „semi-nomadisch bestaan” noemt. Hij had in Nederland alleen nog een postadres, gebruikte het in die tijd zo goed als failliete Berlijn als „ankerplaats” en reisde verder rond in Europa, zo nu en dan terugvallend op een netwerk van andere artistieke reizigers en reizende artistiekelingen. In die tijd, maar ook al in de tijd voordat hij überhaupt serieus werk maakte van het schrijven, rijpten er verhalen in zijn hoofd.  Hij maakte aantekeningen en bracht dagen door in Europese bibliotheken, waaronder vele in die van Berlijn in de bar strenge winter van 2006. En nu vlot het, met vier door de kritiek gewaardeerde boeken in zeven jaar tijd. Laatste loot aan de boom is het prachtige en wederom bijzonder eigenzinnige en lyrische Waarachtige beschrijvingen uit de permafrost, waarin Niedekker stem gaf aan één van de opvarenden van De windhond, de boot waarmee Willem Barentsz op Nova Zembla strandde. De anonieme man werd door de overige bemanningsleden in een ijsgraf gelegd, ‘sliep’ ruim vier eeuwen en ontwaakt onder de ogen van de lezer in het hier en nu. Want de permafrost is ook niet meer wat-ie geweest is.  Sinds een kleine tien jaar woont Niedekker in een boerderij aan de rand van Heiloo. Het pand is in bezit van Natuurmonumenten. Boven woont Niedekker, een verdieping lager de lokale boswachter.  Ontdekken dat er op Nova Zembla een anonieme opvarende ligt begraven die u naar hartelust kon laten spreken: het komt over als een vondst van jewelste. „En toch wist ik tientallen jaren van zijn bestaan, dus bang dat een andere romanschrijver met hem aan de haal zou gaan was ik blijkbaar niet. Ik heb eind jaren tachtig, toen ik nog student was, een tijd in het Rijksmuseum mogen werken, en daar ben ik me voor het eerst grondig in de reis van Barentsz gaan verdiepen. Mijn begeleider, conservator Joost Braat, was ontzettend gul en ik mocht in al die oude geschriften bladeren. Ik ben er wel altijd over blijven lezen, maar zo lang zit die figuur dus al in mijn hoofd.” Waarom hebt u dan zo lang gewacht om over hem en de reis te schrijven? „Wat altijd het moeilijkste is, en waar de meeste tijd in gaat zitten, dat is het vinden van de juiste stem, het aanboren van het geschikte register. Wie kon ik laten spreken, in het geval van Waarachtige beschrijvingen uit de permafrost, en hoe? Eerst was het een Beckettiaanse stem, maar dat werkte niet, tenminste niet langer dan tien bladzijden, waarschijnlijk vanwege de historische detaillering.” Het werd, zoals wel vaker in uw boeken, een dichter. „Maar de dichters in mijn boeken hebben wel telkens een andere stem. Voor Wolken &c had ik een man zonder verplichtingen of banden nodig die puur en alleen zou observeren, die zijn ogen de kost zou geven op een wandeling door Europa en die de zuiverste vorm van realisme zou bedrijven. Dat is een term die vaak verkeerd wordt begrepen, alsof het de intentie van een realist is om zoiets als de realiteit of het echte te vangen. Wat mijn realistische dichter wél moest beschrijven, dat was de scheppende kracht in de natuur.” U heeft het patent op personages die zich een beetje in de schaduw van de maatschappij bevinden. Er zijn dus die dichters, maar u schreef ook over een man die de potloden bij de Ikea slijpt en over een man die in een garderobe werkt. „Het zal het soort mens zijn waar ik iets in zie, waar ik de potentie van een verhaal of roman in zie.” Want zo begint het, met iemand zien en van daaruit een verhaal bedenken? „Ik kan iemand op straat zien en het idee hebben recht door hem heen te kijken. Een lot, een levensloop, het is alsof die zich voor mijn ogen ontvouwen. En vaak zijn dat dan de wat kleinere lieden kennelijk, terwijl de inzet, mijn inzet, juist enorm groot is. Misschien hebben de boeken iets kleins, maar al achter Hier ben ik, mijn fictiedebuut, ging een rigoureuze gedachte schuil, namelijk dat ik me dan toch eindelijk en volledig aan de literatuur gaf, overgaf zelfs. Je kunt dat ‘hier ben ik’ uit de titel heel luchthartig opvatten, en die kant heeft het ook wel, maar tegelijk is het een uitroep van mij om de literatuur tot mij te laten komen.”  Dat is verrassend. Uw boeken hebben iets laconieks, maar zelf kijkt u dus best hooggestemd tegen de literatuur aan. „Ik heb de inzet van de Romantici altijd prachtig gevonden, ook omdat ze de problemen al signaleerden waar we in onze tijd nog mee te maken hebben. De vroege romantici als Friedrich Schlegel in zijn tijdschrift Athenaeum en Schiller in zijn brieven over de esthetische opvoeding benoemden al exact de kwalen van de moderniteit: de fragmentatie, de eenzijdige focus op het nut en de ver doorgevoerde arbeidsdeling. Zij wilden met hun kunst, met hun autonome en daarom voor de moderniteit immune kunst de mens weer in harmonie brengen met zichzelf, met zijn omgeving en met de natuur. De mens die zich in weerwil van alle verbrokkeling een geheel voelt, met gebruikmaking van al wat in zijn vermogen ligt aan gevoel, verstand, intuïtie en verbeelding.” Hoe past een hedendaagse schrijver dat romantische toe? „Na twee eeuwen van ontnuchtering zijn we bescheidener of sceptischer over wat kunst vermag. Maar als ideaal, als ster aan de hemel om je koers op te bepalen is de hoge inzet van de vroege romantici onverminderd stimulerend. Romantiseren, dat is, naar Novalis, de werkelijkheid intensiveren, injecteren met betekenis, poëzie, oneindigheid.” Wat mogen we van boeken verwachten die zo geschreven worden? „Ik beweer niet dat iedereen poëzie, romans moet lezen, ook niet dat dat de enige weg is om een heel mens te worden, als die heelheid al langer kan worden ervaren dan in uitzonderlijke momenten van harmonie, maar wel dat mensen, jongeren, in hun kwetsbare en kneedbare jaren een serieuze kans moeten krijgen om zich te verhouden tot, zeg, de klassieke tragedie, tot Dante, Shakespeare, Cervantes, tot Multatuli ook, Saul Bellow. Zodat ze op goede gronden een keuze kunnen maken: wil ik lezen, gedichten, boeken een rol geven in mijn leven? Welke functie kunnen ze voor mij vervullen? Juist als je nog niet opgeslokt wordt door de arbeidsmarkt kun je in alle vrijheid een eigen verbintenis met die vragen aangaan. Daar kun je dan op teruggrijpen als het in je leven erom gaat spannen, als je voor een dilemma staat, als je hopeloos vastgelopen bent. Heb je dan een ijkpunt, een verhaal, een mythe, een held, een rijk en gelaagd rolmodel?” Hoe belangrijk is het om erkenning voor uw werk te krijgen of om het gepopulariseerd te zien? U werd al wel een paar keer voor een prijs genomineerd, maar het grote publiek moet u nog omarmen. „Om eerlijk te zijn hang ik vooral naar het idee van de eerste lezer. Het klinkt misschien gek, maar het is bijna voldoende, zo’n eerste, bijna mythische lezer. Ik heb verschillende keren met zo’n eerste, intense lezer samengewerkt, zoals  Adriaan Krabbendam, mijn redacteur bij Vassallucci. Zijn lezing draaide altijd uit op een feest van woorden en werelden. Erkenning heeft minder intensiteit, zou ik zeggen, en leidt in het slechtste geval zelfs tot verwatering en nietszeggendheid. In het beste geval daarentegen betekent ze een uitwisseling van bevlogenheid. Zoals laatst bij de uitreiking van de VUB Luc Bucquoyeprijs in Brussel. Dat ik, op een hete zomeravond, in Passa Porta met de literatuur toegewijde mensen mijn liefde voor boeken en lezen mocht delen ervoer ik als een groot geschenk. Dat was de eigenlijke prijs.”||https://www.nrc.nl//nieuws/2022/07/28/de-vroege-romantici-benoemden-al-exact-de-kwalen-van-de-moderniteit-2-a4137589
2022-07-29||Boeren beëindigen snelwegblokkade bij knooppunt Azelo||Tientallen demonstrerende boeren die sinds het einde van de ochtend snelwegen bij knooppunt Azelo blokkeerden, hebben hun protest beëindigd. Het verkeer kwam volgens persbureau ANP rond 16.45 uur weer op gang in de richting van Hengelo, waarna de trekkers op de wegen aan de andere kant ook gingen rijden. De demonstranten, die onder meer barbecueden op de weg, stelden eerder om 17.00 uur te worden afgelost door een nieuwe groep boeren. Daar is vooralsnog geen sprake van. Afritten van de A7 ter hoogte van Medemblik blijven naar verwachting tot vrijdagmiddag dicht vanwege reparatiewerkzaamheden. De weg was donderdag afgesloten omdat boeren daar uit protest afval dumpten. Dit gebeurde ook op de A1 ter hoogte van het Gelderse Voorst. Die snelweg is inmiddels weer open. Hubert Bruls, voorzitter van het Veiligheidsberaad, noemt tegenover ANP de boeren die de afgelopen dagen op snelwegen acties voerden „extremisten”. Bruls, ook burgemeester van Nijmegen, adviseert mensen „om niet het gesprek te voeren met de extremisten, want dat helpt niet en geeft hen een podium dat ze niet verdienen”. Premier Rutte veroordeelde de „levensgevaarlijke” acties donderdagochtend al: ze zijn volgens hem „onacceptabel” en „moeten stoppen”.  Politiechef Willem Woelders zei donderdagmiddag tegen het AD dat boeren met hun nieuwe grimmige en dwingende koers „alle grenzen van de democratische samenleving” overschrijden.  Woelders zegt ook dat boeren die troep op snelwegen dumpen en in brand steken celstraffen riskeren. „Het dumpen van asbest is een misdrijf waarop maximaal twaalf jaar cel staat, ik vraag me af of de mensen die dit doen dat beseffen.” De politie zegt „vol” in te zetten op opsporing van daders, aldus de politiechef in het AD, en verwacht de komende tijd ook mensen te gaan aanhouden. Dat gaat wel tijd kosten, besluit hij. De politie heeft niet de capaciteit om preventief in te grijpen, zei Woelders een maand geleden tegen NRC. Bij crises coördineert de politie landelijk, maar moeten de regionale eenheden mensen en middelen vrijmaken. „In de ene regio weet de politie meer dan de andere, omdat het contact met de boeren verschilt”, aldus de politiechef. Hardhandig ingrijpen lijkt bij snelwegblokkades slechts een „laatste redmiddel”. ||https://www.nrc.nl//nieuws/2022/07/28/lange-file-door-barbecueende-boeren-op-snelweg-bij-azelo-a4137585
2022-07-29||BBB-leider Van der Plas: komende tijd niet in media vanwege bedreigingen||Caroline van der Plas, leider van de BoerBurgerBeweging, zal de komende tijd naar eigen zeggen geen mediaoptredens meer doen vanwege bedreigingen die ze ontvangt. Dat melden RTL Boulevard en persbureau ANP donderdagochtend. Van der Plas heeft  deze week al haar publieke optredens en werkbezoeken afgezegd. BBB was niet direct voor NRC bereikbaar.  Van der Plas uit zich veelvuldig in de media en op haar eigen kanalen, zoals op Twitter, waarbij ze altijd de kant van de boeren kiest. Volgens een woordvoerder van BBB wordt Van der Plas al enige tijd bedreigd. Momenteel zou ze meerdere bedreigingen per week krijgen, soms ook met de dood. Zo zou iemand een vergelijking tussen het lot van de BBB-voorvrouw en de in 2002 vermoorde LPF-politicus Pim Fortuyn hebben gemaakt.  Hoewel een woordvoerder van de BBB tegen RTL Boulevard zegt niet te weten uit welke hoek de bedreigingen komen, legt ze zelf een link met haar rol in het debat over de stikstofcrisis. „De anti-boerlobby of de anti-BBB-lobby draait op volle toeren”, zegt Van der Plas tegen ANP. Ook refereert ze aan het succes dat ze in de politieke peilingen lijkt te hebben (eind juni peilde bureau Ipsos haar op twaalf Kamerzetels - momenteel heeft ze er één). „Kennelijk wordt BBB te groot in de peilingen en vinden mensen dan dat ze haat over je heen mogen storten.” BBB-leider Van der Plas deelde woensdagavond een voorbeeld van een aan haar gerichte bedreiging:   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/28/bbb-leider-van-der-plas-komende-tijd-niet-in-media-vanwege-bedreigingen-a4137582
2022-07-29||Asielzoekers voorlopig niet opgevangen op cruiseschepen op zee||Er zullen voorlopig geen asielzoekers worden opgevangen op cruiseschepen op zee, als oplossing voor het tekort aan opvangplekken. Dat schrijft staatssecretaris Eric van der Burg (Asiel en Migratie, VVD) in een donderdag ingediende Kamerbrief. Redenen hiervoor zijn dat bevoorrading van schepen „lastig” is en dat opvang op zee bepaalde „veiligheidsrisico’s” met zich mee brengt. Het is tenslotte niet mogelijk om asielzoekers te allen tijde met een pendeldienst van en naar het schip te varen. Nu opvang van asielzoekers op zeecruiseboten op zee is afgeblazen, is het onduidelijk of het wel lukt om drie reeds ingehuurde cruiseschepen te laten aanmeren. De eerste optie, een cruiseschip aanmeren in de haven van het Noord-Hollandse Velsen, moet volgens planning in september gereed zijn als opvanglocatie. Daarbij gaat het om een cruiseschip dat 1.000 tot 1.200 asielzoekers kan huisvesten. 1.000 plekken zijn gereserveerd voor de reguliere opvang van asielzoekers, 200 als noodopvang voor het geval dat de opvanglocatie in Ter Apel weer overloopt.   Het college van b&w en de gemeenteraad van Velsen hebben eind juni al ingestemd met de komst van het cruiseschip voor een periode van zes maanden. Maar vooralsnog is die haven volgens Rijkswaterstaat niet geschikt voor zo’n zeewaardig cruiseschip. De zogeheten bolders, grote palen waar zo’n cruiseschip aan vastligt, zijn te zwak, blijkt uit onderzoek van Rijkswaterstaat. Het risico is dan te groot dat de kade het begeeft en er gevaarlijke situaties kunnen ontstaan. Hetzelfde geldt voor het moment dat er komende herfst forse rukwinden ontstaan. Ook dan is er volgens Rijkswaterstaat het risico dat de kade instort. Onderzocht wordt nog of de kade en aanmeerplek alsnog geschikt kan worden gemaakt, en of dat voor de deadline van september gaat lukken.  Het Centraal Orgaan opvang asielzoekers (COA) gaat daar inmiddels wel vanuit; de optie op het cruiseschip is inmiddels omgezet in een vast contract.  Een andere optie om kleinere riviercruiseboten aan te meren, wordt nog achter de hand gehouden. Onderzocht wordt hoeveel van die boten veilig in de haven kunnen aanmeren en hoeveel asielzoekers daar opgevangen kunnen worden. De gemeente Velsen zegt wel vast te houden aan een maximale opvangperiode van zes maanden. Uiterlijk volgend jaar maart moeten de opvanglocaties weer verdwijnen, los van de vraag wanneer het COA erin slaagt om met Rijkswaterstaat overeenstemming te bereiken over de geschiktheid van de aanmeerplek(ken). Volgens een woordvoerder van het ministerie van Justitie en Veiligheid wordt nog overlegd met twee gemeenten elders in Nederland met een zeehaven over de mogelijkheid om daar grote cruiseschepen aan te meren. Het is onbekend of die havens wel voldoende uitgerust zijn voor dergelijke schepen.    Een structurele oplossing voor de asielopvangcrisis is nog niet in zicht, blijkt uit de brief van staatssecretaris Van der Burg. Op dit moment zijn ongeveer 4.100 van de beoogde 5.625 opvangplekken gerealiseerd. Dit moet op „zeer korte termijn” verlichting geven voor het overvolle aanmeldcentrum in Ter Apel, waar sinds begin juli bijna dagelijks tientallen tot honderden asielzoekers buiten in erbarmelijke toestanden verblijven. „Een onhoudbare situatie”, noemt de staatssecretaris het. Het COA opent volgens Van der Burg de komende weken drie nieuwe opvanglocaties met in totaal 780 plekken, in Den Haag, Delft en Voorschoten. Het is het COA inmiddels ook makkelijker gemaakt om panden op te kopen als het daar asielzoekers kan huisvesten.||https://www.nrc.nl//nieuws/2022/07/28/asielzoekers-voorlopig-niet-opgevangen-op-cruiseschepen-op-zee-a4137580
2022-07-29||Met alle kleuren van de regenboog het raadsel van de schepping  doorgronden||Hoe klinkt de kleur rood? Hard, schel, of juist sluipend zacht? Welk geluid produceert een zwarte arabesk? Een toonladder vol huppeltjes? En hoe neurie je een uit feestelijke slierten opgebouwd schilderij na? Wie voor het abstracte werk staat van de joodse, oorspronkelijk tot violist opgeleide Sedje Hémon, kan niet anders dan probéren haar schilderijen na te zingen die nu zijn te zien in het Stedelijk Museum in Amsterdam op de tentoonstelling Abstracting Parables.  Hémon (1923-2011) wordt tijdens de Tweede Wereldoorlog als verzetsvrouw gearresteerd en overleeft wonder boven wonder de nazi-kampen. Haar gezondheid is echter zo slecht dat ze in de jaren vijftig moet stoppen met vioolspelen. Ze pakt haar tweede grote liefde op: schilderen. Dat werk, zo blijkt in het Stedelijk, is een ode aan de kunst zelf (daarom ook een titel als Het feest van de schilderkunst), aan de levenskracht, en het compromisloze karakter van de abstracte kunst. Die abstracte fundamenten vertalen naar iets anders, bijvoorbeeld muziek of naar het platte vlak, zie je Hémon haar leven lang doen.  Hémon is één van drie kunstenaars die op deze grote tentoonstelling naast elkaar zijn te zien in drie afzonderlijke solo’s. De titel van de expositie, Abstracting Parables, betekent dat het werk van de Pakistaanse kunstenaar en ontwerper Imran Mir (1950-2014), de Afro-Braziliaanse activist, toneelspeler en kunstenaar Abdias Nascimento (1914-2011) en van Hémon abstract is, maar soms ook verhalend. Alle drie verhouden zij zich tot de westerse traditie van het modernisme, zonder hun eigen cultuur, de plek waar hun wieg stond of die van hun voorouders te veronachtzamen. Het duidelijkst zichtbaar is dat bij het werk van Nascimento en Mir.  De tentoonstelling is gemaakt door het curatorenteam van de laatste editie van Sonsbeek, die in de zomer vorig jaar opende in Arnhem. Die kunstmanifestatie strekt zich uit tot wel 2024. In die tijd manifesteert Sonsbeek zich op een paar plekken. Het Stedelijk Museum is de eerste grote halte.  De drie kunstenaars worden gepresenteerd als alternatieve, vergeten stemmen in het dominante westerse kunstdiscours. Dat klinkt goed, klopt echter maar gedeeltelijk, want Sedje Hémon is in haar lange leven zeker niet vergeten. Ze had in de jaren vijftig al tentoonstellingen in Parijs en werd in de jaren zestig door de Nederlandse kunsthistoricus Hans Jaffé aangekocht voor het Stedelijk Museum. Het Holland Festival liet in 1968 haar schilderwerk ‘vertalen’ in muziek, en ook is Hémon als avant-gardecomponiste en voorvechtster van de panfluit beroemd geworden. Daarnaast is haar werk op de vorige Documenta in 2017, zowel in Kassel als Athene, getoond.  Anders ligt dat met Imran Mir en Abdias Nascimento, die nog nooit in Europa te zien zijn geweest. Hun werk komt als een grote verrassing. En die verrassing schuilt vooral in het feit dat het zowel het één als het ander is. Zowel een verhaal als de abstractie, zowel de ratio als de spiritualiteit. Het interessante is dat, als je door de zalen loopt, kijkt, terugloopt en opnieuw kijkt, juist de schilderijen die het minst figuratief zijn, het meest vertellen. Mir is het duidelijkst in zijn referenties aan de westerse canon, eenvoudig omdat de titels van zijn doeken en sommige beelden (Sixth Paper on Modern Art, Eight Paper on Modern Art, etcetera) daaraan refereren. Mir heeft een wisselvallige uitdrukkingskracht. Zijn sculpturen worden al snel te letterlijk. Maar veel van zijn acrylschilderijen zijn ongelooflijk goed. Hoogtepunt is het bovengenoemde Sixth Paper on Modern Art, waarin hij met driehoeken, rechthoeken, vierkanten en cirkels, met nachtblauw, wit en alle kleuren van de regenboog zoiets onmogelijks als het raadsel van de schepping probeert te doorgronden.  Van de drie solisten is Nascimento de meest activistische. Zijn soms knalkleurige schilderijen zitten vol referenties aan zwarte strijd om rechtvaardigheid, aan de gedwongen overtocht van Afrika naar de ‘Nieuwe Wereld’, aan de kosmologie van goden en mythes. Dat geeft zijn werk een sprookjesachtige allure, die zich uit in veel figuratieve elementen. Toch refereert ook Nascimento duidelijk aan de abstractie – en in zijn beste werken zorgt dat voor rust, balans én een grote mysterieuze aantrekkingskracht.  Eén van zijn mooiste doeken heet Creation n. 2: Obatala and Eshu. De god van de hemelen en de goedwillende geest die Eshu is, worden niet met lijf en leden weergegeven. In plaats daarvan zie je als het ware een roeiboot van boven, die ook gelezen kan worden als een alziend oog. Zwart smeedwerk op de voorgrond maakt de voorstelling nog platter dan ze al is. Alles is een symbool, maar alles is ook autonome kunst. Alles is kleur, vorm en de mogelijkheid om een nieuw perspectief te bouwen.  Tentoonstelling Abstracting Parables. Sedje Hémon, Imran Mir, Abdias Nascimento. T/m 16/10, Stedelijk Museum, Amsterdam. Bij de tentoonstelling zijn drie readers verschenen. Inl: stedelijk.nl  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/28/met-alle-kleuren-van-de-regenboog-het-raadsel-van-de-schepping-doorgronden-a4137581
2022-07-29||Bekritiseerde undercoverafdeling politie gaat versneld op de schop||De undercoverafdeling Werken Onder Dekmantel (WOD) van de Landelijke Eenheid van de politie gaat op de schop. Dat heeft minister Dilan Yesilgöz-Zegerius (Justitie en Veiligheid, VVD) woensdag in een brief aan de Tweede Kamer laten weten. De minister concludeert dat problemen rondom onder meer gebrekkige begeleiding van undercoveragenten van de afdeling WOD „niet op te lossen [zijn] met een doorzetting van de huidige koers”. Zowel organisatie als de werkwijze van het infiltratienetwerk zullen op korte termijn veranderen.  De inspectie noemde de begeleiding van ondercoveragenten „zeer gebrekkig”, undercoveragenten zelf spreken van vriendjespolitiek en een „afdekcultuur”. Politiechef van de Landelijke Eenheid, Oscar Dros, laat in een interview met De Telegraaf weten dat de problemen aanleiding zijn voor het besluit de eenheid op een andere manier te organiseren. In samenspraak met het OM zullen de huidige operaties versneld worden afgebouwd. De huidige undercoveragenten krijgen andere functies binnen de politie of binnen het nieuw op te zetten team. Een commissie onder leiding van Bernt Schneiders, oud-burgemeester van Haarlem, concludeerde onlangs dat de problemen binnen de Landelijke Eenheid, waar ook Werken Onder Dekmantel onder valt, samenhangen met de manier waarop de eenheid is georganiseerd. Afgelopen maand werd al bekend dat de Landelijke Eenheid een flinke reorganisatie tegemoet kan zien. Zo komt er een aparte eenheid voor de opsporing van georganiseerde, ondermijnende misdaad, terrorisme en ernstige vormen van cybercriminaliteit.||https://www.nrc.nl//nieuws/2022/07/28/bekritiseerde-undercoverafdeling-politie-gaat-versneld-op-de-schop-a4137579
2022-07-29||Het corps? Mannen die zich nooit hoefden in te vechten in een sociale klasse||Dat kon wel eens boeiend worden: schrijver Joris Luyendijk die woensdagavond in EenVandaag (AvroTros) ook zijn licht eens zou laten schijnen over de toestanden bij het Amsterdams Studenten Corps (ASC). Er was een herendiner, er waren speeches, er werd gescandeerd. En, pech voor de studenten, er werd gefilmd. Nu konden ook de moeders, zusjes en vriendinnen van de sprekers horen hoe ze over vrouwen praten. Hoer. Sperma-emmer. Hoer.  De televisie-avond van dinsdag was ermee gevuld: eerst even smullen van de beelden van een zaal vol zwetende jongemannen in hemdsmouwen en bretels (hoezó mochten de jasjes uit?). En dan gasten, liefst oud-corpsleden, laten zeggen dat dit écht niet kan. We zagen op dinsdagavond dus Philip Huff, schrijver en oud-ASC’er, bij Nieuwsuur. Hij heeft een zomerbaan aan commentaar geven op strapatsen bij het corps, zei hij zelf. Bij Renze hoorden we journalist Milou Deelen, ex-Vindicat in Groningen. En bij Shownieuws  kwam vast panellid en ex-advocaat  Bram Moszkowicz uit de kast als oud-lid (prominent dispuut ook nog, Atomos van het ASC). Superfijn voor hem dat hij fijntjes kon opmerken dat blaaskaken en bretels wel vaker samengaan. Zoete wraak op Jort Kelder, die eruit ziet en zich gedraagt als een corpslid, maar het nooit was. Hij noemde Bram vijftien jaar geleden maffiamaatje. Dus ja.  Maar goed, nu zou de echte analyse van de misplaatste studentenlol dus gaan komen van Joris Luyendijk, die in zijn boek De zeven vinkjes aantoonde hoe bevoorrecht de bovenklasse is en in wat voor onwetende bubbel ze leven. Man, wit, hetero, in Nederland geboren, ten minste één hoogopgeleide ouder, vwo-opleiding. Even kijken, heb ik ze nou allemaal? O nee, hbo of  universitair geschoold natuurlijk.  Grosso modo alle zwetende jongens in die snikhete dinerzaal afgelopen weekend. In de bediening: jonge vrouwen en een enkele (zwarte) man.  Maar het studentenoproer bleek alleen een roestig haakje om oud nieuws aan op te hangen. Joris Luyendijk werd weliswaar rondgeleid en geïnterviewd in een sociëteit, maar die had niks met studenten te maken. Het was De Unie in Hilversum, een herensociëteit waar nieuwe kandidaten door drie  leden moeten worden aangedragen, en dan mag de groep beslissen of ze erbij mogen. Daar kun je schande van spreken, maar dat heet gewoon ballotage. Joris Luyendijks oog viel op de club-agenda, waarop een vader-zoon diner staat aangekondigd. „Zoons kopiëren hun vader en hun vaders vrienden en zo kopieert de elite zichzelf.”  Geen woord aan gelogen, maar dat hadden we hem al eens horen zeggen. Gelukkig stuitten ze nog op een spotprent aan de muur van zwarte mannen die aan het biljarten zijn. En daarna mocht Joris Luyendijk, in een clubfauteuil, nog een keer het hele verhaal vertellen over hoe hij zijn vinkjes ontdekte en hij bediende zich daarbij, grappig genoeg, van corporale beeldspraak. „Mannen als ik hebben zich nooit hoeven invechten bij een sociale klasse.”  We zien Luyendijk ook spreken op het gemeentelijk gymnasium in Hilversum, zijn oude school,  tegen de kinderen die straks dit „reservaat” verruilen voor een studentenstad. Overigens vertelt hij hen ook eerlijk hoe het hem verging toen De zeven vinkjes net was verschenen en hij (ook) werd overladen met kritiek. „Ik werd gepest. Ik mocht er niet zijn.”  Weer terug in de sociëteit vraagt de  EenVandaag-verslaggever aan Luyendijk of hij vindt dat het gymnasium moet worden afgeschaft. Nee, dát is de oplossing. Patiënt wordt niet beter, we sluiten het ziekenhuis. Maar Luyendijk zei dat hij over het antwoord op die vraag nog twee jaar  na moest denken. De rest van de avond op NPO1 vochten de vrouwen een historische vete uit. Duitsland tegen Frankrijk. Voetbal. Dit keer wonnen de Duitsers. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/28/het-corps-mannen-die-zich-nooit-hoefden-in-te-vechten-in-een-sociale-klasse-a4137578
2022-07-29||Boer die tientallen oude knotwilgen omzaagde overtrad geen regels||Boer Floor de Jong, die eind juni tientallen oude knotwilgen omzaagde om zich te verzetten tegen de stikstofplannen van het kabinet, heeft bij zijn protestactie geen regels overtreden. Dat bevestigt de gemeente Krimpenerwaard, waar De Jong woont, na berichtgeving van Omroep West. De gemeente is niet van plan de boer te bestraffen voor de kapactie.   De gemeente en de omgevingsdienst Zuid Holland Zuid onderzochten het voorval samen. Ze bekeken of De Jong een vergunning nodig had om de bomen te kappen, of hij beschermde vogels of dieren in gevaar heeft gebracht met de actie en of de Wet natuurbescherming is overtreden. Dat was alle drie niet het geval, concludeerden de gemeente en omgevingsdienst. Daarbij speelt mee dat de oude bomen op De Jongs eigen terrein stonden.  De Jong protesteerde met het kappen van de bomen naar eigen zeggen tegen de „kaalslag” op het platteland die het kabinet met de uit te voeren stikstofplannen zou veroorzaken. Met de actie riep hij landelijk veel verontwaardiging op, onder meer omdat hij als boer ook subsidie voor natuurbeheer ontvangt. De lokale partij Pro Krimpenerwaard noemde hem een „radicale vernielzuchtige actievoerder”. De Jong, ook raadslid van de SGP in Kimpenerwaard, moest zich verantwoorden voor het kappen van de bomen. Daarop besloot hij af te treden. ||https://www.nrc.nl//nieuws/2022/07/28/boer-die-tientallen-oude-knotwilgen-omzaagde-overtrad-geen-regels-a4137577
2022-07-29||Oekraïne: massale Russische troepenverplaatsing om zuiden te verdedigen||Rusland verplaatst „massaal” manschappen en materiaal naar het zuiden van Oekraïne om verdedigende stellingen in te nemen. Dat heeft de Oekraïense presidentiële adviseur Oleksi Arestovytsj volgens persbureau Reuters gezegd. Het is voor NRC niet mogelijk om deze uitspraken te verifiëren. Niettemin heeft Oekraïne geen geheim gemaakt van zijn intenties om de zuidelijke stad Cherson, die vroeg in de oorlog viel, te heroveren. Oekraïens succes zou het idee van een succesvolle Russische bezetting ondermijnen. De Britse inlichtingendienst ziet dat als een haalbaar doel en noemt de Russische bezettingsmacht in Cherson „uiterst kwetsbaar”. Dankzij de westerse langeafstandsraketten heeft Oekraïne zeker drie bruggen over de Dnjepr-rivier bij Cherson beschadigd, wat tot grote logistieke problemen aan Russische zijde leidt. De kilometerlange Antonivskibrug is woensdag opnieuw beschoten en inmiddels hoogstwaarschijnlijk niet langer begaanbaar, stellen de Britten.  „We doen er alles aan om de logistieke mogelijkheden van de bezetters te beteugelen”, zei de Oekraïense president Zelensky woensdagavond over de beschietingen van de Antonivskibrug. Behalve in het westen van het land, blijft het grootste deel van het zuiden van Oekraïne in Russische handen. In het oosten blijft Rusland pogingen ondernemen om de provincie Donetsk in handen te krijgen. Als dat lukt is de gehele Donbas illegaal bezet — een belangrijk oorlogsdoel van Poetin.||https://www.nrc.nl//nieuws/2022/07/28/oekraine-massale-russische-troepenverplaatsing-om-zuiden-te-verdedigen-a4137576
2022-07-29||Ongelukken door gedumpt afval, meerdere wegen dicht - acties boeren zijn &#8216;levensgevaarlijk&#8217;, zegt Rutte||Meerdere wegen zijn donderdagochtend opnieuw afgesloten omdat boeren daar uit protest tegen het stikstofbeleid afval hebben gedumpt. Volgens de politie en Rijkswaterstaat gaat het met name om wegen op en rond de A7, die van Zaandam via het noorden van Nederland richting de Duitse grens loopt. De A1, die woensdag ter hoogte van het Gelderse Voorst werd afgesloten vanwege grote hoeveelheden afval, is inmiddels weer geopend.  In de nacht van woensdag op donderdag gebeurden er door het gedumpte afval twee ongelukken op de A7, één bij het Groningse Midwolde en een ander bij Frieschepalen in Friesland. Dat meldt persbureau ANP. Hierbij zijn geen mensen gewond geraakt. Vooralsnog heeft de politie nog niemand aangehouden voor het dumpen van afval op snelwegen. Premier Rutte veroordeelt de „levensgevaarlijke” acties donderdagochtend: ze zijn „onacceptabel” en „moeten stoppen”. Afvalruimers op de A7 ter hoogte van het Noord-Hollandse Medemblik kwamen er bij hun werkzaamheden achter dat er asbest tussen de troep op de weg zat. Daardoor duren werkzaamheden daar langer dan verwacht. De weg zou eigenlijk rond acht uur vanochtend vrijgegeven worden, maar Rijkswaterstaat gaat er nu van uit dat de weg op zijn vroegst om negen uur weer opengaat. Ook zijn er rond Medemblik hooibalen in brand gestoken.  De aannemers die woensdag werden ingezet om de gedumpte troep op de A1 op te ruimen - onder meer asbesthoudende materialen - werden dusdanig geïntimideerd dat ze besloten hun werk te staken. Inmiddels heeft Rijkswaterstaat nieuwe aannemers bereid gevonden de weg op te schonen. Zij zijn in de nacht van woensdag op donderdag begonnen en waren donderdagmiddag klaar.  De politie roept weggebruikers op hun rijgedrag aan te passen. „We waarschuwen iedereen in het noorden die nog de weg op moet, om alert te zijn op nieuwe acties”, zo laat de politie Groningen weten op Twitter. „Er kan plotseling op elke plek afval worden gedumpt en dit kan leiden tot zeer gevaarlijke situaties.” Ook woensdag werd op verschillende wegen in het land rommel gedumpt. Op verschillende plekken voelden bedrijven zich vanwege bedreigingen gedwongen te stoppen met het opruimen daarvan.||https://www.nrc.nl//nieuws/2022/07/28/meerdere-wegen-in-het-noorden-dicht-door-gedumpt-afval-op-en-rond-a7-a4137574
2022-07-29||Ontketent Duitsland een groene treinrevolutie?|| Deze zomer kun je in Duitsland voor negen euro per maand reizen met de trein. Een groot experiment: niet eerder maakte het land het openbaar vervoer zo goedkoop – en daarmee op grote schaal toegankelijk. Economieredacteur Milo van Bokkum reist veel door Duitsland en vertelt over de voordelen én de grote chaos waartoe het leidt. Is dit een antwoord op de klimaat- en energiecrisis?||https://www.nrc.nl//nieuws/2022/07/28/ontketent-duitsland-een-groene-treinrevolutie-a4137575
2022-07-29||Rusland verovert grote kolencentrale in regio Donetsk||Rusland heeft de op een na grootste elektriciteitscentrale van Oekraïne ingenomen, in de oostelijke provincie Donetsk. Dat heeft een adviseur van de Oekraïense president Volodymyr Zelensky woensdagavond bevestigd, nadat de Russen eerder al melding hadden gemaakt van wat hun eerste significante overwinning in ruim drie weken is. Met de inname van de uit het Sovjettijdperk stammende kolencentrale heeft Rusland volgens de adviseur een „klein strategisch voordeel” behaald. Het Britse ministerie van Defensie zei eerder al dat de inname van de centrale zou passen in het Russische plan om cruciale infrastructuur in Oekraïne in te nemen. De overwinning in Voehlehirsk, waar de kolencentrale staat, betekent volgens de Britten ook dat de Russen nu op kunnen rukken naar de steden Sloviansk en Kramatorsk. In de missie om na de provincie Loehansk ook de provincie Donetsk in te nemen, zijn dat voor Moskou twee strategisch belangrijke doelen. Ondanks het verlies van de kolencentrale zei president Zelensky woensdagavond in een videoboodschap dat Oekraïne van plan is de export van elektriciteit naar de Europese Unie te verhogen. Zo wordt de EU volgens hem minder afhankelijk van Russische energieleveringen en kan Oekraïne buitenlandse valuta verdienen.  ||https://www.nrc.nl//nieuws/2022/07/28/rusland-verovert-grote-kolencentrale-in-regio-donetsk-a4137573
2022-07-29||Britse vlogger op sanctielijst in eigen land|| Er spoelde een klein golfje van verontwaardiging door Twitter toen hij weer was gesignaleerd, maar dát hij in Oekraïne zou opduiken was voor niemand een verrassing.  Al acht jaar dient youtuber Graham Phillips (43) de Russische belangen met een onnavolgbare mix van propaganda, desinformatie en vreemde provocaties. Hij werd meermalen gearresteerd, raakte gewond aan het front in de Donbas en werd onderscheiden door de pro-Russische separatisten. Nu schrijft hij geschiedenis door als eerste Brit te worden opgenomen op een sanctielijst van het Verenigd Koninkrijk.  Volgens het Britse ministerie van Buitenlandse Zaken ondersteunt Phillips „daden en beleid” die de „territoriale integriteit en onafhankelijkheid” van Oekraïne in gevaar brengen. „We zullen doorgaan met het opleggen van harde sancties aan diegenen die proberen om Poetins illegale invasie te legitimeren”, zo zei de Britse minister van Buitenlandse Zaken Liz Truss.  Hoewel het nog niet eerder is voorgekomen, maakt de Sanctions and Anti-Money Laundering Act uit 2018 het mogelijk om ook sanctiemaatregelen op te leggen aan Britse staatsburgers. Het feit dat Phillips nu als eerste Brit op de lijst is gezet, betekent dat zijn banktegoeden in het Verenigd Koninkrijk kunnen worden bevroren en dat het voor Britse staatsburgers verboden is financiële transacties met hem te verrichten. Phillips, geboren in Nottingham, studeerde filosofie en geschiedenis in Dundee en werkte daarna in Londen als administratief medewerker voor de Britse overheid. In 2010 emigreerde hij naar Oekraïne, waar hij zijn geld verdiende met het geven van Engelse les. Op zijn blog A Brit in Ukraine schreef hij over  prostitueebezoek en de Oekraïense seksindustrie. Na de Majdanrevolutie en het uitbreken van de oorlog in Oekraïne dook hij op in de Donbas, waar hij als verslaggever voor de Russische propagandazender Russia Today videoverslagen maakte.  De Britse vlogger ontpopte zich al snel als een groot pleitbezorger van de door Rusland aangestuurde separatisten en genoot een grote populariteit in de zelfverklaarde ‘Volksrepublieken’ Donetsk en Loehansk. Ook speelde hij een actieve rol in het MH17-dossier. Zo interviewde hij lokale inwoners van de Donbas, die verklaarden gevechtsvliegtuigen in de lucht te hebben gezien vlak voor het neerstorten van de Boeing 777 van Malaysia Airlines op 17 juli 2014. In 2016 assisteerde hij de Nederlandse freelance-journalist Michel Spekkers, die voor ophef zorgde door met een plastic zak met botresten (volgens hemzelf van MH17-slachtoffers) terug naar Nederland te reizen. Nadat de actieve fase van de oorlog in de Donbas voorbij was, verlegde Phillips zijn werkgebied naar Europa. Hij vlogde over het EU-referendum in het VK (waarbij hij campagne  voerde  vóór Brexit). In 2018 werd hij aangehouden tijdens de opening van een tentoonstelling over de Georgisch-Russische oorlog (2008) op de Georgische ambassade, waar hij „propaganda” en „NAVO-zombies” schreeuwde. Datzelfde jaar haalde hij  vlaggen weg bij het graf van de Oekraïense nationalistenleider Stepan Bandera (1909-1959) in München.  Kort na de Russische invasie trok Phillips opnieuw naar Oekraïne, waar hij meereisde in het kielzog van de oprukkende Russische troepen, soms gekleed in camouflagepak. In april interviewde hij de Brit Aiden Aslin, die meevocht met de Oekraïners en in Marioepol krijgsgevangene werd gemaakt. „Waartoe ben je bereid om boete doen voor het kwaad waar je deel van hebt uitgemaakt?” vroeg Phillips aan de geboeide Aslin, die in juni door een rechtbank in Donetsk ter dood werd veroordeeld. Het leidde tot scherpe kritiek, ondermeer van premier Boris Johnson. Het conservatieve Lagerhuislid Robert Jenrick sprak van een schending van de Geneefse conventies: „Graham Phillips loopt het risico te worden vervolgd voor oorlogsmisdaden.” Phillips blijft echter verslag doen vanaf de Russische kant van het front. „Dit is allemaal nieuw gebied, waar we nu doorheen scheuren”, riep hij vorige week nog, op weg naar het door de Russen veroverde Sjevjerodonetsk:  „I’m loving it.”   ||https://www.nrc.nl//nieuws/2022/07/28/britse-vlogger-op-sanctielijst-in-eigen-land-a4137555
2022-07-29||Column | &#8216;Wéér meer klanten, hou op.&#8217; Deze winkelier is helemaal niet zo blij met haar succes||Haar vader, zegt Vera van Stapele (36), had een huis gezien dat hij graag wilde hebben. Hij deed een briefje in de bus bij de mensen die er woonden en een week later werd hij gebeld. Hij kon het kopen. „Met dit winkeltje” – ze wijst achter zich – „heb ik het ook zo gedaan. Briefje in de bus en zo ben ik hier terechtgekomen.” Het was een oud antiekzaakje. Precies wat ze zocht. Het is zaterdagochtend en ik sta met haar in de Heisteeg, tussen het Spui en het Singel in Amsterdam. Ze is de eigenaar van Koekmakerij Van Stapele, een kleine bakkerij waar één soort koek wordt gebakken, een donkerbruine chocoladekoek gevuld met witte chocola, zoeter dan zoet en vetter dan vet. Afgelopen maandag schreef ik er al over: die koek wordt aangeprezen op alle socials en toeristen uit de hele wereld staan ervoor in de rij. Koekmakerij Van Stapele bestaat sinds 2013, maar ziet er uit alsof hij er al anderhalve eeuw zit, met zijn gouden letters op de etalageruit, zijn in lood gevatte ruitjes, zijn kroonluchters en roomwitte behang met blauwe strepen. De kassa en het pinapparaat zijn verborgen achter hout. Ik vroeg me af wie dat allemaal zo bedacht heeft. „Ik”, zegt Vera van Stapele. Nee, ze is geen binnenhuisarchitect, geen stylist en ook geen banketbakker. Ze is psycholoog, opgeleid aan de universiteit in Groningen en een jaar of tien geleden, zegt ze, bedacht ze dat ze een koek wilde maken die ze zelf het állerlekkerst vond. Een halfjaar lang experimenteerde ze thuis in haar keuken en toen had ze het ultieme recept. Gaat ze natuurlijk niets over zeggen. ‘Volgens geheim recept’ – dat klinkt ook beter. Vervolgens, zegt ze, wilde ze een winkeltje dat ze zelf het állerleukst vond. Een kinderdroom, een sprookje, klein en knus. Op de website staat een tekening van een jongetje en twee meisjes die vol verlangen door de etalageruit naar binnen kijken: luilekkerland. Drieduizend koeken per dag verkoopt ze nu, 2 euro per stuk, zes voor 10 euro. Voor 5 euro krijg je er een blik bij, zachtblauw, met gouden letters. Vanuit een  kelder om de hoek wordt de ene na de andere kar met schalen vol deeg naar de Heisteeg gerold. Het bakken gebeurt in de winkel, onder de neus van de klanten. Nee, ze had nooit verwacht dat het zo’n succes zou worden en ze is er, zegt ze, niet alleen maar blij mee. De steeg is nog geen 4 meter breed en er moeten ook fietsers doorheen. Ze huurt mensen in om de orde te bewaren. Daarom heeft ze ook geen zin in dit gesprek, zegt ze. Wéér aandacht voor haar winkel, wéér meer klanten, hou op. Ze wil niet uitbreiden? Andere steden? Het buitenland? „Absoluut niet.” Koning Midas, bij wie alles wat hij aanraakte in goud veranderde, ja, daar denkt ze weleens aan. Het leek zo mooi, tot ook zijn eten van goud werd.||https://www.nrc.nl//nieuws/2022/07/28/deze-winkelier-wil-niet-nog-meer-klanten-a4137571
2022-07-29||Belegger BlackRock steunt minder groene resoluties||Belegger BlackRock stemde het afgelopen jaar minder vaak voor groene of sociale resoluties van aandeelhouders. Volgens de grootste vermogensbeheerder van de wereld waren veel resoluties in de praktijk te sturend. De steun van BlackRock voor moties over de betaling van bestuurders bleef even groot. Dat blijkt uit de rapportage van BlackRock over het stemgedrag in de afgelopen twaalf maanden. Van alle resoluties rond duurzaamheid en sociale vraagstukken die tot en met juni werden aangenomen, steunde de megabelegger 22 procent. Gemiddeld kregen die resoluties van alle beleggers 26 procent steun. Een jaar eerder stemde BlackRock voor 47 procent van dergelijke resoluties.  „We zagen veel meer voorstellen die onnodig beperkend waren of te sturend”, staat in de rapportage van BlackRock. „Andere resoluties erkenden niet dat bedrijven grotendeels al tegemoet waren gekomen aan de eisen van resoluties.”  Volgens de eigen berekeningen steunde BlackRock – goed voor 8.400 miljard euro aan beleggingen – in de afgelopen twaalf maanden 80 procent van de resoluties die over de betaling van bestuurders ging. Dat percentage bleef ongewijzigd.  Begin 2020 verklaarde bestuursvoorzitter Larry Fink van BlackRock in zijn jaarlijkse brief dat klimaatverandering voor bedrijven een bepalende factor aan het worden is voor de perspectieven op de lange termijn. Veel analisten trokken daaruit de conclusie dat de belegger voorop zou gaan lopen in verduurzaming. Mede door de oorlogssituatie in Oekraïne en de energiecrisis veranderde dat beeld echter: volgens BlackRock waren  fossiele investeringen juist nodig om eventuele tekorten te voorkomen. Ook bij andere beleggers kalft de steun af. State Street Global Advisors steunde 20 procent van de resoluties die duurzaamheid of sociaal beleid als inzet hadden. Dat was een jaar eerder nog 25 procent.  Volgens onderzoek van het Amerikaanse instituut Conference Board daalde de steun  in het algemeen voor groen en sociaal. In 2021 konden zulke resoluties nog op 37 procent steun rekenen, dat was een jaar later nog maar 33 procent.||https://www.nrc.nl//nieuws/2022/07/28/belegger-blackrock-steunt-minder-groene-resoluties-a4137568
2022-07-29||Nieuwe verdachte moord aangehouden||De politie heeft dinsdagavond een nieuwe verdachte aangehouden voor mogelijke betrokkenheid bij de moord op Peter R. de Vries. Het Openbaar Ministerie verdenkt de 27-jarige man, die is aangehouden in het Brabantse Helmond, ervan deel te hebben genomen aan een crimineel netwerk dat gewelddadige klussen uitvoert tegen betaling, zo heeft justitie woensdag bekendgemaakt. De verdachte zit in beperkingen, hij mag alleen contact hebben met zijn advocaat. Misdaadverslaggever Peter R. de Vries werd op 6 juli vorig jaar neergeschoten in het centrum van Amsterdam, na een televisieoptreden bij praatprogramma RTL Boulevard. De 27-jarige man is de zesde verdachte die het OM heeft aangehouden. (NRC)||https://www.nrc.nl//nieuws/2022/07/28/peter-r-de-vries-nieuwe-verdachte-moord-aangehouden-a4137561
2022-07-29||Explosie bij woning mogelijk vergissing|| De explosie die deze week bij een woning in Den Bosch plaatsvond, was mogelijk een vergissing. Volgens de politie, woensdag, was een andere woning misschien het doelwit. Volgens RTL Boulevard zou het gaan om het huis van de vriendin van No Surrender-kopstuk Klaas Otto. Niemand raakte bij de explosie gewond. De ontploffing vond dinsdagnacht rond 01.30 uur plaats aan de Goedenrade. De bewoners, een vader en moeder met twee jonge kinderen, waren thuis. Zij bleven ongedeerd en werden elders ondergebracht. Het huis raakte door de explosie zwaar beschadigd. De voorzijde van het huis heeft volgens de politie grote schade opgelopen en het pand wordt op veiligheid gecontroleerd. (ANP) ||https://www.nrc.nl//nieuws/2022/07/28/den-bosch-explosie-bij-woning-mogelijk-vergissing-a4137560
2022-07-29||Wat vindt NRC | Europese solidariteit kan alsnog een grote splijtzwam worden||Europese solidariteit: nog niet zo lang geleden leek dat vooral te spelen tussen noord en zuid. Zuid-Europa vroeg om financiële hulp tijdens de eurocrisis, de vluchtelingencrisis en de coronacrisis en kreeg die doorgaans ook, vergezeld met meer of minder gemor, maar steevast met een trits pittige voorwaarden. Inmiddels is het duidelijk geworden dat Europese solidariteit veel meer gezichten heeft. Door de Russische agressie tegen Oekraïne wordt de verdediging van Oost-Europese landen zoals Polen en Litouwen voor het eerst serieus ter hand genomen, vooral door de NAVO. West-Europese landen, zoals Nederland en Duitsland, vonden jarenlang argumenten om onder de afspraak uit te komen dat 2 procent van het bbp in defensie moet worden gestoken, maar lijken nu een inhaalslag te willen inzetten. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Ook Duitsland zelf vraagt nu om solidariteit, op energiegebied. De economische motor van Europa zette jarenlang in op Russisch gas – het nam zelfs het besluit om alle kerncentrales te sluiten. Nu moet het de ernstige  gevolgen van deze slechte beleidsbeslissingen onder ogen zien en doet het onder meer een beroep op landen die hun ‘energiemix’ wel op orde hebben. Dinsdag sloten EU-landen een akkoord rond de gasvoorziening in de winter. Tussen augustus en april gaan zij – vrijwillig – 15 procent minder gas verbruiken. Dat is niet alleen nodig om de gasvoorraden, die minder vol zijn dan anders, te ontzien. De gedachte is ook dat er zo een vangnet ontstaat voor landen die in diepe problemen raken als Rusland de gaskraan verder dichtdraait, Duitsland voorop. Aan de deal ging veel ruzie vooraf. Zuid-Europese landen zijn de Duitse rol van strenge betaalmeester tijdens de eurocrisis niet vergeten. Het leedvermaak richting Berlijn kon niet worden onderdrukt. De solidariteit is broos en Duitsland overweegt zelfs zijn kerncentrales te heropenen. Intussen stelt de omhoog geschoten inflatie de Europese solidariteit verder op de proef. De Europese Centrale Bank (ECB) besloot vorige week in te grijpen, met een onverwachte renteverhoging van 0,5 procentpunt, maar ook met de lancering van een nieuw monetair instrument. Met het zogenoemde Transmissie Protectie Instrument (TPI) kan de ECB met name Zuid-Europese landen extra ondersteunen als de snel oplopende leenkosten daar een nieuwe schuldencrisis in de hele muntunie dreigen te veroorzaken. Het klinkt logisch: een nieuwe eurocrisis is, met een oorlog om de hoek, het laatste wat de EU kan gebruiken. Tegelijkertijd is er ongemak, omdat het opnieuw laat zien hoe politiek de ECB is geworden. Na het al reusachtige opkoopprogramma van staatsobligaties komt er nu een instrument bij om te voorkomen dat landen als Italië onevenredig hard worden ‘gestraft’ voor eventuele paniek op de financiële markten. Alleen: wie bepaalt wat onevenredig is? Waar gaat de eigen nationale verantwoordelijkheid over in een Europese? Dat zijn politieke vragen, geen monetaire. Op zichzelf is het niet slecht dat EU-landen veel van elkaar vragen en verwachten, zeker zolang het lukt om, ondanks het gekissebis, overeenstemming te bereiken. Spannend is het wel. Kan het elastiek van de Europese solidariteit ook knappen? Een langdurige oorlog, hoge defensie-uitgaven, verlies aan koopkracht, stijgende energiekosten, politieke instabiliteit in Italië: het voelt als een ‘perfecte storm’. De oorlog heeft EU-landen onmiskenbaar nader tot elkaar gebracht, maar kan ook alsnog een grote splijtzwam worden. Laat dat niet gebeuren.||https://www.nrc.nl//nieuws/2022/07/28/europese-solidariteit-kan-alsnog-een-grote-splijtzwam-worden-a4137559
2022-07-29||Opinie | Geheugen||Mijn schoonzuster (91) was tijdelijk opgenomen in het ziekenhuis Eben Haezer in Amsterdam. Een arts stelde haar verschillende vragen om te  onderzoeken of haar geheugen nog goed werkte. Zij wist alle vragen snel en goed te beantwoorden. Op de vraag  „weet u waar u nu bent?”  gaf zij direct  het goede antwoord.  „Maar”,  ging ze verder,  „mag ik u nu een vraag stellen? Weet  u wat Eben Haezer betekent?”  Dat wist de dokter niet.   „Tot zover heeft de Here ons geholpen”,  zei ze. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/28/geheugen-a4137539
2022-07-29||Column | De overlevers||Gisteren brachten mijn neef (17) en ik wat boodschappen naar een zeer vrolijke oudoom Karel (109). „Ik ben nou toch zo’n leuk boek aan het lezen!” kwinkeleerde hij. „Over de Engelse zweetziekte!” „De wat?” vroeg mijn neef, die in zijn vrije tijd een hypochonder is.  „Een koortsvirus waar in de Renaissance honderdduizenden mensen aan stierven”, juichte Karel. „Zo interessant: ’s ochtends voelde je je nog kiplekker, ’s avonds blies je je laatste adem uit! Fascinerend toch?”  „Ja, enorm”, zei mijn neef, die een papieren zakje zocht om in te ademen. Karel babbelde ondertussen verder over zijn nieuwe obsessie en deelde het ene na het andere weetje, zoals dat de Engelse zweetziekte zo besmettelijk was dat die zich binnen drie dagen door heel Londen kon verspreiden.  „Wat goed dat de mensheid er niet aan ten onder is gegaan”, haperde mijn neef.  „Een deel herstelde”, zei Karel. „De ziekte hield vooral onder de armeren huis.”  „En de rijken dan?”  „Die ontvluchtten de epidemie door zich terug te trekken in hun buitenverblijven. De ziekte hield vooral tijdens de zomermaanden huis. Van Hendrik VIII is bekend dat hij in die periode van kasteel naar kasteel trok en zo weinig mogelijk mensen zag. Hij had de middelen om een vroege dood – door die ziekte dan – te vermijden.” ‘Net zoals de huidige rijken”, zei mijn neef. „Die klimaatbunkers laten bouwen, en verschillende woningen hebben om zo overstromingen of bosbranden te ontwijken.” „Vergeet de privéklinieken niet”, zei Karel. „Ik heb me laten vertellen dat het omzeilen van wachtlijsten ook goed is voor je levensverwachting.”   Terwijl ik nog maar een vitaminepil wegkauwde, keek ik naar buiten. Karel woont in een dure straat, met dure hotels, waar mensen verblijven die zich dure dingen veroorloven. Blakend van gezondheid lopen ze daar in hun Louis Vuitton-jassen met hun Louis Vuitton-rolkoffers. Het is wat makkelijk om hen de geprivilegieerden te noemen. Zelf noem ik ze liever de overlevers. Als pandemieën, hongersnoden en klimaatstormen om zich heen grijpen, hebben zij de meeste opties en dus de beste kansen.  „Natuurlijk”, zei Karel, „bieden mogelijkheden niet per se de gelukkigste uitkomsten. Anna Boleyn liep in 1528, toen ze nog de minnares van Hendrik VIII was, de Engelse zweetziekte op. Hendrik stuurde een van zijn dokters, regelde de beste zorg en liet de nodige juwelen bezorgen zodat ze snel op zou knappen. Zelf ging hij toch maar niet op ziekenbezoek.”  „Uiteraard”, zei mijn neef.  „Uiteraard”, zei Karel. „En Anna genas. Hendrik was buiten zichzelf van vreugde. Acht jaar later liet hij haar onthoofden. Grappig hè. Als we niet aan een ziekte sterven, dan wel aan elkaar!”  Buiten rolden luxe koffers voort, sprong een zwerver aan de kant voor de overlevers.||https://www.nrc.nl//nieuws/2022/07/28/de-overlevers-a4137536
2022-07-29||Pompoen met ricotta||In het boek wordt de rest van de geroosterde pompoen gebruikt voor een pastagerecht met tagliatelle. Dat kunt u ook doen of naar eigen smaak de pompoen gebruiken. Maak een flink vuur en wacht tot je een dikke laag gloeiende kooltjes hebt. Is open vuur onmogelijk, zet dan een oven op 220 graden. Leg de hele pompoen in de kolen of op een rooster in de oven en zet een timer op 45 minuten; draai de pompoen zo nu en dan kwartslag, zodat hij gelijkmatig gaart. Ondertussen kun je beginnen met de chimichurri. Hak alle kruiden zo fijn mogelijk, verwijder de zaadjes uit de peper, snijd hem fijn en meng alles in de mengkom. Rasp de schil van de citroen en de knoflookteen over dit mengsel, voeg het sap van de citroen toe en zoveel olijfolie dat je een smeuïge saus krijgt. Breng op smaak met zout en zet de kom een tijdje weg. Als de pompoen gaar is, laat je hem afkoelen voor je hem openscheurt om de zaadlijsten eruit te scheppen. Snijd het vlees van de geblakerde schil. Leg op elk bord een part pompoen samen met een goeie schep ricotta en een eetlepel chimichurri. VOOR 4 PERSONEN:  Charlotte Marres en Olle Swets De Buitenkeuken Nijgh & Van Ditmar 256 blz. €32,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/28/thuiskok-pompoen-met-ricotta-a4137531
2022-07-29||Sudoku van donderdag 28 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/28/sudoku-a4137525
2022-07-29||In het midden||Horizontaal:  1.  Communicatiemiddel 5.  Meteen hetzelfde 9.  Hop __ __ 10.  In __ zin 12.  Wim Suurbier en Ruud Krol aka __ en Babbel  14.  Niet haram 16.  Amerikaanse palingpopgroep? 17.  ‘__ somberder over wereldeconomie’ 21.  Slag 22.  Uit ___ na (2+2) 23.  Scheidt Europa van Azië 25.  Bunskoek, Stenberg of Ter Mors 27.  Queen of Soul 28.  Wedstrijd met motoren 29.  ‘Wetenschappers: corona ontstond op dierenmarkt in __’ 30.  Wedstrijden met motoren en auto’s     Verticaal:   1.  ‘Rusland stopt met ruimtestation __’ 2.  Daar worden we allemaal beter van  3.  Dorothea __, Potter-heks 4.  Dieren met oren van papier 5.  Concentratie 6.  Tijdsbestek 7.Bloem  8.  Bloeiwijze in de hand van schutters 11.  __ Etty, columnist 13.  Vaststellen 15.  ‘__: Taliban verwoesten miljoenen vrouwenlevens’ 18.  Begon als nieuwslezeres in Nashville  19.  Verre voorganger van Sisi 20.  Tsjechische tennisvedette 21.  Geheime verblijfplaats van een aap 24.  Vogel 26.  Past na po of koper Oplossing puzzel 27 juli.Horizontaal: 1. VOODOO 7. PASS 10. CALLGIRLS 12. SCHADE 14. NAUWTE 16. GROT 18. AIR 23. EPI 24. PAUS 27. ASTRID 29. OPIAAT 33. JONATHANS 34. SPEK 35. ODESSA   Verticaal: 1. VOS 2. OCH 3. DAAGS 4. OLD 5. OLEG 6. PINO 7. PLU 8. ASWAN 9. STERK 11. RATS 13. CORPS 15. TIARA 17. RVU 19. TEAMS 20. UITJE 21. SPIN 22. URINE 25. ADAM 26. SOHO 28. ROK 30. PAD 31. ASS 32. TEA  In het midden: TRUSS V. SUNAK ||https://www.nrc.nl//nieuws/2022/07/28/in-het-midden-a4137524
