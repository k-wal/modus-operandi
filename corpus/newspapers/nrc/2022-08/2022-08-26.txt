2022-08-26||‘We zijn zo arrogant te denken dat oorlog hier niet meer kan’||Voordat traumapsycholoog en televisiemaker Iva Bicanic (50) in een okergeel jurkje komt aanwapperen, heeft ze zich uitvoerig voorbereid op de ontmoeting met schrijver en kunstenaar Lisa Weeda (33). Ze heeft  haar debuutroman Aleksandra (2021) gelezen, over Weeda’s Oekraïense grootmoeder, en over haar familie in de verscheurde Donbas. Ze heeft  haar televisie-optredens rond het begin van de oorlog in Oekraïne bekeken: „Je had toen net een paar dagen gehuild.” En ze wil meteen na de eerste kennismaking weten: „Met alles wat je oma en je  achtergrond voor je betekent, had je niet liever een Oekraïense achternaam gehad?”  Bicanic  is zelf een dochter van Kroatische ouders die, voor zij in Nijmegen geboren werd, migreerden voor de natuurkundige carrière van haar vader. Die altijd vasthielden aan een  nostalgisch beeld van Joegoslavië – ook toen  dat land  gewelddadig uiteen werd gereten. Ze  belden elke dag met familie ‘thuis’,  die begin jaren negentig deels aan een frontlinie kwam te wonen. Bicanic heeft haar buitenlandse achternaam altijd als een pluspunt gezien. „Ik vind het leuk om anders te zijn”, zegt ze. Dat is ook wat haar vader haar op het hart drukte: „Be different.”  Lisa Weeda is wel ‘anders’ genoeg, vertelt de schrijfster gedurende de avond. Als het onderwerp waarover ze praat gevoelig ligt, zakt ze een beetje dieper weg in haar stoel.  Ze groeide op in betrekkelijke armoede, die door „geprivilegieerde auteurs in de literaire wereld” nauwelijks  gezien of begrepen wordt. Ze was op het gymnasium in Dordrecht een tijd  „the only gay in the village”. Ze is   „fucking boos”  over de Russische invasie en ander internationaal onrecht waarbij „verveeld Europa” wegkijkt.  Haar Nederlandse voor- en achternaam camoufleren inderdaad hoe diep  verbonden ze is met de regio in het huidige Oekraïne  van waaruit haar oma door de nazi’s werd meegenomen. Aleksandra werd als Ostarbeiterin tewerkgesteld in Duitsland en kwam na de oorlog in Nederland terecht. Ze woont nog steeds in Dordrecht, 97 jaar oud inmiddels.  „Ik heb er lang over nagedacht om voor dit boek een patroniem te gebruiken: Lisa Aleksandrivna Weeda”, antwoordt de schrijfster. „Maar dan moet ik het altijd zo houden en wordt het een beetje een gimmick.”  Weeda had, zegt ze, ook „een heel politieke, kwade periode waarin ik dacht: ik móét gewoon een Oekraïense vriendin. Ik kán geen Nederlandse vriendin nemen, want dan raak ik die lijn kwijt.” Ze heeft nu een Nederlandse partner. Eén die zo min mogelijk van deze oorlog en ellende wil zien en horen. Weeda’s broer is even Oekraïens als zijzelf, „maar hem lijkt het geen reet te interesseren”. Feitelijk is Weeda, die door haar boek en de oorlog een bekende ‘Nederlandse Oekraïner’ werd, via haar oma even Russisch als Oekraïens. Ze heeft familie in verschillende delen van de voormalige Sovjet-Unie. „In mijn jeugd kwam er af en toe onverstaanbare familie langs. Dan zei iedereen gekscherend: ‘De Russen komen.’ Dan moest je bij tantetjes op schoot en werd er veel gezopen en gezongen.”  Bicanic herkent dat: tijdens lange vakanties aan de Kroatische kust waren er oeverloze gesprekken aan lange tafels vol eten en drinken waar geen einde aan leek te komen. „Daar zit je dan de hele dag, tussen het vrolijke rumoer en kabaal.”  Die sfeer vond ze  terug toen ze vorig jaar De Tranen van Tito  maakte, een zevendelige reportageserie door de republieken van voormalig Joegoslavië.  Tegelijk werd ze geconfronteerd met mensen die „hartstikke nationalistisch zijn”, ook binnen haar familie. „Die ontdekking was een beetje een desillusie, want ik dacht vroeger: ik ben één van jullie. Maar ik identificeer me niet met dat nationalisme. Ik koester nog steeds dat romantische beeld van mijn vader, over hoe verschillende bevolkingsgroepen in Joegoslavië  samen konden leven.”   Weeda ontdekte haar Oekraïense identiteit pas op haar 24ste, kort voordat Rusland in 2014 de Krim  annexeerde en de oorlog in de Donbas begon.  Kort daarna  ging ze voor het eerst naar het land toe. Dat bezoek aan familie in Odessa werd zo’n drankgelag dat Weeda „kotsend op de badkamervloer” belandde. „Classic.”   Het is oorlog maar iedereen hier laat gewoon de hond uit en denkt over het kopen van een huis van negen ton  Het idee dat identiteit  gekozen, genegeerd of gecultiveerd kan worden, doordrenkt het hele gesprek tussen de vrouwen met Oost-Europese wortels. Wortels in landen die na de val van het communisme zijn ontstaan of juist verdwenen. Waar nationale identiteit  een heel andere betekenis kreeg vergeleken met wat zij van huis uit hadden meegekregen.  Storytelling – het scheppen van verhalen met een maatschappelijk doel – staat in hun   werk centraal. „Dát is de kunst”, zegt Bicanic. „Om over een heel lelijk, moeilijk onderwerp op een goede, mooie manier te vertellen. Dan kunnen mensen het beter tot zich nemen.” Bicanic is nog tot zes uur oproepbaar voor het UMC Utrecht, waar zij het Landelijk Psychotraumacentrum  bestiert. Zodra haar dienst erop zit, bestellen beiden een glas zware rode wijn. Het is meer dan dertig graden en ze zitten  in de volle zon op het terras van Hotel de Wereld in Wageningen. Dit is de plek waar de Duitse bezetter zich op 5 mei 1945 formeel overgaf.  In de historische Capitulatiezaal waar we na de borrel dineren, fantaseert Weeda meteen over een virtual reality-installatie. „Het zou toch supertof zijn als je hier met die generaals aan tafel kan zitten?” Ze creëerde al eerder een schijnwerkelijkheid waarbij je met een VR-bril op in een Oekraïens zonnebloemenveld staat als de brokstukken van MH17 neerkomen op het huis van een oude vrouw.  Om voor haar boek over haar Oekraïense familie een „geloofwaardige wereld te scheppen” deed Weeda acht jaar lang onderzoek.  Op haar computer staan twintigduizend foto’s en video’s van de oorlog in de Donbas. „Ik heb eindeloos  beelden gekeken van   vermoorde soldaten  op Donetsk Airport,  om te kijken hoe  zo’n ontplofte dude eruit ziet. Of hoe een doodgemartelde man eruitziet.”  Van die beelden had ze nooit last. Tot Rusland  afgelopen februari heel Oekraïne binnenviel. Toen kreeg ze nachtmerries en hallucinaties. „Op een gegeven moment reed ik  van een optreden in Middelburg naar huis over een N-weg door zo’n vlak landschap. En ik zag alleen maar tanks en dingen ontploffen. Toen dacht ik: dit is niet oké.”  Bicanic: „Waar had je dan precies nachtmerries van?” Weeda: „Vechten. Mensen doodmaken. Dat er gewoon iemand wordt  doodgetrapt op z’n gezicht en dat het niet stopt. Toen ben ik opgehouden met beelden kijken. Dat hielp.” Foto Daniel Niessen
 Het uitbreken van de oorlog hielp tegelijk bij de verkoop van haar boek, dat nu in een tiende druk verschijnt en wordt vertaald in zeven talen. Na een studie theaterwetenschappen en  de kunstacademie was  het „heel lang best wel stressen” om rond te komen. Ze was een tijdje dakloos omdat ze haar huur niet kon betalen. Binnenkort heeft Weeda „een ton op de bank”. En nu heeft ze daar weer nachtmerries over. Ze droomt dat er overal geld  op straat ligt   en dat  mensen  het niet oprapen. „En dat ik zeg: ‘Hallo, er ligt hier  geld, is dat van jou?’ En dat de mensen dan zeggen: ‘Ach joh, dat  maakt toch niet uit’.” Weeda is „superblij” dat het boek verscheen vóór de oorlog in Oekraïne uitbrak. Daarna zou ze het nooit geschreven hebben. „Dat is te opportuun. Dat vind ik echt heel lelijk.” Een beetje opportunisme gunt ze zichzelf wel in het onderhouden van contact met haar familie, ook met dat deel van de familie in de Donbas dat weigert de Russische invasie te veroordelen. „Als auteur heb ik natuurlijk ook  belangen. Ik wil over  tien jaar daarheen en dan wil ik  al die verhalen hebben. Hoe ziet zo’n familie er in godsnaam uit na zo’n tijd?” Over de Balkan denken we hier: stelletje butskoppen. We zijn  zo arrogant te denken dat oorlog hier niet meer kan Ook Bicanic ging voor haar reportageserie op bezoek bij haar familie en vond haar Kroatische jeugdliefde die jarenlang gevochten had in de oorlog. Het gevoel dat ze mensen misbruikte voor haar project was het moeilijkste.  „Mijn moeder begreep aanvankelijk niet dat ik die serie wilde maken. Ik moest haar beloven niet over andermans grenzen te gaan.”  Een dilemma dat Weeda ook schetst: „Je gaat toch aan de haal met verhalen van mensen die nog leven.”  Bicanics jeugdliefde werd tijdens het maken van de serie een klankbord.  „Dan stond ik in  Bosnië en belde ik hem: ‘Waarom hebben jullie toen die brug bij Mostar gebombardeerd?’” Terwijl die man zelf door de oorlog was beschadigd. „Ik dacht, wat doe ik hem aan door dat allemaal  terug te halen?”  Het is te vergelijken  met  haar werk als traumabehandelaar. „De bedoeling is dat je de pijn opspoort en de verwondingen blootlegt. Maar daarna gaat het echte werk beginnen: je gaat dat maken, repareren. Dat is heel erg gaaf.” Dat beoogde Bicanic ook  met de serie: „Iets maken dat in het teken staat van herstel. Iets dat mensen kan verbinden.” In tegenstelling tot Weeda groeide Bicanic op in een huishouden waar het ‘thuisland’ centraal stond en Servo-Kroatisch werd gesproken. Een gezin waar het collectief belangrijker was dan haar autonomie. „Er was weinig ruimte voor mij alleen. Voor mijn eigen  mening, eigen gevoelens, eigen gedachten.”  De aanmoediging be different gold dus voor buitenshuis. „In de familie was het heel erg rekening houden met elkaar.”  Toen de oorlog uitbrak, weekte Bicanic zich  juist van haar familie los. „Ik ben in 1991 uit huis gegaan om te gaan studeren en m’n eigen leven op te bouwen.  Dus de oorlog is eerst  een beetje langs me heen gegaan.” Terwijl haar ex-vriendje vocht in Kroatië  studeerde  Bicanic in Leuven, waar ze zoveel feestte dat haar studie geneeskunde mislukte. Ze kwam  zelf pas in aanraking met de oorlog toen  ze in 1995   als vrijwilliger ging helpen in een vluchtelingenkamp in Kroatië. Haar betrokkenheid noemt ze „een beetje vertraagd”.  Weeda stond dit voorjaar twee maanden lang haar slaapkamer in haar  Utrechtse appartementje af aan Oekraïense vluchtelingen. Een moeder, haar puberdochter en hun  grote hond. Toen Weeda na twee maanden een ander onderkomen voor hen had geregeld, werd de vrouw kwaad en vertrok zonder een woord te zeggen  naar de opvang in de Jaarbeurs.  Weeda vond het „mega weird”  hoe de vrouw zo zwijgend woedend werd.  Zelf had Weeda de eerste maanden na de Russische invasie ook moeite haar frustratie te uiten. „Vriendinnen zeiden: ‘Je praat nooit over wat je voelt.’ Maar praten is zo moeilijk. Want je denkt dat niemand je snapt. Je hebt    schuldgevoel en je bent boos en je rouwt. En alles gaat door elkaar en je voelt paniek. En iedereen hier… Zij zijn gewoon de hond aan het uitlaten en aan het nadenken over huizen kopen van negen ton en shit.” Tijdens het eten, met drie flessen witte wijn en nog veel meer bruiswater, vergelijken Weeda en Bicanic  hun gedrevenheid en ambities. En wie en wat ze daarmee bereiken. Weeda wil haar publiek confronteren, ongemak laten ervaren. Dingen maken „waar mensen een dag later in bed nog over nadenken. Geen abstracte gedichten over kersen en mandarijnen.”  Bicanic: „Ik wil dat ze er nog een week over nadenken!” Weeda: „Een jaar!” Ze lachen om elkaar en om zichzelf. Bicanic  wil, behalve  „repareren”, ook schaamte doorbreken en onbegrip wegnemen, zowel in de behandelkamer als bij het grote publiek. Met dit opvoedkundige doel verschijnt ze regelmatig in talkshows.  „Veel mensen denken: seksueel misbruik overkomt mij niet. Maar het kan iedereen overkomen.” Net als oorlog overigens. „In Nederland denken we over de Balkan: dat zijn een stelletje butskoppen. Temperamentvolle mensen die hun emoties niet in bedwang kunnen houden. We zijn  zo arrogant te denken dat oorlog hier niet meer kan gebeuren.” Ook Weeda wil waarschuwen. Ze maakt zich grote zorgen over de „fascistische retoriek” in Nederland die ze herkent uit de jaren dertig en uit Rusland. Ze vist binnen  luttele seconden een  tweet van schaker en Kremlincriticus Garri Kasparov uit haar telefoon over  fascistoïde contradicties. „Wij zijn superieur, maar we zijn slachtoffers. We zijn aan de macht, maar onze tegenstanders zijn overal schuldig aan. We winnen, maar wees altijd bang”, leest ze voor.  „In die redenering kan niemand  fascisten vastgrijpen. Het is als zand of water dat door je vingers glijdt”, zegt Weeda. „De groep die zich benadeeld voelt kan als kameleon van kleur verschieten en altijd blijven groeien. Ik durf te wedden dat ik ook Nederlandse familieleden heb die  PVV of FVD stemmen. Ook al is hun oma een immigrant die heeft moeten vluchten vanwege fascisme.” Toch probeert Weeda niet alleen „een linkse bubbel Gutmenschen iets te vertellen wat ze toch al weten”. Ze wil ook empathie opwekken voor mensen die door de geschiedenis heen de ‘foute’ keuze maken.  Ze begrijpt waarom Oekraïense familieleden in de jaren veertig collaboreerden met de nazi’s. „De Duitsers waren voor hen minder erg dan de Russen.” Vol vertedering vertelt ze over een oom die zich in de Donbas bij de separatisten aansloot.  „Hij heeft toen ik kind was mijn fiets heel mooi geschilderd.” Niemand is alleen maar slecht, wil ze zeggen.  Zo komt het gesprek op begrip voor daders en het veroordelen van hele groepen. Weeda: „Ik heb een half-Oekraïense vriend die zegt: alle Russen moeten dood. Maar  zo denk ik niet. We moeten de Russen niet cancelen.”  Bicanic: „Het Westen moet met Rusland niet dezelfde fout begaan die gemaakt is met Servië. Daar golden niet alleen tijdens de oorlog  allerlei boycots, die gingen heel lang door. Daar hebben de mensen  echt  veel last van gehad. Vanuit  psychologische oogpunt: als iedereen je benadert als een slechterik, krijg je een self-fulfilling prophecy, dan ga je ook slechte dingen doen.” Iva Bicanic. Foto Daniel Niessen Dat ziet ze ook bij  plegers van seksueel geweld. Die maken het leven van de kinderen  kapot, maar verdienen na het uitzitten van hun straf volgens haar alsnog een plaats in de maatschappij. „Hun gedrag moet je afwijzen, laat dat duidelijk zijn, maar je  moet niet de persoon cancelen. Dan gaan ze zich alleen nog maar verder verstoppen en slechte dingen doen. Mensen het gevoel geven dat ze ertoe doen biedt  bescherming tegen delict gedrag.” Dat is een boodschap, heeft ze gemerkt, die veel mensen niet willen horen. „Want we delen de wereld graag in in zwart-wit, goed-stout.” Na het eten drinken ze buiten  een paar whisky (Weeda) en twee amaretto (Bicanic). Vergeefs proberen we nog een luchtig onderwerp aan te snijden. Hebben ze ook brood gebakken tijdens de coronalockdowns?  Weeda: „Ja, brood maakt me echt kwaad.” Bicanic: „Ja,  hahaha, ik heb het ook geprobeerd.” Weeda: „Die fokking zuurdesem.” Bicanic: „Jezus man. Dat gist… Daar heb ik echt geen geduld voor.”  Tot ver na middernacht vliegen de oorlogen over tafel.  ’s Ochtends bij het ontbijt komen we terug op hun werklust en de grenzen daaraan. Voor beide vrouwen blijkt hun vader een drijvende kracht te zijn. Die van Bicanic overleed in 2018, vier jaar eerder dan haar moeder. Hij moedigde zijn dochter altijd aan  te excelleren. „Niet op een verbeten manier, maar wel met het idee: je moet extra je best doen. Je moet het toch opnemen tegen vooroordelen – als buitenlander.” Weeda’s vader, de eerste academicus uit een volkse familie „jeneverneuzen” uit Schiedam, raakte twee keer gedesillusioneerd. Toen zijn carrière als slavist na de val van de Sovjet-Unie knakte en toen zijn antiquariaat kapot ging door de vorige economische crisis. Hij was iemand die altijd tegen haar zei: ‘Als je een acht haalt, kun je ook een negen halen. Als je negen haalt, kun je ook een tien halen. Haal gewoon een tien!’  Weeda’s volgende boek zal over hem gaan. Het moet een „monument” worden, net als het boek over haar oma. „Mijn vader heeft een proefschrift geschreven en daarna moest hij post bezorgen. Als ik hem een boek kan geven, dan is dat heel vet.” Het schrijven is ook een zoektocht naar haarzelf. Het thema waar ze op zit te broeden is ‘intergenerationele schaamte’. „Wat ik graag zou willen uitpluizen:  mijn vader neemt heel weinig ruimte in. En dat is volgens mij precies het deel  wat ik heb geërfd.”  Ze is daarvoor in therapie, vertelt ze. „Het is verschrikkelijk. Het is kunstzinnige therapie. Wat een kutzooi.” Op een A3-vel moet ze met een pastelkrijtje  achtjes tekenen. Ze doet het voor. Bicanic trekt haar wenkbrauwen op.  „En op één derde zit ik dan gewoon keihard te janken. In mijn werk kan ik heel kwetsbaar zijn, maar privé totaal  niet.”   Weeda is al eerder bij een psycholoog geweest „voor een burnout met paniekaanvallen en véél te hard werken”. Bicanic: „Ja, want jij doet dingen niet half.” Weeda: „Nee, dat is echt saai. Alleen chillen, dat doe ik maar een achtste.” Bicanic: „Jij zit dus de hele tijd die tien van je vader te halen.” Bicanic’ eigen vader was een workaholic. Tot lang na zijn pensioen bleef hij elke dag naar de universiteit hier  in Wageningen gaan. „Zijn fanatisme had ook een negatieve kant. Het is niet per se leuk voor de mensen om je heen als je  zo monomaan alleen maar bezig bent met  je werk”, zegt Bicanic.  Toch werkte   ook zij jarenlang „dag en nacht”, zelfs toen haar twee kinderen nog klein waren. „Ik was zo verliefd op m’n werk. Ik kon er geen genoeg van krijgen. Dat was eigenlijk niet gezond.” Ze besloot haar prioriteiten te verleggen toen ze na de dood van haar vader zijn in memoriam las  in het universiteitsblaadje: zijn hele werkende leven paste op een kwart A4’tje.  Minder werken betekent niet minder betrokkenheid. Bicanic wil trauma’s blijven behandelen, het liefst nog een televisieserie maken en iedereen die haar benadert met een persoonlijk verhaal krijgt een reactie. Vanwege haar bekendheid ontvangt ze via sociale media wel twintig berichten per dag, soms met een lengte van  twaalf A4’tjes. „Heel verdrietige verhalen over verraad en diepe eenzaamheid.”  Vorige week was er nog een 85-jarige vrouw die niet lang meer te leven heeft en aan Bicanic vroeg haar verhaal te bewaren over het  misbruik dat ze op haar twaalfde had meegemaakt. „Mensen willen uiteindelijk dat hun verhaal  wordt gehoord.” zegt ze. En de manier waarop die mensen dat vertellen, de woorden die ze  kiezen, die raken Bicanic „heel erg”.  Ze ligt  wakker van de vraag  hoe ze zichzelf hiertegen kan beschermen. Toevallig had ze vlak voor dit gesprek op sociale media bij de instellingen  gekeken of ze voortaan kan uitzetten dat iedereen haar direct kan bereiken. In de  nacht dat wij in Wageningen verblijven, ontvangt ze via Instagram een bericht van een Dutchbat-veteraan.  Die gaat ze natuurlijk nog wel beantwoorden. Lisa Weeda (1989) is schrijver, literair programmamaker en virtual reality-regisseur. Vorig jaar debuteerde ze met Aleksandra, een roman waarin ze laat zien hoe de persoonlijke verhalen van haar familieleden verweven zijn met het geweld dat Oekraïne blijft overspoelen. Iva Bicanic (1972) is klinisch psycholoog en leidt het Centrum Seksueel Geweld. Ze behandelt al 25 jaar trauma’s van kinderen en jongeren die seksueel misbruik hebben ervaren. Vorig jaar maakte ze de documentairereeks De Tranen van Tito, over de oorlogswonden in voormalig Joegoslavië. Dit is de zevende en laatste aflevering van een reeks zomeravondgesprekken. Twee aan elkaar gewaagde gasten eten met NRC-redacteuren. Zie eerdere gesprekken, o.a. met feministen Elma Drayer en Milou Deelen, en met politici Habtamu de Hoop en Kees van der Staaij op nrc.nl/dossier/zomeravondgesprek-2022||https://www.nrc.nl//nieuws/2022/08/26/zomeravondgesprek-lisa-weeda-en-iva-bicanic-dat-is-de-kunst-over-een-heel-lelijk-onderwerp-heel-mooi-vertellen-a4140007
2022-08-26||Verdachte aangehouden in verband met explosies Amsterdamse horeca||De politie heeft vrijdag een persoon aangehouden die verdacht wordt van betrokkenheid bij de golf explosies die deze zomer woningen en horecazaken in Amsterdam teisterden. Dat meldt persbureau ANP. Bij hoeveel zaken de persoon betrokken zou zijn geweest, is niet bekend, maar het zou om meer dan tien zaken gaan.  De verdachte zit voorlopig in beperking en mag alleen contact met zijn advocaat hebben. Hij zou zijn opgepakt na speurwerk door de twee speciale rechercheteams die eerder deze maand werden opgericht om de reeks aanslagen in Amsterdam te onderzoeken. Sinds juli vonden er minstens twaalf explosies plaats in de hoofdstad, onder meer bij horecazaken die vervolgens gesloten werden op last van de gemeente. Ook elders in Nederland vonden deze zomer veel aanslagen met explosieven plaats, vaak in de nacht, bij woningen en bedrijven. De Explosieven Opruimingsdienst moest dit jaar al bijna twintig keer in actie komen vanwege aanslagen, of pogingen daartoe, met explosieven. In 2019 was dat nog zes keer. Of de aangehouden persoon ook betrokken was bij de aanslagen buiten Amsterdam is niet bekend. ||https://www.nrc.nl//nieuws/2022/08/26/verdachte-aangehouden-in-verband-met-explosies-amsterdamse-horeca-a4140035
2022-08-26||Hoe lokale VVD’ers druk uitoefenden op de partijtop over de opvang van asielzoekers||Limburgse VVD’ers hadden al weken geleden een boze, bezorgde brief geschreven aan de VVD-fractie in de Tweede Kamer: ging hun eigen staatssecretaris, Eric van der Burg, écht over hun hoofden heen noodplekken aanwijzen voor de opvang van vluchtelingen? Hadden zij daar als lokale volksvertegenwoordigers helemaal niets meer over te zeggen? „Onze gemeenten”, stond er, „kraken onder de hoge instroomcijfers.” Maar toen ze deze woensdagavond aan tafel zaten met Tweede Kamerlid Ruben Brekelmans en waarnemend VVD-voorzitter Onno Hoes, in een zaaltje van Brasserie Antje van de Statie in Weert, was het toch gezellig. Wat overheerste, zegt Eefje Joosten, VVD-fractievoorzitter in Sittard-Geleen, was het „VVD-familie-gevoel”. „Positief en eensgezind. Het was een goeie discussie op basis van gelijkwaardigheid.” Op nieuwssites heette de brief uit Limburg, gevolgd door bijna net zo’n brief van VVD’ers uit Noord-Holland, „oproer” of zelfs „opstand” in de partij van Mark Rutte. Maar in Limburg wisten ze: dit helpt de VVD in Den Haag bij de onderhandelingen in de coalitie. CDA-leider Wopke Hoekstra was door het verzet in zíjn achterban naar het AD gestapt om de kabinetsplannen over stikstof onderuit te halen. De VVD’ers zeiden tegen D66, CDA en ChristenUnie dat zíj het deden zoals het hoort: binnenskamers. Hun achterban accepteerde de asielcrisis niet meer, dus zij zaten „klem”. Op de dag dat de VVD’ers in Weert bij elkaar kwamen, was in het aanmeldcentrum in Ter Apel een  baby overleden. Er sliepen opnieuw honderden asielzoekers buiten. In het café hadden de VVD’ers het er alleen onderling over. Maar niet lang. Het ging hun om de groeiende weerstand in dorpen en steden. De boodschap was, zegt  Sebastiaan Vliegen, fractievoorzitter in Voerendaal: „Stop met de dwang, stop met de overvaltactiek vanuit Den Haag. Als je gemeenteraden en inwoners omzeilt, is het draagvlak aan homeopathische verdunning onderhevig.” Dat de VVD druk bezig was om in de coalitie voor elkaar te krijgen dat er minder asielzoekers zouden komen, vooral door gezinshereniging moeilijker te maken, dachten de Limburgers al op woensdag te weten. Ze kregen van Brekelmans te horen dat er ‘iets’ aan kwam. Ze vroegen, zeggen ze, niet door. Jordy Drieman (32), fractievoorzitter van de VVD in de Brabantse gemeente Cranendonck, was erbij als toehoorder. Op donderdag, als een grote groep verslaggevers in Ter Apel is en Artsen zonder Grenzen daar voor het eerst noodhulp verleent, laat hij aan NRC de asielopvang bij het dorp Budel zien. Een grote locatie, op een oud terrein van defensie, met plek voor 1.500 mensen – al sinds 2014. Vóór de crisis kwamen ze uit Ter Apel en bleven er tijdelijk, vaak net als in Ter Apel voor registratie en identificatie. Nu komen ze met bussen uit de noodlocaties. Samen met de ‘omgevingsmanager’ van het Centraal Orgaan opvang Asielzoekers (COA), Bert Scholtes, loopt Drieman langs de barakken. „Luister”, zegt Drieman. In de verte klinken schoten. „Hiernaast ligt de schietbaan van defensie. Voor echte vluchtelingen, uit oorlogsgebied, is dat heel moeilijk.” In de barakken is het niet vies, wel oud en vervallen. Het is er donker. Bert Scholtes zegt dat ook de keukens in slechte staat zijn. „Mensonwaardig”, vinden ze allebei. „Maar we gaan het opknappen”, zegt Scholtes. Drieman: „Dat zeggen jullie al acht jaar.” Van hém hoeft het niet meer. Gemeente Cranendonck wil het COA houden aan de afspraak dat de opvang na tien jaar dichtgaat: op 1 juli 2024. Volgens  Drieman ging het de eerste jaren prima – in Budel zaten vooral gezinnen uit Syrië en Afghanistan. „Toen kwamen Albanezen, Moldaviërs. En mensen uit Marokko, Algerije, allemaal veilige landen. Het zit hier nu vol met mensen die hier niks te zoeken hebben.” Er wordt volgens hem gestolen in winkels. Op straat en op het station voelen mensen zich niet meer veilig. En als hij als raadslid oplossingen voorstelt voor  ándere problemen in de gemeente, zou hij steeds te horen krijgen: „Laat jouw partij er eerst maar eens voor zorgen dat de asielzoekers hier weggaan.” Stop met de dwang, stop met de overvaltactiek vanuit Den Haag Sebastiaan Vliegen VVD Voerendaal Drieman begreep de onrust van de VVD’ers in Limburg, over de dwang vanuit Den Haag. „Maar voor óns is het juist goed als andere gemeenten meedoen aan de opvang. En ik hoop dat mensen in mijn partij nu eindelijk eens bedenken dat we niet de gevolgen, maar de oorzaken van het probleem moeten aanpakken. De internationale verdragen en onze wetten passen niet meer bij de realiteit, bij wat er nu gebeurt.” Het kost tijd om die te veranderen, weet Drieman. En dat de COA-manager verder praat over het opknappen van de opvang, om die „menswaardiger” te maken, en vertelt dat de gemeente er twee boa’s bij krijgt – het stelt hem niet erg gerust. Het COA en zo goed als zeker óók staatssecretaris Van der Burg willen de opvang in Budel in 2024 helemaal niet sluiten. „Dit is een strategische locatie”, zegt Bert Scholtes. „Je hebt hier 1.500 mensen bij elkaar en ook de hele aanmeldstraat met de Vreemdelingenpolitie en IND. Als je dit sluit en de mensen verspreidt, krijg je bij de IND nog grotere achterstanden.” Scholtes zegt ook dat juristen kunnen „kijken” naar de afspraken met de gemeente – of het COA eronderuit kan. „Maar dat wil ik liever niet.” Hij blijft zijn best doen om de gemeente op andere gedachten te brengen. Er is camerabewaking gekomen, er komt misschien ook een winkel op het terrein en asielzoekers die problemen veroorzaken in de opvang worden in een aparte barak gezet, achter een hek. „Daar is meer toezicht, het is er minder luxe.” Minder luxe? „Daar is het”, zegt Jordy Drieman, „nóg beroerder.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/26/het-werd-toch-weer-gezellig-in-de-vvd-a4140032
2022-08-26||Als het kabinet met een 'asielstop' komt, wat zouden daarvan de consequenties zijn?||Nederland dicht voor alle asielzoekers, in elk geval tijdelijk. Dat is iets waarvoor diverse partijen in de Tweede Kamer (PVV, Ja 21 en Forum voor Democratie) al een tijdje pleiten. Lokale afdelingen van regeringspartij  VVD sloten zich aan bij de roep om een ‘asielstop’ sinds Nederland dagelijks geconfronteerd wordt met beelden van honderden buiten slapende asielzoekers in Ter Apel.  Verantwoordelijk staatssecretaris Eric van der Burg (Justitie en Veiligheid, VVD) beloofde in juni aan de Tweede Kamer de mogelijkheden voor zo’n asielstop te onderzoeken, maar die komt er vooralsnog niet, zo bleek vrijdag bij de presentatie van nieuwe asielmaatregelen.  Wel kroop het kabinet een beetje in die richting, liet Van der Burg doorschemeren,  met extra controles door de Koninklijke Marechaussee aan de grenzen en het niet meer opnemen van  1.250 vluchtelingen die eerst nog welkom waren. Europa heeft geen ervaring met een asielstop waarbij  geen enkele asielzoeker het land nog binnenkomt. Europese en internationale mensenrechtenverdragen van de VN staan dat niet toe. Vluchtelingen moeten  in het land zelf een asielverzoek kunnen doen. Niettemin deden zich de laatste tien jaar  al situaties voor die in de buurt kwamen van zo’n asielstop. Begin 2016 beperkte EU-lid Zweden  de asielmogelijkheden zo sterk dat het aantal aanvragen in dat land binnen een jaar met ongeveer 80 procent daalde. Toen werden  overal grenscontroles ingevoerd  en asielzoekers aangemoedigd om vanuit het buitenland hun aanvraag te doen. Asielzoekers die met de trein of via de  weg over de Sontbrug tussen Zweden en Denemarken toch binnenkwamen, werden per bus naar een aanmeldcentrum in Malmö geëscorteerd. Daar  doorliepen ze  een versnelde procedure. Stockholm regelde  samen met Brussel en andere EU-lidstaten  vliegtuigcharters die uitgeprocedeerden terugbrachten naar  landen als Marokko en Afghanistan.  De  ingreep vormde een hardhandige correctie op wat er in het jaar daarvoor was gebeurd. Zweden dat bekend stond om het  genereuze vreemdelingenbeleid, had in 2015 een piekjaar beleefd met  meer dan 160.000 asielaanvragen.  Het land vreesde onhoudbare toestanden. Opvangfaciliteiten zaten overvol. De  grenscontroles en uitzettingen veranderden dat.  Het aantal asielaanvragers  daalde naar zo’n 30.000 in 2016.  De kans dat Nederland alsnog besluit tot scherpe maatregelen zoals in Zweden of zelfs een  asielstop, lijkt echter klein.  Van der Burg uitte zich er eerder sceptisch over. In juni wees hij op de juridische bezwaren  en de open grenzen van Nederland die een asielstop slecht realiseerbaar maken. Een andere complicatie: Nederland kan niet claimen, zoals Zweden destijds, naar de noodrem te moeten grijpen als gevolg van eerder genereus beleid. De aantallen asielaanvragen in Nederland zijn nu veel lager dan die in Zweden in 2015. Er zitten nu bijna 43.000 jeugdigen en volwassenen in Nederlandse  azc’s. Daarnaast zijn bijna 80.000 Oekraïners die geen asielstatus hoefden aan te vragen, maar wel huisvesting nodig hebben.  Ook twee andere routes richting een snelle en scherpe beperking van de asielstroom lijken in Nederland weinig kans te maken. Er is een groepje Oost-Europese landen (Hongarije, Polen, Tsjechië) dat de grenzen van Europese en vluchtelingenverdragen opzoekt en er soms overheen gaat om zo min mogelijk asielzoekers binnen te laten. De drie landen wilden bijvoorbeeld niet meedoen aan Europese spreidingsplannen van asielzoekers. Ze werden hiervoor in 2020 veroordeeld door het Europese Hof van Justitie, zonder dat overigens sancties van Brussel volgden.  Om een rode kaart van het Europese Hof te ontlopen, en toch iets aan de asielstroom te doen, staat Nederland nog een andere –  zeer tijdrovende – mogelijkheid open: een zogeheten opt out aanvragen in de Europese verdragen. Daarbij gaat het om een uitzonderingspositie om niet mee te hoeven doen aan bijvoorbeeld  nieuwe Europese asielafspraken.  Alle EU-lidstaten moeten echter hiermee instemmen. De kans daarop is klein omdat er in zo’n geval (nog) meer vluchtelingen hun eigen kant opkomen.  Denemarken kreeg nog wel zo’n  opt out in het Verdrag van Maastricht (1992). De mogelijkheden daarvoor waren  gunstiger dan nu, omdat ook  andere EU-lidstaten toen   een uitzonderingsbepaling wilden (het Verenigd Koninkrijk voor monetair beleid).  Door de opt out   op justitieel terrein hoefde Kopenhagen ook niet mee te doen aan bepaalde   asielafspraken, al bleef het gebonden aan mensenrechtenverdragen.   Een Deens referendum in 2015 over de afschaffing van de opt out dat  het  asielbeleid ruimhartiger had kunnen maken, haalde het niet. Het restrictief vluchtelingenbeleid bleef. Dit voorjaar nog overlegde  Denemarken met Rwanda over de uitwijzing van uitgeprocedeerden naar dit Afrikaanse land. Kopenhagen volgde het Verenigd Koninkrijk dat  –  controversiële –  afspraken maakte met Rwanda over de opvang van illegalen. De Britten stapten in 2021 uit de EU, onder meer uit onvrede  over de  invloed van Brussel op hun asielbeleid.||https://www.nrc.nl//nieuws/2022/08/26/vooralsnog-blijven-de-landsgrenzen-open-a4140031
2022-08-26||Zestig verhoren in zes weken: enquête bekijkt Gronings gasdossier vanuit bijna elk perspectief||Laten zien hoe complex en ontwrichtend het Groningse gasdossier is. Met dat doel trapte voorzitter Tom van der Lee (GroenLinks) eind juni de parlementaire enquête naar de gaswinning in Groningen af. In die eerste week, waarin twaalf mensen werden gehoord, wilde de onderzoekscommissie van de Tweede Kamer meteen laten zien hoe ingewikkeld het dossier is, maar ook hoe ingrijpend. Lees meer artikelen 
over de gaswinning 
in Groningen Wetenschappers vertelden hoe ze al jarenlang waarschuwden voor aardbevingen door de gaswinning, maar nooit werden gehoord. Directeuren van oliebedrijven erkenden dat ze de schade aan gebouwen hadden onderschat en de belangen van bewoners uit het oog waren verloren. Een oud-minister van de VVD werd ondervraagd over belangrijke besluiten, maar kon zich daar weinig over herinneren. En bewoners vertelden, soms hevig geëmotioneerd, hoezeer de bevingen in het gebied hun levens overhoop gehaald hebben.  De parlementaire enquête, het zwaarste onderzoeksmiddel dat de Kamer tot zijn beschikking heeft, moet de waarheid over het gasdossier boven tafel brengen. De Nederlandse staat verdiende in zestig jaar tijd ruim 400 miljard euro aan het gas, geld dat kon worden besteed aan het opbouwen van de verzorgingsstaat. Maar de aardbevingen die hiervan het gevolg waren leidden tot „diepe littekens in levens van mensen”, zei Van der Lee in juni. De commissie wil achterhalen hoe de contracten tussen de overheid en gaswinners Shell en ExxonMobil (die samenwerkten in de Nederlandse Aardolie Maatschappij – NAM) eruitzagen, hoe de schadeafhandeling en versterking van huizen op cruciale momenten verliep, welke belangen en afwegingen een rol speelden bij besluitvorming, en hoe daarbij is omgegaan met de belangen van Groningers. Na een zomerpauze van acht weken worden de openbare verhoren vanaf 29 augustus hervat. In zes weken worden zeker nog zo’n zestig mensen gehoord. De enquêtecommissie, die bestaat uit zeven Tweede Kamerleden, wil nu meer „de diepte ingaan”, zei Van der Lee donderdag tijdens een persbriefing. Komende week draaien de verhoren om de zware beving (met een kracht van 3,6) in Huizinge in 2012, volgens Van der Lee „een belangrijk kantelmoment” waarop bij veel mensen „de ogen werden geopend” over de gaswinning.  De burgemeester van de gemeente Loppersum, waar Huizinge onder valt, komt als eerste aan de beurt. Daarna vertellen wetenschappers van TNO en KNMI en de toenmalige inspecteur-generaal van het Staatstoezicht op de Mijnen over de technische discussies die werden gevoerd over de beving. Vervolgens komen topfunctionarissen van gasbedrijven NAM en GasTerra, hoge ambtenaren van het ministerie van Economische Zaken (EZ) en toenmalig minister Maxime Verhagen (CDA) aan de beurt. Hoe analyseerden zij de beving en wat voor invloed had dat op hun besluiten? Hoewel de commissie pas kort voor elke enquêteweek bekend zal maken wie er verhoord worden, is wel zeker dat meer voormalige ministers zijn opgeroepen. Een van de belangrijkste is Henk Kamp (VVD), in 2012-2017 minister van EZ. Hij greep na Huizinge niet in toen de NAM in het jaar erna de gaswinning fors verhoogde. De enquêtecommissie zal zich vanaf de tweede week vooral richten op de vraag hoe de besluitvorming hierover is gelopen.  Ook Kamps partijgenoot en opvolger Eric Wiebes (minister in 2017-2021) speelde een belangrijke rol. Hij kondigde in 2018 aan de gaswinning te zullen stoppen, maar wilde daarna ook de versterking van huizen anders doen. Dat leidt tot op de dag van vandaag tot vertragingen voor bewoners.  Mogelijk wordt ook minister-president Mark Rutte (VVD) gehoord. Hij hield zich al die jaren grotendeels op de achtergrond, terwijl er volgens de Nationale ombudsman sprake was –  en nog steeds is – van een ‘crisis’ in Groningen. Er zijn ook mensen opgeroepen die bij het grote publiek minder bekend zijn, maar die achter de schermen wel een belangrijke rol speelden: de directeuren en andere hoge managers van de NAM en aandeelhouders Shell en ExxonMobil. In de eerste verhoorweek was het al de beurt aan voormalig Shell-topman Pieter Dekker, die een inkijkje gaf in het denken van de oliebedrijven. Die hielden jarenlang vol dat het verlagen van de gasproductie niet zou bijdragen aan het voorkomen van nieuwe bevingen.  Ook het verhoor van NAM-manager Johan de Haan was verhelderend. Hoewel de NAM zich vanaf 2015 niet meer zou bemoeien met de afhandeling van de schade, zat De Haan naar eigen zeggen nog „regelmatig” aan tafel bij het Centrum Veilig Wonen dat die taak had overgenomen, om te wijzen „op wat we van ze verwachtten en wat ze niet goed deden”.  Informatiebijeenkomst in de Boshal in Loppersum over de risico’s van aardgaswinning, op 28 januari 2013. Foto Kees van de Veen
 Komende week komt Bart van de Leemput aan de beurt. Hij was bestuursvoorzitter van de NAM in de periode 2009-2014, dus ook in de tijd dat er besloten werd extra gas op te pompen, net na de zware beving in Huizinge. Tot nu toe heeft één persoon geweigerd voor de commissie te verschijnen. Van der Lee onthulde donderdag dat Joost van Roost, in 2000-2017 topman van ExxonMobil, zich niet laat vermurwen, ondanks verwoede pogingen om hem over te halen. De commissie kan hem ook niet dwingen, want Van Roost is geen Nederlands staatsburger maar een Belg. Dat hij niet wil komen is „zeer teleurstellend”, zei Van der Lee, want uit het vooronderzoek van zijn commissie was wel duidelijk geworden dat Van Roost een belangrijke speler is geweest. Waarom hij niet wil komen, wilde Van der Lee niet zeggen. „Dat is niet aan ons.” In de week van Prinsjesdag, in de derde week van september, is er even een pauze, zodat de Kamerleden hun aandacht kunnen richten op Prinsjesdag en de Miljoenennota met belangrijkste kabinetsuitgaven voor 2023. Daarna zal het vooral gaan over de besluitvorming in de periode-Wiebes. Mogelijk geven die laatste weken ook een inkijkje in de problemen met gas die nu spelen. Want hoewel de Kamerleden vooral terugkijken op het verleden, willen zij ook inspelen op actuele ontwikkelingen. Die zijn er volop: nu er geen gas meer uit Rusland wordt geïmporteerd en de gasprijzen oplopen, hangt de vraag in de lucht of het kabinet de gaskraan in Groningen, die binnen een paar jaar dicht zou gaan, toch weer verder opendraait. De enquêtecommissie vroeg in de eerste verhoorweek aan verschillende mensen hoe ze aankijken tegen een eventuele verhoging van de gaswinning. De openbare verhoren duren tot medio oktober, daarna zet de commissie zich aan het schrijven van haar eindrapport, dat in het voorjaar van 2023 wordt verwacht. Dan wordt duidelijk in welke mate de Kamerleden de opeenstapeling van problemen in Groningen toerekenen aan bewindslieden uit het verleden, en welke conclusies het zittende kabinet daaruit voor zichzelf trekt. Moet staatssecretaris Hans Vijlbrief (D66), in Rutte IV speciaal aangesteld voor het Groningen-dossier, opstappen? Voor de inwoners van Groningen is, naast erkenning van hun leed, een andere vraag misschien belangrijker: wat kan het kabinet nú doen om de problemen op te lossen waarin zij terecht zijn gekomen door de gaswinning? De enquêtecommissie ziet het belang van die vraag ook in. De Kamerleden willen graag een bijdrage leveren aan „toekomstperspectief voor Groningen”. „We zullen met aanbevelingen komen die praktisch en uitvoerbaar zijn”, beloofde commissielid Judith Tielen (VVD).   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/26/zestig-verhoren-in-zes-weken-enquete-bekijkt-gronings-gasdossier-vanuit-bijna-elk-perspectief-a4139958
2022-08-26||Ook toen de boerderij al op 63 stutten leunde, draaide het kabinet de gaskraan verder open||Haar eerste klap komt in lammertijd, op het erf bij boer Nijhoff. Liefke Bos is in het voorhuis aan het voorlezen als ze de bietenwagen denkt te horen. Een volgeladen vrachtwagen die recht op de machtige boerderij met dubbele schuur afrolt. Nog voordat zij en de kinderen in de gaten hebben wat er aan de hand is, voelen ze de vloer trillen en zien ze muren heen en weer zwiepen.  Liefke Bos zoekt een nieuw leven op de kop-hals-rompboerderij in Groningen. ’s Nachts, als Richtje en Sijbrand Nijhoff en de meisjes slapen, helpt zij schapen lammeren. Ze had veearts willen worden. Na de hogere landbouwschool ging ze in Utrecht diergeneeskunde studeren. Maar die studie moet ze staken, wiskunde is het struikelblok. Ze zit er doorheen.  Lees meer artikelen 
over de gaswinning 
in Groningen Betaalde banen zijn er amper. De schapen en haar Groningse geboortegrond bieden houvast. Een reepje land en de rest lucht. Middeleeuwse kerken op wierden. Boerderijen met fundamenten van kloostermoppen. In de klei bij haar ouders thuis in Krewerd vindt ze potscherven en pijpenkoppen, die inspireren tot archiefonderzoek.  Het is onrustig op stal die dag, maart 1985. Paarden staan te weven in hun box, sommige beginnen zomaar te steigeren. En precies op het moment dat gebinten en muren schudden, trappen ook de schapen om zich heen. De bodem trilt. Wat is er op het Groningse Hogeland aan de hand? Sijbrand Nijhoff belt het KNMI. Kan de aarde trillen als gevolg van gaswinning? Als bestuurder bij het waterschap stelt hij geregeld het grondwaterpeil bij omdat de bodem daardoor daalt. Maar het KNMI begint over een straaljager. Die ging door de geluidsbarrière – een sonic boom heet het. Bodemtrillingen registreert het instituut nog niet. Ook de Nederlandse Aardolie Maatschappij (NAM) niet, het bedrijf dat het gas onder Groningen wegpompt. NAM-directeur Bob Jetses bezweert dezelfde maand in actualiteitenprogramma TROS Aktua dat hij „niet kan inzien hoe je een scheur in je huis kunt krijgen door gaswinning”.   Liefke Bos laat het gaan. Ze vertrouwt het gaswinningsbedrijf, ze vertrouwt de overheid. Gas brengt voorspoed, vooruitgang, veiligheid.  De NAM heeft met de staat een pijpleiding dwars door de akkers van haar vader aangelegd. Boerderij ’t Noorn waar ze opgroeide kreeg een gaskachel en een geiser. Zij en broer Eltje verruilden de tobbe voor een douche.  Nooit had Liefke Elisabeth Bos (1956) toen kunnen denken dat ze met alles wat ze had zou strijden tegen de NAM en de machten achter het gaswinningsbedijf: aandeelhouders Shell en ExxonMobil en de Nederlandse staat. Overal zit ze hen achterna: in de rechtszaal in Assen, in Groningse raadszaaltjes, op het kantoor van de NAM, bij de Raad van State in Den Haag. Samen met haar man Jan Munneke, oud-Philips ingenieur – ze was 45 toen in de Groninger Archieven de vonk tussen hen oversloeg, in 2009 koopt hij haar familieboerderij.  Boerderij ’t Noorn raakt ontwricht in 2012, bij de zwaarste aardbeving tot nu toe in Groningen. De staat laat ons stikken, zegt Liefke Munneke-Bos als minister Henk Kamp van Economische Zaken (VVD) niet ingrijpt. De strijd neemt bezit van Liefke, zegt haar broer. Het is de tol van een halve eeuw gaswinning. Groningers zitten klem tussen gas en geld. De aardbevingen hebben hun levens overhoop gegooid.  Albert Rodenboog vraagt het meteen, bij zijn eerste collegevergadering in juni 2003 als burgemeester van Loppersum: „Wie gaat hier over de aardbevingen?” Rodenboog heeft gehoord van een schaduw die over de gaswinning hangt. Het KNMI is sinds 1986 aardschokken in Groningen gaan registreren, en heeft er inmiddels 167 geteld. Op drie kilometer diepte, precies de plek waar aardgas wordt gewonnen. De drie wethouders en de gemeentesecretaris kijken hun nieuwe burgemeester vragend aan. Tja, wie ‘doet’  aardbevingen, lachen ze. „Vanaf nu: jij”, hoort Rodenboog een van de mannen zeggen. Dat najaar trekt Albert Rodenboog door het Hogeland in Noordoost-Groningen. Een handjevol dorpelingen bovenop het gasveld in Garrelsweer en Overschild  is wakker geschrokken van een klap. Twee weken later rommelt de bodem weer.  De bewoners zijn er niet gerust op. Wat gebeurt er onder de grond en waar kunnen ze eventuele schade verhalen?   De burgemeester huurt een zaal in dorpscentrum Vita Nova in Middelstum en nodigt de NAM, het KNMI en het waterschap uit. Dat doet hij een jaar later weer, nu met toezichthouder Staatstoezicht op de Mijnen (SodM) en wetenschappers van de Technische Universiteit Delft. Onderzoekers hebben vastgesteld dat gaswinning kan leiden tot aardbevingen. Maar een direct verband met schade aan huizen ontbreekt, zegt gaswinningsbedrijf NAM.  Het zijn de ontwijkende antwoorden die bezorgde dorpsbewoners al tien jaar horen. De gaswinner wil alleen schade vergoeden als gaswinning de enig aanwijsbare oorzaak is. Een dorpsbewoner vraagt naar de dubbelrol van de Nederlandse staat. Die vult de schatkist dolgraag met gasbaten, botst dat niet met de plicht om Groningers te beschermen?   Een NAM-jurist wuift die zorgen weg. Hij kan zich moeilijk voorstellen, notuleert een gemeenteambtenaar, dat „de staat juist vanwege haar grote directe financiële betrokkenheid, en vanwege haar betrokkenheid bij de Rampenbestrijding in het algemeen, bij een beving met grote gevolgen Groningen in de kou zou laten staan”.  Als in 2009 vijftig jaar gas wordt gewonnen in Groningen, begint burgemeester Rodenboog zijn nieuwjaarstoespraak over aardbevingen. De opbrengsten uit het Groningse gasveld zullen Nederland door de kredietcrisis helpen, verwacht hij. Dan is het „zuur”, zegt hij in Vita Nova, dat zijn inwoners daar „aardtrillingen en schade en onrust” voor terugkrijgen.   Schade aan de Sint-Hippolytuskerk in Middelstum, in 2015. Foto Kees van de Veen
 De toespraak valt niet goed bij de NAM. De burgemeester moet in de directeurskamer in Assen tekst en uitleg komen geven. De directeur wenst niet dat Albert Rodenboog het jubileum verstiert. Tegelijkertijd wil de gaswinner ook een goede buur zijn. De burgemeester krijgt van directeur Roelf Venhuizen een sponsorcentje. Kunnen de dorpen iets feestelijks organiseren.  Sponsoren smoort kritiek, merken ze bij de NAM. Rodenboog staat alleen die jaren. Voor andere burgemeesters, de provinciebestuurders, politici ver weg in Den Haag bestaan geen aardbevingsproblemen. Bart van de Leemput rijdt op vrijdagochtend 25 januari 2013 door de sneeuw naar het provinciehuis in Groningen. De directeur van gaswinningsbedrijf NAM heeft slecht nieuws. Er is een probleem met de gaswinning in Groningen, en niet zo’n klein beetje ook. Het kabinet vergadert er die ochtend over, daarna zal minister Henk Kamp (Economische Zaken) een brief naar de Tweede Kamer sturen. De missie van de NAM die januaridag is een gevolg van de aardbeving in Huizinge een half jaar eerder. Na die klap op 16 augustus 2012, de zwaarste tot nu toe in Groningen, is Staatstoezicht op de Mijnen zelf gaan rekenen met modellen. De toezichthouder op de gaswinning slaat alarm in een rapport dat die vrijdag naar buiten komt: de kans op meer en zwaardere bevingen is groter dan aangenomen. De veiligheidsrisico’s in Groningen lopen op. De NAM-baas wordt op het provinciehuis ontvangen met koffie en koek. Commissaris van de Koningin Max van den Berg en gedeputeerde Piet de Vey Mestdagh horen  in omfloerste bewoordingen dat er „problemen” zijn met de gaswinning in Groningen. De ernst van die boodschap dringt niet tot hen door. Het zit de provinciebestuurders dwars dat ze worden geïnformeerd door de NAM, niet door het ministerie, maar ze vragen niet door. Albert Rodenboog doet dat wel, als de NAM-directeur hem een uurtje later ook in het provinciehuis laat opdraven. Het is mis, begrijpt de burgemeester. De aardbevingen in het Groningenveld kunnen oplopen tot een kracht van 5. Muren kunnen instorten, zijn inwoners lopen gevaar in hun eigen huis. Ontdaan loopt burgemeester  Rodenboog binnen bij de gedeputeerde. Hij krijgt te horen dat hij zich niet met de zaak moet bemoeien: dit is een probleem van EZ en de NAM. De burgemeester weet beter: dit is een probleem van de Groningers. Henk Kamp belt hem diezelfde middag. Het lucht Rodenboog op dat zijn zorgen zijn doorgedrongen in Den Haag. Na ‘Huizinge’ vertelde hij op tv over de onrust en trage schadeafhandeling door NAM. Toenmalig minister van Economische Zaken Maxime Verhagen (CDA) had zijn klachten  weggewuifd. Verhagen prees het gasbedrijf de hemel in en bleef daarna onbereikbaar. De NAM-directeur is die vrijdag tegen zijn zin naar het provinciehuis gestuurd. Bart van de Leemput moet de bestuurders informeren over oplopende aardbevingsrisico’s in Groningen. Dat is de uitkomst van een uitgekiend communicatieplan. Een plan dat is bedacht door de leden van het College van Beheer van de Maatschap Groningen, staat in geheime vergadernotulen waarover NRC beschikt. Shell-baas Dick Benschop wil dat NAM de „communicatie opstart, met name gericht op het Noorden van het land.” In het vertrouwelijke forum nemen oliebedrijven Shell en ExxonMobil al vijftig jaar álle beslissingen over de Groningse gaswinning. Dat gebeurt in innige samenwerking met de Nederlandse staat. Die wordt binnen de Maatschap door twee leden vertegenwoordigd. De eerste is staatsbedrijf Energie Beheer Nederland (EBN), dat de publieke belangen in de gaswinning moet behartigen maar zich in de praktijk gedraagt als commercieel energiebedrijf. De tweede is de directeur-generaal Energie, in deze periode Mark Dierikx van het ministerie van Economische Zaken. Formeel schuift de topambtenaar aan als toehoorder van de vergaderingen. Maar Mark Dierikx mengt zich actief in de gesprekken. Als de NAM-directeur voorstelt dat de rijksoverheid de onheilstijding aan de Groningers brengt  – veiligheid is een zaak van publiek belang – verzet EZ zich. Nee, werpt Mark Dierikx tegen tijdens telefonisch spoedoverleg. „Van belang is dat de NAM in de lead blijft, zodat NAM’s betrouwbaarheid niet in het geding wordt gebracht.”  Staatsbedrijf EBN valt hem bij. „Het Groningenveld is de oorzaak van de bevingen, het is logisch dat de NAM de bevolking informeert”, zegt bestuursvoorzitter Jan Dirk Bokhoven. De Maatschap Groningen is een club van gelijkgestemde mannen, met één gemeenschappelijk belang: een ongestoorde en winstgevende exploitatie van één van de grootste aardgasvelden ter wereld. Na de beving in Huizinge heeft toezichthouder SodM binnenskamers al laten doorschemeren dat er uit voorzorg minder gas moet worden opgepompt. De topmannen zien winst verdampen en zetten alles op alles om het advies voor de publicatie te ‘demonteren’.  Zo dringen de oliebedrijven er bij directeur-generaal Dierikx op aan de conclusies van het SodM niet meteen te delen met de dan net aangetreden VVD-minister Kamp. En zeker niet zonder dat hun kritiek op de toezichthouder en een nuancerend KNMI-advies ook op het bureau van de bewindsman belanden. Topambtenaar Dierikx stelt de Maatschapsleden gerust: verantwoordelijk minister Kamp zal het SodM-alarm om minder gas te winnen niet overnemen. Hij wacht meer onderzoek af, of gas oppompen daadwerkelijk zo risicovol is en of de contractuele verplichtingen minder productie toelaten. De brief die de minister naar het parlement wil sturen wordt gedetailleerd in de Maatschap besproken, nog vóórdat hij op 25 januari naar de Kamer gaat.  Dan is het nog zaak om te zorgen dat de onprettige boodschap van het SodM zacht landt in Groningen. Er ligt een zorgvuldig met het ministerie afgestemd plan klaar, inclusief „een communicatiekalender”.  Alles draait om het gebruiken van de juiste woorden. Volgens Shell-topman  Benschop moet in ieder geval worden voorkomen dat „het beeld wordt gecreëerd dat het risico opeens groter is geworden”.   Henk Kamp neemt het voortouw. Op zondag 27 januari reist de minister zelf af naar Loppersum en praat met bestuursleden van de Groninger Bodem Beweging die al jaren over bevingen aan de bel trekken. Groningers zijn de volgende dag welkom op een informatiebijeenkomst in de Boshal in Loppersum. De minister en de NAM-directeur zullen uitleg geven en vragen beantwoorden.  In de Boshal klinkt om half acht het Wilhelmus – nog geen uur daarvoor kondigt koningin Beatrix aan dat ze plaatsmaakt voor haar zoon. Alle achthonderd stoelen zijn bezet. Liefke Munneke-Bos is ook aangeschoven, Jan Munneke naast haar. Tijdens de klap bij Huizinge stond hun boerderij in Krewerd te schudden. Zij was in de groentetuin, Jan binnen en hond Bobby blafte, ongewoon hard. De volgende dag waren gevels gescheurd. Op het podium vertellen minister Kamp en NAM-directeur Bart van de Leemput dat de bevingen zwaarder en talrijker kunnen worden en dat dit komt door de gaswinning. Albert Rodenboog staat naast de twee. Dat schrijft het communicatieplan voor, zo ontstaat een beeld van ‘vriend tussen de vijanden’.  Onzekerheid maakt zich meester van de zaal: moeten Groningers nu thuis een aardbeving afwachten zonder te weten wanneer en hoe stevig die klap zal zijn? Een molenaar overhandigt een stuk muur dat tijdens ‘Huizinge’ is losgekomen. Een jongetje van drie turven hoog wil weten of hij en zijn zusje veilig in Groningen kunnen blijven.  Ook Liefke Munneke-Bos grijpt de microfoon. Ze maakt zich zorgen over de cultuurgoederen op het Hogeland. Wat is het lot van het zestiende-eeuwse orgel in de kerk van Krewerd dat haar vader heeft laten restaureren? „De kerk vertoont grote scheuren. Moeten we het orgel nu preventief uit het kerkgebouw laten halen? En wie draait er op voor de kosten? Zijn de overheid en de NAM bereid te betalen? Zij trekken al jaren de Groningse bodem leeg.” Achterin de zaal zwijgt de man die de discussie heeft losgetrokken. Jan de Jong, inspecteur-generaal van het Staatstoezicht op de Mijnen, zit niet op het podium om vragen van Groningers te beantwoorden. De toezichthouder moet zich van het ministerie koest houden. Economische Zaken heeft hem „een persoonlijk communicatieadviseur” toegewezen. Een stap die het ministerie heeft gezet uit angst dat de toezichthouder „actief de publiciteit gaat zoeken”, vertelt topambtenaar Mark Dierikx de Maatschap enkele dagen voor de Boshal-bijeenkomst. Dezelfde week feliciteren de gasbazen in de Maatschap Groningen de topambtenaar en de directeur van de NAM met de geoliede communicatie en de constructieve sfeer. Het ministerie, de NAM en de oliebedrijven spreken unaniem vertrouwen uit in hun productieplan. „De eerste mijlpaal is gepasseerd”, constateert NAM-directeur Bart van de Leemput.  Ze kunnen dóór.  In Krewerd kraken de gebinten. Knallen klinken door boerderij ’t Noorn. Het is februari 2013, en de bodem schudt opnieuw. Die maand komt voor het eerst een taxateur van de NAM langs om aardbevingsschade op te nemen. Die had Liefke Munneke-Bos na de beving van Huizinge zes maanden eerder doorgegeven. Zij hebben dossiernummer 002147. De taxateur krijgt van Liefke Munneke-Bos een hand als een bankschroef. Maar de schades echt inspecteren, doet hij niet. Als Liefke wijst naar het vijftien meter hoge dak-zonder-ramen, schudt de expert zijn hoofd. Hij mag de ladder niet op, dat dekt de verzekeraar niet. En in de kelder tussen de fundamenten kijkt hij evenmin. Instructies van de NAM.   Datzelfde jaar laat Geert Wilders zich in Krewerd in een ijzeren tuinstoel zakken. De stoel staat klemvast in het stuttenkorset dat boerderij ‘t Noorn overeind houdt. „Dus zo zit u hier elke zomer”, zegt de PVV-leider. Hij rijdt met twee fractiegenoten onverwachts langs bij ’t Noorn en Jan ontvangt ze. Dat doen Liefke en hij bij alle Kamerleden en bestuurders.   gas1  Vurenhouten stutten, 63 in getal, omsingelen de boerderij. Die moeten voorkomen dat het voorhuis verder voorover zakt. In mei kwam het eerste dozijn, na een beving bij Zeerijp in september de rest. De Munnekes schrokken wakker van gerommel, en „angstaanjagende herrie”. Als jullie niet uitkijken, vertelde de aannemer, klappen bij een volgende beving de muren van de Friese schuur naar buiten. Liefke en Jan Munneke betalen de stutten zelf. 15.000 euro kostte dat, vertellen ze bestuurders en politici die het horen willen. „We moeten onze eigen veiligheid kopen.” Maar waarom laat de staat ze stikken, doet het kabinet niks? Zij hebben niet gevraagd om aardbevingen. Aan de andere kant: zonder stutten gaat het mis. Dan kan de boerderij instorten.  „Je moet alles bevechten”,  vertelt Liefke Munneke-Bos op elke schadebijeenkomst die ze bezoekt. Met rake oneliners wordt ze een  boegbeeld van Groningse gedupeerden. Dat merkt de NAM ook. Na een publiek kruisverhoor in een café gaat NAM-manager Johan de Haan – in Assen heet hij ‘de onderkoning van Groningen’ – overstag. Dezelfde week mailt een woordvoerder dat ze de stutten gaan betalen. Het is de beproefde tactiek van de NAM: kritiek dempen door de buidel te trekken.  Terwijl de schades in boerderij ’t Noorn zich opstapelen, hebben de veroorzakers in de Maatschap andere zorgen. Als NAM-directeur Bart van de Leemput in februari opmerkt dat de gasproductie uit Groningen hoog uitvalt, worden veiligheidsrisico’s klein gepraat om omzetbeperking te voorkomen. Je legt het verkeer toch ook niet stil omdat er doden vallen, vinden ze bij staatsdeelneming EBN. Niemand spreekt dat tegen, ook topambtenaar Mark Dierikx niet. De Maatschapsleden willen voorkomen dat hun vrijheid om gas te winnen wordt beknot. Straks berekent een „buitenstaander” hoeveel minder gasproductie uit Groningen mogelijk is, houdt Maatschapsvoorzitter Joost van Roost van ExxonMobil de andere topmannen voor. Topambtenaar Dierikx van EZ verwacht „indringende vragen over het verdienmodel van de NAM” en over leveringscontracten. De Tweede Kamer vraagt zich af waarom er eigenlijk zoveel gas moet worden opgepompt, en wie dat koopt. Maar het ministerie, staatsbedrijf EBN en de oliebedrijven houden die informatie zo lang mogelijk geheim. Openheid verhindert winstmaximalisatie. Een inventarisatie van Groningse gascontracten die gashandelaar GasTerra in het voorjaar van 2013 in opdracht van de minister maakt, wordt daarom op zijn vroegst aan het eind van het jaar openbaar gemaakt, vertelt directeur-generaal Dierikx. De belangen van de inwoners van Groningen blijven ook buiten beeld als de internationale gasmarkt aantrekt. GasTerra ziet op de dagmarkt voor april  „aantrekkelijke commerciële mogelijkheden” en wil die in klinkende euro’s verzilveren. GasTerra-topman Gertjan Lankhorst, die eerder zelf directeur-generaal was bij Economische Zaken, krijgt ruim baan in de Maatschap. De gashandelaar had al toestemming om 49 miljard kuub „in de markt te zetten”, in 2013 verkoopt hij daar nog 5 miljard bij. Zo bepalen de topmannen in de Maatschap al halverwege 2013 dat er uitgerekend in het jaar na de klap bij Huizinge flink meer Gronings gas zal worden gewonnen. Uiteindelijk wordt dat 54 miljard kuub, tegenover 47 miljard in 2012. Ook staatsbedrijf EBN juicht maximaal pompen toe en onderstreept dat in het eigen jaarverslag. Als de markt vraagt, stroomt de staatskas vol. De verwachte productie van 2013 is „de hoogste waarde sinds 1981”, memoreert NAM-directeur Bart van de Leemput in juni. Alleen Stan Dessens maakt namens EBN een kanttekening: „Dit zou, te zijner tijd, als wordt besloten om de Groningenproductie te verlagen, vragen kunnen oproepen.”  Over minder gas winnen peinzen de gasbazen niet. Ook niet in november, als ze van GasTerra horen dat het Groningenveld zich prima kan laten sturen: alsof er een aan- en een uitknop op zit. Topambtenaar Mark Dierikx zegt dat „verlaging naar 30 miljard kuub zonder problemen mogelijk is.” Hè, wat? Een slip of the tongue? Hier noemt EZ het productieminimum van het Groningenveld: de hoeveelheid die minimaal gewonnen moet worden om in Nederland geen koude voeten te krijgen en te voldoen aan langlopende contracten. De minister grijpt niet in, „leveringsverplichtingen zitten in de weg”, houdt hij vol tegenover de buitenwereld. En de gasbazen zien evenmin noodzaak. Uitgangspunt blijft het productieplafond dat in 2005 met het Rijk is afgesproken: de NAM mag in tien jaar tijd maximaal 425 miljard kuub winnen. Na het historisch goede gasjaar van 2013, kunnen we in de laatste twee jaar 2014 en 2015 nog 90 miljard kuub oppompen, verwacht Shell-baas Dick Benschop.  Bij minder winnen loopt de Maatschap geld mis. Veiligheid in Groningen is nog altijd geen issue. De NAM houdt vol dat je met een lager productietempo aardbevingen niet terugdringt.  Volgens Shell-topman Dick Benschop zou een jaarlijkse „productie van 43 miljard kuub voor de komende periode economisch gezien optimaal zijn”.  Van het kabinet mag de NAM in 2014 42,5 miljard kuub Gronings gas winnen.  Het is precies de uitkomst die gasbazen willen.     Het geduld van de Munnekes raakt op. Wanneer wordt de schade van nummer 002147 gerepareerd, mailt Liefke aan NAM-directeur Bart van de Leemput op de laatste dag van 2013. In de gang van het voorhuis uit 1937 heeft ze met zwarte stift pijltjes bij scheuren getekend. Muren kieren, leidingen verzakken, er zijn lekkages die kunnen leiden tot kortsluiting en brand. „Het unieke Groningerland gaat eraan”, schrijft ze. „Het lijkt wel oorlog waarin een bezettingsmacht terreur uitoefent en de zaak bewust kaal plukt.” 2013 is een jaar van records, niet alleen omdat opeens flink meer gas is gewonnen. Er zijn dat jaar 119 aardbevingen en tienduizend schademeldingen. De Munnekes gaan met gedupeerden de straat op. Aardbevingen, onveilige huizen, amper werk, wat zoek je nog in Groningen? In een nieuwjaarstoespraak roept Commissaris van de Koning Max van den Berg op: „We zijn ‘t zat (…) er moet nu gehandeld worden”. Hij vraagt een miljard euro „gebiedscompensatie”. Maar de commissaris krijgt geen gehoor bij Henk Kamp. Alleen de burgemeester van Loppersum heeft een direct lijntje met de minister. Maar net als Henk Kamp ziet Albert Rodenboog aardbevingen als een juridisch probleem van schade en veiligheid. Wettelijk is de NAM daarvoor aansprakelijk. De bestuurlijke energie moet erop gericht zijn dat de schadeveroorzaker dat goed oppakt. Het vooruithelpen van de regio staat los van de bevingen.  Commissaris Van den Berg bedenkt met PvdA-gedeputeerde William Moorlag een plan om het aardbevingsdossier naar zich toe te trekken. Ze verbreden het perspectief van schade aan individuele huizen naar de leefbaarheid van de regio. Dat doen ze op aangeven van partijgenoot Wim Meijer. Als voorzitter van de Mijnraad – die de overheid adviseert over mijnzaken – kent hij de gassector als zijn broekzak.  Een commissie onder leiding van de PvdA-nestor adviseert om een ‘dialoogtafel’ met de NAM en het Rijk op te richten. Met zo’n regionaal overleg kan het Groninger belang niet langer worden buitengesloten. Meijer geeft ook een ander advies: maak de huizen van de Groningers aardbevingsbestendig. Maar Henk Kamp heeft „reserves” over investeren in de regio, vertelt topambtenaar Dierikx de gasbazen tijdens een Maatschapsoverleg.  Henk Kamp ontmoet op 9 januari 2014 William Moorlag en Max van den Berg in viersterrenhotel ’s Gravenhof in Zutphen. In de Maatschap is besloten: er komt 1,2 miljard euro beschikbaar voor Noordoost-Groningen. De NAM zal de schade herstellen en huizen verstevigen. Het regio-overleg aan de ‘dialoogtafel’ komt er ook. Henk Kamp belooft dat het in orde komt. Maar de provincie wil dat „zwart op wit”. Hoeveel geld is precies beschikbaar voor de leefbaarheid en economische ontwikkeling? „Anders pikt de bevolking het niet.” Henk Kamp laat de gedeputeerde onderhandelen over een bestuursakkoord tussen ministerie, de NAM, en Groningse gemeenten. Afspraken die daaruit voortkomen presenteert de minister zelf op vrijdag 17 januari 2014 in Loppersum. Dat is een goede manier om het kabinetsbesluit te verzachten dat er 42,5 miljard kuub Gronings gas gewonnen gaat worden. Topambtenaar Mark Dierikx móét het weten. Is de NAM nog met toezichthouder SodM in gesprek? Op 3 januari 2014 heeft de Maatschap Groningen telefonisch spoedoverleg. De toezichthouder dreigt het winningsplan voor Groningse gasproductie af te keuren omdat de NAM het risico van aardbevingen bagatelliseert. Trammelant in aanloop naar het kabinetsbesluit kan de minister niet gebruiken. Kan NAM-directeur Bart van de Leemput opheldering geven?     Nee, antwoordt de NAM-directeur volgens de vergadernotulen, er is geen dialoog meer. De NAM en toezichthouder SodM bestrijden elkaars risicomodellen. De toezichthouder houdt vol dat minder pompen leidt tot minder zware bevingen, terwijl de NAM blijft volhouden dat het tempo van winnen de zwaarte van aardbevingen niet beïnvloedt, hooguit de periode ertussen verlengt. Dat hiermee meer tijd vrijkomt om gebouwen te versterken, speelt geen rol.  Het ministerie heeft professor Ira Helsloot gevraagd om een second opinion. De deskundige die eerder de NAM adviseerde  kraakt de kansberekening van het SodM  dat er „enkele tientallen doden kunnen vallen”. Die som kunnen ze niet maken, concludeert de Nijmeegse hoogleraar, „het individuele overlijdensrisico wijkt niet veel af van de geldende norm”.   Een toezichthouder die zelf normen bepaalt, sneert Shell-bestuurder Dick Benschop, die gaat buiten zijn boekje. De minister kan, oppert Stan Dessens van staatsbedrijf EBN, Helsloots kritiek gebruiken om zelf afstand te nemen van het advies van de toezichthouder. Daar is EZ volop mee bezig, beaamt topambtenaar Mark Dierikx. „Het ministerie poogt Staatstoezicht te bewegen in de visie van professor Helsloot.”  In Groningen dreigt geweld. NAM-locaties worden beveiligd. NAM-medewerkers nemen na bedreigingen minder schades op. Actievoerders trekken met tractoren op naar Loppersum, waar Kamp op vrijdag 17 januari 2014 bekendmaakt dat hij de NAM voortaan zal houden aan een jaarlijks productieplafond, van 42,5 miljard kuub aardgas. Een aantal breekt door de dranghekken heen. Ze bekogelen de ramen van het gemeentehuis met eieren en tomaten. Agenten staan met de wapenstok klaar om in te grijpen. Henk Kamp is de gebeten hond. De „minister van onderzoek en uitstel”, roepen actievoerders, is een minister van „pappen en pompen”.  De minister kondigt aan dat de regio 1,2 miljard euro compensatie krijgt. En hij belooft dat de gasputten in het kwetsbare Loppersum na advies van toezichthouder SodM 80 procent minder aardgas gaan winnen. De minister vertelt niet dat het Staatstoezicht op de Mijnen het winningsplan eigenlijk heeft afgekeurd. Hij vertelt evenmin dat NAM de productie op andere plekken in het Groningenveld zal opschroeven, zonder dat daarvan een risicoanalyse is gemaakt. Dat hebben de gasbazen samen met het ministerie van EZ in de Maatschap besloten. Het kabinet neemt dat over.  Sterker: in de boorputten die openblijven wordt net zoveel gas opgepompt als in 2013, het jaar dat ineens fors meer gas gewonnen werd. De instemming van het kabinet met hun productieplan stemt de gasbazen tevreden. Zo blijft het mogelijk, concludeert Exxon-topman Van Roost, om het Groningenveld „uiteindelijk geheel leeg te kunnen produceren”. In de nacht van 13 februari 2014 even na drie uur ontvluchten de Munnekes hun slaapkamer, uit angst dat de schoorsteen op hun hoofd valt. De grond onder Krewerd beeft met een kracht van 3,0.  In het dak zijn gaten gevallen, mailen ze directeur Bart van de Leemput van de NAM. „Het lijkt wel alsof de hele kap is verschoven.” Ze eisen opnieuw dat het bouwbedrijf de schade komt repareren en kondigen aan dat ze aangifte gaan doen „omdat NAM willens en wetens andermans eigendommen beschadigt”. Maar de politie krijgt het proces-verbaal niet goed op papier. Het staat vol fouten, de Munnekes sturen het terug. Jan Munneke is er gebombardeerd tot vrouw, het door de aannemer geschatte schadebedrag van meer dan 200.000 euro ontbreekt, en het tijdstip van de aardbeving klopt niet. Uiteindelijk doen ze ieder apart aangifte tegen de NAM (directeur Bart van de Leemput) en de overheid (minister Henk Kamp). Ze horen nooit meer iets. In Groningen staan 250 woningen in de stutten, hoort provinciebestuurder William Moorlag aan de dialoogtafel. Borgen en panden in Amsterdamse Schoolstijl, zoals de boerderij van Jan en Liefke Munneke-Bos. „Een schandvlek voor Groningen”, werpt de provinciebestuurder NAM-directeur Van de Leemput voor de voeten.  „Als je zulke dood-integere Groningers tot razernij kunt drijven, hoe beroerd doe je het dan?” Het verontrust Liefke en Jan Munneke dat de NAM „full speed” Gronings gas blijft winnen. Als er van het kabinet bij het nabijgelegen Bierum zoveel opgepompt mag worden, zal dat dan leiden tot nog meer bevingen onder hun boerderij? Inspecteur-generaal Jan de Jong van het SodM laat zich niet langer door het ministerie muilkorven. In meerdere media, ook NRC, waarschuwt hij voor meer en zwaardere bevingen, ook bij de stad Groningen. Zijn woordvoerster moet onder druk van EZ vertrekken. De inspecteur-generaal gaat met vervroegd pensioen.  Gedeputeerde William Moorlag rijdt de laatste dag van september naar het kantoor van de NAM in Assen als een beving de stad Groningen bereikt. De timing is wrang. Moorlag is op weg naar de afscheidsreceptie van Bart van de Leemput, hij neemt afscheid als NAM-directeur. De leden van de Maatschap Groningen zijn er ook. Op de receptie neemt de provinciebestuurder Shell-topman Benschop apart. We moeten praten, zegt de PvdA’er tegen zijn partijgenoot, het gaat niet goed in Groningen. De schadeafhandeling is „een puinbak” en toekomstperspectief ontbreekt. Moorlag spreekt ook even met de nieuwe NAM-directeur Gerald Schotman. Die belooft dat de provincie binnenkort zal horen hoeveel huizen er in de regio moeten worden versterkt.  Die informatie komt op 11 november 2014. Een delegatie specialisten, bijeen op kamer 20 in het provinciehuis, rekent voor aan welke eisen panden moeten voldoen om niet in te storten. Ze formuleren een Nederlandse praktijkrichtlijn (NPR), die vooruitloopt op een norm voor aardbevingsbestendig bouwen. Anders dan Duitsland en België heeft Nederland die nog niet.  Moorlag schrikt zich rot. Panden moeten massaal versterkt of gesloopt worden om inwoners veilig te laten wonen. Woonhuizen worden herbouwd met beton en stalen constructies. In Loppersum en Middelstum verdwijnt naar verwachting een op de vijf huizen. Ook de karakteristieke rentenierswoningen van voor 1930, die het karakter van het landschap kleuren. Het Hogeland zal draconisch verbunkeren. Met pijn in zijn buik rijdt Moorlag naar huis. Hij neemt de afslag Onderdendam, hartje aardbevingsgebied. Hij stopt bij herenboerderij De Grote Haver. Daar speelde hij met klasgenoten Koos en Wim tussen koeien en suikerbieten. Het is er leeg en donker. Het rijksmonument uit 1891 staat in stalen stutten met gebolde gevels te wachten op een volgende klap. Welke panden staan over vijf jaar nog overeind, vraagt Moorlag zich af. Waar brandt over tien jaar nog licht? De PvdA-gedeputeerde slaat alarm. Als ze de bulldozers van de NAM hun gang laten gaan op het Hogeland, dreigt verwoesting van het Groningse cultuurlandschap. Hij informeert de PvdA-fractie in de Tweede Kamer en partijleider Diederik Samsom. Hij bezoekt het PvdA-bewindsliedenoverleg en spreekt minister van Financiën Jeroen Dijsselbloem. Hij reist af naar het Shellkantoor voor een tête-à-tête met Maatschapslid Dick Benschop.   Ook minister Henk Kamp ontvangt op 18 november 2014 zes pagina’s mail. De gedeputeerde beschrijft een inktzwart toekomstbeeld. Groningen wordt een onleefbaar rampgebied. Jarenlange grootschalige versterkingsoperaties zullen een verwoestende uitwerking hebben op de woningmarkt en de cohesie van dorpen en buurten.  Van studies over de veiligheid kan „een muur van rapporten worden gebouwd”, schrijft Moorlag, maar de versteviging van huizen komt maar niet op gang. Dat kan je niet langer aan de NAM overlaten. De overheid is aan zet, vindt de gedeputeerde. Hij pleit voor een wettelijk verankerd Deltaplan om „snel en met slagkracht” de „immense opgave” het hoofd te bieden.   De minister stuurt dezelfde dag twee regels terug. „Boodschap ontvangen en begrepen, William, ik kom erop terug.” Henk Kamp houdt woord. Twee weken later, op 4 december 2014, roept de minister NAM-directeur Gerald Schotman op het matje. Die belegt een extra vergadering met de Maatschap, staat in de vergadernotulen.  De minister mist „urgentie” bij de NAM als het gaat om schadeafhandeling en bouwkundig versterken. Het gaswinningsbedrijf belooft de bewindsman 3.000 huizen te versterken in 2015, zodra de bouwnorm voor de versterking is vastgesteld.  Dat getal wil de minister overnemen in een volgend gasbesluit. Ook komt er een Nationaal Coördinator Groningen (NCG) met „aanwijzingsmacht” die op kosten van de NAM 60.000 huizen moet verstevigen. De eerste 3.000 huizen moeten in 2015 zijn versterkt. Oftewel: twaalf per dag, zestig per week.  Henk Kamp verlegt koers, de NAM kan het niet langer zelf oplossen. De minister, vertrouwt  directeur-generaal Mark Dierikx de gasbazen toe, wil de regie meer naar zich toetrekken „om het niveau van individuele begeleiding te ontstijgen”.  NAM-directeur Schotman hoort ook van Henk Kamp dat toezichthouder SodM hem heeft geadviseerd over het nieuwe winningsplan voor 2015. Dat is „volledig nieuw” voor de directeur, hij heeft het advies „tevoren niet gezien”. De nieuwe inspecteur-generaal wil een fractie langzamer winnen dan de Maatschap: 39,4 tegenover 42,5 miljard kuub. Vervelender is dat de toezichthouder maxima wil opleggen voor verschillende delen van het veld.   De gasbazen zijn verbijsterd dat het kabinet dit overneemt. Voor Maatschapsvoorzitter Joost van Roost van ExxonMobil  komt dit advies „volkomen uit de lucht vallen.” Waar is de minister mee bezig? Wat doet het kabinet? Kan topambtenaar Mark Dierikx aan de Maatschap uitleggen wat deze opstelling gaat betekenen „voor de zorgvuldigheid van het behandelingsproces”?  Ook het ministerie werd verrast door de toezichthouder, verontschuldigt de directeur-generaal zich. Het bevingsprobleem wordt complexer, het ministerie moet op van alles letten. De invloed op de schatkist. Een lastige toezichthouder. De bouwnorm die een ‘moving target’ is. De opstelling van William Moorlag, die voor meer Groningse gemeenten geld opeist.  De topambtenaar vraagt van de bazen van Shell en ExxonMobil  „uiterste vertrouwelijkheid”, en adviseert ze om vooral zelf contact met Henk Kamp op te nemen. Van Roost en Benschop kondigen aan dat te doen. Shell en Exxon gaan op bezoek bij de minister.  De stutten staan te verrotten. Boerderij ’t Noorn schudt kapot. Als je begin 2015 tussen de trekstangen en steigerbuizen doorkijkt zie je overal kieren, spleten en gaten – in de muren, de vloer, de keuken. Er komen aannemers met wokkelkarren, ze smeren scheuren dicht die bij de eerste de beste beving weer openspringen. „Als de bodem blijft schudden, is het einde oefening”, zegt Jan tegen Liefke.  De NAM wil de Munnekes uitkopen voor 285.000 euro. Stutten weg, boerderij tegen de vlakte, probleem opgelost. Het snijdt Liefke Munneke-Bos door de ziel. ’t Noorn hoort bij het Groningse Hogeland als een deksel op zijn potje. Boerderijen zijn cultuur-historisch erfgoed, schrijft ze in Het Bierumer Boerderijenboek – haar archiefonderzoek naar Groninger boerderijen – , die geef je door aan volgende generaties. Dat deed haar vader als kerkvoogd met de Mariakerk, dat doet zij met het Gronings erfgoed.  Ook de Krewerder kerk blijft schudden en op de begraafplaats raken de graven van haar vader en grootvader beschadigd. Als de kerk verloren gaat, waarschuwt Liefke, verdwijnt het hart uit de gemeenschap. Om onherstelbare schade te voorkomen luidt de kerkklok niet meer. In de kerkbanken legt ze folders neer over bevingsschade. Dat botst, in de eerste plaats met de Stichting Oude Groninger Kerken. Zet niet de band met sponsor NAM op het spel, mailt de voorzitter.  Het is voor Liefke ‘kop d’r veur’. De NAM en de overheid verzaken hun zorgplicht. In plaats van schadeherstellers krijgen de Munnekes „een circus contra-experts” over de vloer. Liefke klampt najaar 2015  de Nationaal Coördinator Groningen aan bij zijn dorpenronde. Waar blijft de door minister Kamp beloofde doorzettingsmacht voor complexe schadegevallen, wil ze van Hans Alders weten. Met de Groninger Bodem Beweging bezet ze het kantoor van het Centrum Veilig Wonen (CVW). Dat voert sinds begin januari 2015 de schadeafhandeling uit. „Er vreet een heel leger van [de bevingen, red.], maar wij krijgen niks.”  Nationaal Coördinator Groningen Hans Alders wordt op de dag van zijn aantreden al voor het nieuwe schadekantoor gewaarschuwd. Minister Kamp heeft een te rooskleurig beeld van de schadeaanpak, waarschuwen de voorzitters van de dialoogtafel, Jacques Wallage en Jan Kamminga. Er liggen bij het CVW meer dan veertienduizend vastgelopen schades, het grootste deel meer dan een half jaar oud. „Het beeld dat door de komst van CVW de schadeafhandeling onder controle is en goed verloopt klopt niet”, schrijven de twee. De rol van de NAM is „onacceptabel”. „Het is de NAM die de schade veroorzaakt maar ook de NAM die de schade beoordeelt en de NAM die de verdere (escalatie)procedures bepaalt.” Onder inwoners en maatschappelijke belangenorganisaties heerst „wantrouwen en moedeloosheid” door de jarenlange strijd met het gasbedrijf. „Frustraties, boosheid en verdriet lopen op.”  Ook de Maatschap Groningen ziet de schadekosten oplopen. Nergens wordt bijgehouden hoeveel schades CVW heeft afgewikkeld, signaleert Jan Dirk Bokhoven van staatsbedrijf EBN volgens de vergadernotulen van april 2015. In maart niet, zes weken later nog niet. Er stonden 10.000 gevallen open. Daar zijn nu 7.000 gevallen bijgekomen, dan is „te hopen dat CVW in juni een hoger afhandelingstempo realiseert”. De NAM kan niks doen, reageert directeur Gerald Schotman, wij staan op afstand. De gasbazen mopperen ook over de „knellende” quota voor verschillende boorputten die de minister heeft opgelegd. Ze verliezen grip op de Groningse gaswinning. Winstmaximalisatie staat onder druk. Shell-baas Benschop wil van EZ horen „hoe het overleg binnen de coalitie ervoor staat”. Hij vreest dat „de productiedoelstelling regelmatig onderwerp van discussie in de Tweede Kamer zal worden”. Bij een volgend gasbesluit willen de gasbazen ditmaal „voldoende tijd inbouwen en goed overleg voeren”.  Liefke Munneke-Bos reist op 1 april 2015 van Appingedam naar Den Haag. Zij en Jan huren in afwachting van een schadeovereenkomst met de NAM een tweekamerflat. Groninger sjaal om de hals, pet op de grijze krullen komt ze aan bij de Raad van State aan de Kneuterdijk. Samen met veertig Groningse organisaties strijdt ze voor veiligheid in Groningen. Voor het oog van de aanwezige topambtenaren van EZ en EBN-topman Jan Dirk Bokhoven, eisen de Groningers bij de hoogste bestuursrechter de vernietiging van het winningsbesluit van minister Kamp. De Groningers zijn buiten spel gezet.   Staatsraad Thijs Drupsteen zegt direct dat de Groningse gaswinning niet volledig kan worden stilgelegd. Behalve veiligheidsrisico’s zijn er ook leveringsverplichtingen. Tegelijkertijd plaatst hij vraagtekens bij de productiemaxima die de minister heeft vastgesteld. Waar baseert de bewindsman die getallen op? Dit winningsplan, laat Drupsteen zich ontvallen, „hangt van onzekerheden aan elkaar. Als we zoiets bij een simpel bestemmingsplan onder ogen krijgen, is het klaar. Dan zeggen we: doe dat maar over.” Opgetogen keert Liefke terug naar Appingedam, de toon van de hoogste bestuursrechter over de onveilige gaswinning was veelbelovend. Een half jaar later haalt de Raad van State een streep door het kabinetsbesluit. De belangenafweging tussen veiligheid en leveringszekerheid kon de Raad van State niet overtuigen. De gaskraan moet verder dicht, de productie naar hooguit 27 miljard kuub. „De minister heeft een hoger winningsniveau toegestaan dan voor een gemiddelde winning nodig is.”   Ze hebben de Maatschap Groningen het initiatief uit handen genomen, juichen de Munnekes, de achterkamertjesmacht doorbroken. Als het kabinet willens en wetens niet ingrijpt bij de gaswinning, kunnen ze het zelf, met hulp van de rechter. Opnieuw doen Liefke en Jan dat jaar aangifte tegen de NAM, nu met  gedupeerden van de  Groninger Bodem Beweging. Ze betichten de gaswinner van het vernielen van huizen in Groningen en het moedwillig in gevaar brengen van hun leven als bewoner. Ook EBN, mede-eigenaar van de gaspijp door de akkers in Krewerd, klagen ze aan voor de schade aan hun boerderij. Huisvriend Sijbrand Nijhoff vond in het Nationaal Archief de geheime ‘Overeenkomst van Samenwerking’ uit 1963. Daarin maken oliebedrijven, NAM en de staat hun afspraken over het zo voortvarend en winstgevend mogelijk leegpompen van het Groninger Gasveld. De Munnekes schrijven: „We zijn bedrogen en bestolen door de Maatschap die Groningen straffeloos kapot maakt.”   Binnenkamers probeert minister Kamp vat te krijgen op de Maatschap, vooral op staatsbedrijf EBN en zijn eigen topambtenaar Mark Dierikx. Meermaals windt de bewindsman zich erover op dat de bestuursvoorzitter van EBN een salaris binnenhaalt van bijna drie keer de balkenendenorm. Wat begint hij tegen een staatsbedrijf zonder antenne voor publieke veiligheid?  Wat moet hij met een directeur-generaal die buiten zijn zicht voortdurend om tafel zit met twee oliemultinationals?  Staatsbedrijf EBN heeft „een te vrije rolopvatting”, analyseren topambtenaren in opdracht van Kamp.  En: „EZ heeft onvoldoende gestuurd en gecorrigeerd.” Topman Jan Dirk Bokhoven van EBN stapt zomer 2015 op, nadat de minister bij EBN commissarissen benoemt met een ‘maatschappelijk kompas’. Een half jaar later verlaat directeur-generaal Mark Dierikx Economische Zaken.  Liefke Munneke-Bos ligt voor het raam van de seniorenflat in Appingedam.  Het is april 2021. Jan heeft haar bed tegen de verwarming aangeschoven. Ik ben zo ontzettend moe, vertrouwde ze hem vijf maanden eerder toe, de zenuwen nemen me te grazen. Maar Liefke is niet overspannen. Ze heeft alvleesklierkanker.  Als de telefoon gaat, neemt Jan Munneke op. Het is Gerard Beukema, burgemeester van Delfzijl. Hij is de laatste jaren betrokken bij het schadeherstel en de versterking van de boerderij. Najaar 2016 tekenden de Munnekes een deal met de NAM, een jaar later werden ze toegelaten tot versterkingsprogramma Eigen Initiatief van de Nationaal Coördinator Groningen.   Maar ruim vier jaar later is de bouw nog altijd niet begonnen. Toen het kabinet in 2018 besloot de Groningse gaswinning te stoppen, viel het  programma stil. Opnieuw moest worden uitgezocht welke huizen versterkt moeten worden. De onzekerheid over de toekomst van ’t Noorn vreet aan Liefke. Ze weet: terugkeren naar de boerderij lukt haar niet meer. Maar het gaat om de Groningers na haar, de ziel van het Hogeland. Is het de burgemeester gelukt hun schadezaak vlot te trekken bij NCG en de NAM?  Jan overhandigt Liefke de telefoon. Om haar lippen verschijnt een glimlach. Bedankt, hoort hij zijn vrouw fluisteren: „Dan komt het goed.” Liefke Munneke-Bos overlijdt op 17 april 2021, ze was 65 jaar. Jan Munneke woont nog in de huurflat. Elke dag rijdt hij van Appingedam naar Krewerd om te zien hoe de versterking vordert. Schadedossier 002147 is tien jaar na ‘Huizinge’ nog niet gesloten. Voor deze reconstructie baseren NRC en Dagblad van het Noorden zich op  ruim 300 pagina’s vertrouwelijke vergadernotulen van het college van beheer van de Maatschap Groningen uit de periode november 2012 tot april 2015.  Daarnaast spraken de verslaggevers ruim veertig direct betrokkenen uit het Groningse aardbevingsdossier. Het gaat om gedupeerden, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag. De kranten kregen inzage in vertrouwelijke mails, gespreksverslagen en WhatsAppberichten, die hun verhalen ondersteunen en bevestigen. Ook namen ze tientallen beleidsdocumenten door die met een beroep op de Wet open overheid, voorheen de Wet openbaarheid van bestuur, naar buiten zijn gekomen. Genoemde organisaties en verantwoordelijken willen niet inhoudelijk reageren zolang de parlementaire enquêtecommissie nog bezig is met de verhoren.     Economische Zaken heeft zich teruggetrokken uit de Maatschap Groningen. Niet langer overleggen topambtenaren met olie- en gasbedrijven in dit gremium. Dat besloot staatssecretaris Hans Vijlbrief (Mijnbouw, D66) na berichtgeving van NRC en Dagblad van het Noorden over de vertrouwelijke gasnotulen. Zijn topambtenaren handelden niet zoals van hen verwacht had moeten worden. „Wat ik las, past niet bij het beeld dat ik heb hoe de staat hoort te handelen”, oordeelt Vijlbrief.  Voormalig EBN-bestuursvoorzitter Jan Dirk Bokhoven is niet opgeroepen door de parlementaire enquêtecommissie die komende maandag verder gaat met verhoren. Staatsdeelneming Energie Beheer Nederland verwerpt aansprakelijkheid voor de Groningse schadezaken, omdat EBN niet is aan te merken als (mede)exploitant van een mijnbouwwerk. De enquêtecommissie zal topambtenaar Mark Dierikx wél horen. Dan moet blijken in hoeverre hij binnen de Maatschap heeft gehandeld in opdracht van de minister en of hij moest vertrekken. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/26/ook-toen-de-boerderij-al-op-63-stutten-leunde-draaide-het-kabinet-de-gaskraan-verder-open-a4139843
2022-08-26||Zwanger tegen betaling, en gevlucht||De kelder van een villa in Kiev herbergt het meest wezenlijke bezit van duizenden mensen uit de hele wereld. In cilindervormige vrieskisten liggen de embryo’s van hun mogelijke toekomstige kinderen. Een vaak laatste kans op ouderschap. Vriesdamp stijgt op wanneer een medewerker in een witte jas een aantal bestickerde buisjes opvist uit stikstof van bijna -200 graden Celsius. De cellen die wachten op een draagmoeder merken niets van de Russische invasie. Maar meerdere raketinslagen kwamen hier heel dichtbij. „Wij hebben noodstroom. Wij zijn voorbereid op een nucleaire oorlog”, sust Albert Totsjilovski, directeur van de BioTexCom-vruchtbaarheidskliniek, in zijn kantoor boven de vrieskisten.  Hij heeft sinds 24 februari veel angstige wensouders aan de telefoon. Vooral degenen van wie toen al een draagmoeder in verwachting was.   Hij moest ook zorgen dat de draagmoeders snel in veiligheid werden gebracht. „Op één na hebben we iedereen uit bezet gebied kunnen evacueren. We moesten Russen  omkopen met 500 dollar per persoon om ze door te laten.” Enkele vrouwen zijn Oekraïne helemaal ontvlucht, soms met hulp van de biologische ouders, en weigeren terug te komen voor hun bevalling. „Als ze het kind niet hier krijgen, wordt het een juridische chaos”, zucht hij.   De Oekraïense wet staat commercieel draagmoederschap toe voor getrouwde, heteroseksuele ‘wensouders’ uit alle landen. Zolang het kind genetisch van minimaal één van de ouders (in het geval van eicel- of spermadonatie dus alleen de vader of moeder) afkomstig is, worden zij automatisch erkend als ouders. Op geen enkel moment is het kind juridisch van de draagmoeder. In Nederland is draagmoederschap toegestaan, maar niet commercieel. Ook erkent Nederland niet de automatische toekenning van het kind aan de biologische ouders in plaats van de draagmoeder zoals in Oekraïne. „Als de wensouder daarna bij de ambassade een Nederlands paspoort aanvraagt voor het kind, wordt deze aanvraag afgewezen. Het kind kan dan dus niet naar Nederland reizen”, aldus het beleid van de overheid.  Bij familierechtadvocaten in Nederland zijn maar enkele, niet recente, gevallen bekend van stellen die hun kind hebben gekregen via een Oekraïense draagmoeder. Vanwege de juridische complicaties raadden de advocaten dit al voor de oorlog af. Noord-Amerika en Georgië zijn populairdere bestemmingen.  Vruchtbaarheidsklinieken in Oekraïne kennen de Nederlandse wet ook en zeggen daarom niet met Nederlandse wensouders te werken. „Wij kunnen niet garanderen dat ouders hun kind meekrijgen, dus als ze alleen de Nederlandse nationaliteit hebben, beginnen we er niet aan”, zegt Albert Totsjilovski, directeur van marktleider BioTexCom. Officiële cijfers ontbreken, maar zeker duizend Oekraïense  vrouwen,  vaak uit dorpjes in armere delen van het land, droegen toen de invasie begon een baby van buitenlandse vreemdelingen. Bijna de helft van hen via  marktleider BioTexCom.  Albert Totsjilovski (45) is geen arts, maar een zakenman. Het type met een flinke gouden ketting,  zijn mobiele telefoon in een holster aan zijn riem. Vijftien jaar geleden zag hij „een gat in de markt: voortplanting”.  In veel landen, inclusief Nederland, is commercieel draagmoederschap illegaal. Elders is veel duurder of omslachtig. In Oekraïne kunnen getrouwde heterostellen uit de hele wereld terecht. Al werkt Totsjilovski niet met Nederlanders, vanwege de moeite die het kost om een kind daar erkend te krijgen. China is  zijn grootste markt, gevolgd door Duitsland en Italië.    Wensouders kunnen voor 40.000 euro de zwangerschap uitbesteden. Een tweeling is duurder. Tegen een meerprijs kies je   het geslacht van het kind. Eicellen heeft BioTexCom  desgewenst ook in de aanbieding. De geboorteakte toont  alleen de namen van de wensouders. Alsof de draagmoeder nooit bestaan heeft.  De voor de oorlog florerende praktijk is  vaak bekritiseerd als  babyfabriek en mensenhandel. De Oekraïense vrouwenrechtenexpert Maria Dmytrjeva hekelt de „totaal ongereguleerde sector waarin uitbuiting wijdverbreid is”.   Misstanden in de Oekraïense draagmoederindustrie werden internationaal zichtbaar tijdens de coronapandemie, mede dankzij Totsjilovski. Hij verspreidde – deels geënsceneerde – beelden van rijen baby’s die door reisrestricties niet konden worden opgehaald. Een probleem, vertelt hij, dat wat betreft China nog steeds speelt. „We hebben een jongetje dat al anderhalf jaar op zijn ouders wacht: hij leert al Oekraïens.”   We hebben een jongetje dat al anderhalf jaar op zijn ouders wacht: hij leert al Oekraïens Albert Totsjilovski directeur van vruchtbaarheidskliniek BioTexCom  Dmytrjeva somt schandalen op die er al lang voor de oorlog en de pandemie waren. „De vrouwen worden onvoldoende geïnformeerd over de risico’s en hebben geen  zeggenschap meer over hun lichaam. Omdat de ‘bestelouders’  niet verplicht zijn hun kind op te halen, worden baby’s die ziek of gehandicapt zijn simpelweg in Oekraïne achtergelaten. Zij komen in onze weeshuizen terecht.”  De invasie heeft een  deuk geslagen in Totsjilovski’s onderneming. „We zijn sindsdien geen enkel nieuw traject begonnen met buitenlandse ouders”, zegt hij. Maar over de toekomst maakt hij zich weinig zorgen. „De vraag is overweldigend en  het aanbod neemt ook niet af.” Voor de oorlog was een gemiddeld maandsalaris voor vrouwen ruim 300 euro. Negen maanden draagmoeder zijn levert tussen 15.000 en 20.000 euro op. „De situatie voor Oekraïense vrouwen is door de oorlog verder verslechterd”, zegt Maria Dmytrjeva. „Veel vrouwen zijn  werkloos en ontheemd. Dat maakt ze kwetsbaar voor mensenhandel. We zien dat  criminele bendes die vrouwen ronselen voor prostitutie dat ook doen voor draagmoederschap.” Zij heeft weinig vertrouwen dat de kandidatuur van Oekraïne voor het lidmaatschap van de Europese Unie iets aan de situatie kan verbeteren. „De lijst  eisen zal zo lang zijn dat dit daar geen prominente plek op zal innemen. Maar ik begrijp werkelijk niet waarom  EU-landen de import van baby’s uit Oekraïne niet verbieden.” Foto Kostyantyn Chernichkin
   „Iedereen moet het werk doen wat zij leuk vindt en ik vind het ontzettend leuk om zwanger te zijn. Ik ben fulltime moeder. Mijn  dochters zijn 15 en 14 en mijn zoon 4.  Ik ontdekte draagmoederschap via sociale media. Mijn man was in eerste instantie tegen. ‘Waarom zou je? Er is toch geen financiële noodzaak?’ Maar nu steunt hij mij. Toen het eerste geld binnenkwam was hij toch wel blij. Zeker nu hij door de oorlog zijn baan als verhuizer kwijt is. Svitlana is begin oktober uitgerekend om te bevallen  van een Braziliaans meisje, Helena.
 „Het intensieve vechten in Melitopol, waar ik vandaan kom, duurde vijf dagen. Daarna konden we van de schuilkelder terug naar ons appartement. Maar alles was afgesloten:  geen elektriciteit, geen verwarming, geen water, geen internet. Twee weken later begon ik heftig te bloeden. Ik was bang dat ik het meisje zou verliezen.  „Het hadden  eigenlijk twee kindjes moeten zijn. De ouders hadden een tweeling besteld, een jongen en een meisje. Daar zou ik 20.000 euro voor krijgen. Maar na het inbrengen leefde het jongetje niet. Daarom krijg ik nu 16.000 euro. „Ik was me bij de implantatie bewust: dit kind heeft al ouders, ik hoef er geen moedergevoelens voor te ontwikkelen. Maar ik voel alles wat ze doet. Wat haar humeur is. Ik vertel  niet aan mijn zoontje dat er een baby in mijn buik zit, want dan vraagt hij zich straks af waarom die is verdwenen. Hij denkt dat ik dik word door te veel eten. „Na de bloeding ben ik met mijn hele gezin geëvacueerd. De tocht was  griezelig. De Russische militairen, Tsjetsjenen eigenlijk, dwongen mijn dochters uit de auto en betastten hen. De kliniek betaalde de tocht alleen voor mij. In dit appartement in Kiev wonen we gratis, maar alleen ikzelf krijg mijn eten en zorg  vergoed. „Ik wil niet terug naar Melitopol. Oekraïne bestaat daar niet meer. Het is volledig onder Russisch bewind met Russische roebels. Het leven is onbetaalbaar en er is geen werk.”  Foto Kostyantyn Chernichkin   „Zwanger zijn van andermans kind voelt totaal anders dan je eigen kind. Met mijn  dochter had ik elf jaar geleden nergens last van, nu doet mijn hele lijf pijn. Mijn lichaam kan een ‘vreemd’ kind op elk moment afstoten, zoals een donororgaan. Dat was me van tevoren niet verteld. Ik sta strak van de medicatie en de hormonen die ik moet slikken.  Tetjana is op 1 augustus bevallen van een Italiaans meisje, Mathilde. Het interview vond voor de bevalling  plaats in Kiev.
 „Toen de Russen het zuiden binnenvielen, moesten we in het stadje waar ik vandaan kom wekenlang schuilen in een kelder. Ik snap dat de ouders van dit meisje zich vreselijk veel zorgen maakten. Ze wisten niet of hun kind het zou overleven. Maar ik kon ze niet elke minuut geruststellen. Ik had ook de zorg voor mijn eigen dochter.  „Toen Kiev in april weer veilig was, besloot de kliniek dat we daarheen moesten. De route uit bezet gebied was vreselijk: 58 uur in een konvooi langs 41 wegblokkades waar we telkens door de Russen werden ondervraagd, bedreigd en afgeperst.  „Ik heb thuis een kledingwinkel. Daarvoor had ik geld geleend, niet van een bank maar van een lokale zakenman. Het lukte me niet hem terug te betalen. Toen ik een vriendin daarover vertelde raadde ze me aan om draagmoeder te worden.  „Ik heb het  bijna niemand verteld en wil niet met mijn achternaam in de krant. Ik ken een vrouw die dit zeven jaar geleden deed en nog steeds wordt beschuldigd van mensenhandel. Mensen snappen niet dat het op geen enkele manier jouw kind is. Sommige vrouwen willen geen Chinees kind dragen, maar dat maakt mij niet uit. Al beval ik van een krokodil. „Ik hoop dat mijn dochter en ik  na de bevalling in Kiev blijven en mijn man kan vluchten. Ons stadje is bezet, mijn winkel geplunderd en zwaar beschadigd. Ons leven wordt nooit meer hetzelfde.” Foto Kostyantyn Chernichkin   „Mijn man en ik zouden graag een huis kopen in plaats van huren. En ik houd ervan om mensen te helpen. Het is prachtig als je in negen maanden twee mensen die dolgraag ouders willen worden een baby kunt geven. Dus toen ik op Facebook een advertentie zag voor draagmoederschap, dacht ik: dat is iets voor mij. Ik werk als schoonmaakster. Daarmee verdien ik niet zoveel.  Nadia is eind september uitgerekend om te bevallen van een Argentijnse baby, Gina.
 „Ik woon met mijn man en twee kinderen net buiten Melitopol, in het zuiden. Ik vind het best als mensen weten dat ik dit doe. Het is niet crimineel. Ik zie het als werk. Werk met een hele mooie uitkomst. „Toen de oorlog uitbrak was ik banger om de baby te verliezen dan dat ik vreesde voor mijn eigen leven. Ik was vorig jaar al even zwanger geweest voor een buitenlands stel, maar dat eindigde in een miskraam. Ik stelde me voor hoe verdrietig de ouders van dit meisje zouden zijn. Ik kan niet echt met ze communiceren, maar we appen wel en vertalen dat dan. „Voor de invasie had ik om de zoveel weken medische controle. Door de oorlog kon dat niet meer. Bij ons in de buurt was een brug opgeblazen. Er vlogen vliegtuigen laag over het dorp. Overal werd geschoten en gebombardeerd. Ik denk er liever niet meer aan. „Ons huis voelde wel veilig, maar we zaten vaak zonder stroom en internet, zonder contact met de buitenwereld. Daarom wilde de kliniek dat ik veel eerder naar Kiev kwam dan de bedoeling was. We waren drie dagen onderweg en  moesten allerlei koeriers betalen om ons te evacueren. De oorlog is voor veel mensen een business. „Voor ik draagmoeder werd was ik nog nooit in Kiev geweest. Nu zit ik met mijn dochter in een door de kliniek gehuurd appartement. Het is hier veiliger, maar ik verveel me en mis mijn familie. Ik wil graag weer terug. En toch nog een huis kopen.” „Geld was de reden dat ik dit ben gaan doen. Ik heb twee kinderen, van 9 en 4, en die zie ik nauwelijks omdat ik zo hard moet werken. Ik droomde ervan een eigen huis te kopen. Een goede vriendin die draagmoeder was geweest raadde het aan, via een agent.  Ekateryna is op 20 mei bevallen van een Chinese meisjestweeling.
 „Mij werd gevraagd of ik een tweeling wilde baren. Ik was bang dat dat ingewikkeld of gevaarlijk zou zijn. Ik ben vrij klein, zou ik het wel aankunnen? Maar toen bleek dat de ouders twee meisjes wilden, terwijl Chinezen meestal jongetjes bestellen, heb ik het geprobeerd. „Wij wonen in het noordoosten van Oekraïne, 120 kilometer van de Russische grens. Ik volg het nieuws niet en had geen idee dat het oorlog zou kunnen worden.  We zijn meteen de stad ontvlucht naar familie in een dorp. Beide plaatsen werden bezet. Het was een hectische tijd waarin ik weinig tijd had om me zorgen te maken over de tweeling. Mijn eigen dochter was van de stress gaan overgeven, waardoor ze uitgedroogd raakte. „Ik heb de baby’s niet als een last ervaren. Het heeft geen enkele zin om daar zo over te denken „Begin april trokken de Russen zich opeens terug – de meesten althans. Maar de weg was absoluut niet veilig. Toen zijn we in een colonne van auto’s vertrokken. De agent heeft ons geholpen met de absurd hoge benzinekosten en regelde vrijwilligers waar we onderweg een nacht konden slapen en ons konden wassen.  „In ben in Kiev bevallen. De ouders konden niet naar Oekraïne komen om de kinderen meteen te ontmoeten. Vanwege de reisbeperkingen in China. Ik mocht de meisjes even vasthouden. Ze hebben weken bij een voogd doorgebracht voor ze zijn opgehaald.  „We hebben een nieuwe auto gekocht, geen huis. Stel je voor dat de Russen terugkomen. Of dat er een bom op valt. We hadden nog een Sovjet-barrel en nu hebben we een moderne auto waarmee we in geval van nood er hopelijk snel vandoor kunnen.”||https://www.nrc.nl//nieuws/2022/08/26/sinds-de-oorlog-ligt-de-oekraiense-babyfabriekdraagmoederindustrie-stil-a4139946
2022-08-26||Een taxichauffeur onder de MRI-scan||Als je geïnteresseerd bent in het menselijk brein en smult van de reportage-afleveringen van Onbehaarde Apen zul je deze podcast met open armen ontvangen. In How We’re Wired speurt evolutionair antropoloog dr. Anna Machine naar de meest vooraanstaande neurowetenschapsonderzoeken.  Hoe verloopt de hersenontwikkeling in de baarmoeder? Hoe werkt ons gehoor? Hoe leren we een taal? Wat vormt een herinnering, en wanneer vergeten we juist iets? Anna weet de juiste wetenschappers te spreken en de reportages doen de complexe materie opleven: een taxichaffeur wordt onder de MRI-scan gelegd in de hoop te kunnen zien hoe hij in godsnaam heel Londen uit zijn hoofd kent. How We’re Wired, wekelijks afleveringen van 20-30 min, The Bertarelli Foundation.||https://www.nrc.nl//nieuws/2022/08/26/een-taxichauffeur-onder-de-mri-scan-a4140015
2022-08-26||Parijs, onder de grond|| Ik hoop van harte dat er ten minste één podcastliefhebber deze zomer nog een Parijs-tripje op de planning heeft staan. Voor die geluksvogel zal deze podcasttip op het juiste moment komen. Rik van Puymbroeck, journalist van De Tijd met als motto: „De straat is de universiteit van de journalistiek,” slentert door de steegjes van de Franse hoofdstad met auteur Dirk Velghe, die al eerde het boek De ziel van Parijs schreef. Met het geluid van de metro op de achtergrond word je tien afleveringen lang meegenomen in een verkenning van bijzondere geschiedenissen, plekken en mensen. De ziel van Parijs, tien afleveringen van drie kwartier, De Tijd.||https://www.nrc.nl//nieuws/2022/08/26/parijs-onder-de-grond-a4140014
2022-08-26||Is een ander Rusland nog mogelijk, of hebben we de kans daarop al gemist?||In 2015 werd Boris Nemtsov, leider van de Russische oppositie, vermoord. Zijn dochter, journalist en activist Zhanna Nemtsova, vluchtte naar het Westen. Samen met Ben Rhodes, voormalig nationaal veiligheidsadviseur voor Obama, maakt zij Another Russia. Nemtsova om het verhaal van haar vader te vertellen, Rhodes wil erachter komen waarom de wereld richting nationalisme en autoritarisme beweegt. Het verhaal van Nemtsova en haar vader functioneert in deze podcast als een bovenlaag die een grotere geschiedenis tastbaar maakt; die van de val van de Sovjet-Unie en de onrust die ontstond door plotselinge nieuwe politieke mogelijkheden. Een verhaal dat de macht van oligarchen, de opkomst van Poetin en de annexatie van de Krim vanaf een alternatieve kant benadert. Vooral voor mensen die niet heel bekend zijn met de Russische recente geschiedenis is deze gedurfde vertelling een aanrader.

Another Russia, vijf afleveringen van een half uur, meer volgen. Crooked Media/Ben Rhodes/Zhanna Nemtsova. ||https://www.nrc.nl//nieuws/2022/08/26/is-een-ander-rusland-nog-mogelijk-of-hebben-we-de-kans-daarop-al-gemist-a4140003
2022-08-26||Asielakkoord: gemeenten moeten dit najaar 20.000 statushouders plaatsen||Gemeenten moeten dit najaar woonruimte creëren voor twintigduizend statushouders. Om dat te realiseren trekt het kabinet de komende jaren honderden miljoenen euro’s uit voor onder meer noodopvang, huisvesting en de aanpak van overlastgevers. Dat zijn het kabinet, de Vereniging van Nederlandse Gemeenten, het Veiligheidsberaad en de provincies vrijdag overeengekomen. De afspraken moeten de instroom van asielzoekers beperken en daarmee overvolle asielzoekerscentra ontlasten. Zo komen voorlopig alleen statushouders die een woning hebben in aanmerking voor gezinshereniging. Ook stopt het kabinet tijdelijk met de zogeheten Turkije-deal, die asielzoekers over de EU verdeelt. Door dat besluit zullen er tot eind volgend jaar 1.250 minder nieuwkomers naar Nederland komen. Verder worden de procedures voor kansarme asielzoekers versneld en gaan asielzoekers uit veilige landen en overlastgevers naar een aparte locatie. En om mensenhandel effectiever tegen te gaan, wordt het grenstoezicht van de marechaussee verscherpt. Dat veel azc’s te maken hebben met ruimtegebrek komt onder meer door trage besluitvorming bij de Immigratie- en Naturalisatiedienst (IND), die kampt met achterstanden. Hierdoor stromen te weinig asielzoekers door naar een andere locatie. Middels dwangsommen kan de IND worden geforceerd sneller een besluit te nemen. Om het aantal uit te keren dwangsommen te beperken, wordt de beslistermijn voor een asielverzoek verlengd van zes naar vijftien maanden. Aanleiding voor de overeenkomst zijn onder meer de penibele omstandigheden in het aanmeldcentrum Ter Apel, waar honderden vluchtelingen vanwege een gebrek aan slaapplekken al zo’n twee weken noodgedwongen buiten bivakkeren. Hulporganisatie Artsen zonder Grenzen, die niet eerder in Nederland in actie kwam, verleent de komende weken medische bijstand op het terrein. Daarbij worden onder meer infecties, huidziekten en verwondingen behandeld, van asielzoekers die zich volgens AzG-directeur Judith Sargentini in „mensonwaardige” omstandigheden bevinden. Afgelopen donderdag heeft de hulporganisatie twee asielzoekers met spoed naar het ziekenhuis gestuurd. De een kreeg een acute hartaanval, de ander leed aan diabetes en had al een maand geen insuline gekregen. In de nacht van dinsdag op woensdag overleed in de sporthal van Ter Apel een baby van drie maanden. De doodsoorzaak is nog onbekend en wordt onderzocht.  Voor de „onhoudbare situatie” bij Ter Apel moet „direct” een oplossing komen, aldus staatssecretaris Eric van der Burg (Asielzaken, VVD) vrijdag. Het ministerie van Defensie heeft daarom een grootschalige nieuwe opvanglocatie beschikbaar gesteld, die „vanaf volgende week” functioneel moet zijn. Van der Burg  zei niet waar die plek is. Tot die tijd moeten de asielzoekers voor wie in Ter Apel geen plek is, „zo snel mogelijk” elders worden opgevangen. Onduidelijk is of dat gaat lukken. Intussen is met de Groningse burgemeester Koen Schuiling (VVD) afgesproken dat de hygiëne bij het aanmeldcentrum moet worden verbeterd.  De asielcrisis groeide in de afgelopen weken uit tot een bestuurlijke crisis, waarin gemeenten en het kabinet aanvankelijk lijnrecht tegenover elkaar stonden. Omdat op vrijwillige basis onvoldoende asielplekken beschikbaar kwamen, besloot het kabinet vorige week zélf de regie te nemen. Van der Burg kondigde aan dat het Rijk een hotel in de gemeente Tubbergen koopt om plaats te maken voor driehonderd asielzoekers, waarmee voor het eerst een gemeente wordt gepasseerd in de besluitvorming. De dwangmaatregel leidde tot felle kritiek van buurtbewoners en de gemeente Tubbergen.  Inmiddels klinkt er ook verzet vanuit het hotel zelf. Vrijdag maakte de eigenaar bekend af te willen zien van de verkoop, à 1 miljoen 480 duizend euro. Reden: ze zou niet akkoord zijn gegaan als ze wist dat er 150 tot 300 asielzoekers in het pand zouden komen. Het Centraal Orgaan opvang asielzoekers (COA), die naar de rechter is gestapt om de koop af te dwingen, betwist dat en stelt transparant te zijn geweest over het bestemmingsplan. Maandag om 13.00 uur is de zitting in Almelo. Ook binnen coalitiepartij de VVD hield het asielbeleid de gemoederen bezig. Lokale VVD-afdelingen uitten eerder in brandbrieven kritiek op het kabinet, dat „een principiële grens” is overgegaan door „tegen de wil van democratisch verkozen bestuur” een locatie voor de opvang van asielzoekers aan te wijzen. VVD-fractievoorzitter Sebastiaan Vliegen uit de Limburgse gemeente Voerendaal, initiatiefnemer van de eerste ‘brandbrief’ aan de VVD-top over de asielopvang, is ook vrijdag „nog niet echt gerust”. „Wij willen structurele oplossingen om te voorkomen dat we over een jaar niet veel verder zijn dan nu. Ik ben bang dat Nederland nog steeds té aantrekkelijk blijft in vergelijking met andere Europese landen.” Vliegen noemt de plannen „snel bedacht”. „Het grote probleem zijn de grote aantallen in relatie tot de wachtlijsten van Nederlanders, én de steeds hogere energierekening.” Teun Heldens, fractievoorzitter van de VVD in de gemeente Peel en Maas, noemt het nieuwe plan „symptoombestrijding”. „De echte instroom wordt te weinig aangepakt. Het is veel te mager. Zachte heelmeesters maken stinkende wonden.” Met medewerking van Petra de Koning.||https://www.nrc.nl//nieuws/2022/08/26/asielakkoord-gemeenten-moeten-dit-najaar-20-000-statushouders-plaatsen-a4139955
2022-08-26||Centrale bank VS: terugdringen inflatie gaat pijn doen|| De centrale bank van de Verenigde Staten, de Federal Reserve, zal de rente blijven verhogen en hoog blijven houden tot de  inflatie is teruggedrongen. Ook al zal door dat beleid een periode volgen van lage economische groei en een verslechterende arbeidsmarkt. Dit heeft Jerome Powell, de voorzitter van de Fed, vrijdag gezegd in een toespraak tijdens de jaarlijkse bijeenkomst van centrale bankiers en wetenschappers van over de hele wereld in de Amerikaanse plaats Jackson Hole. Met de toespraak, waar op de financiële markten de hele week naar was uitgekeken, probeerde Powell vooral de zorgen weg te nemen dat de centrale bank de rente te snel weer verlaagt zodra de hoge inflatie, nu bijna 9 procent op jaarbasis, begint te dalen. Powell benadrukte dat prijsstabiliteit, veelal gedefinieerd als een inflatie van rond 2 procent, het „fundament” is van de economie. Het weer bereiken daarvan zal volgens hem tijd vergen en een „krachtig” gebruik van de instrumenten – met name de geldmarktrente – die de Fed daarvoor ter beschikking staan. Dit jaar verhoogde de Fed zijn belangrijkste rentetarief al van nagenoeg 0 procent tot tussen 2,25 en 2,5 procent. Powell wees erop dat de gemiddelde verwachting van bestuursleden van de Fed is dat de rente volgend jaar tegen de 4 procent bedraagt. Volgens hem moet worden voorkomen dat de hoge inflatie van nu blijvend wordt en dat het daarna veel lastiger wordt om deze weer te laten dalen. Powell verwees herhaaldelijk naar de jaren zeventig, toen de inflatie eveneens sterk opliep. Een te late reactie van de centrale bank vergde toen een beleid van grote renteverhogingen, waarna die rente vijftien jaar relatief hoog moest blijven om de inflatieverwachtingen van het publiek en het bedrijfsleven structureel te laten dalen.  In de eurozone, waar de inflatie eveneens tegen de 9 procent bedraagt, deed de Europese Centrale Bank (ECB) het tot nu toe beduidend rustiger aan. De ECB verhoogde de rente in juli van 0 procent naar 0,5 procent.||https://www.nrc.nl//nieuws/2022/08/26/centrale-bank-vs-terugdringen-inflatie-gaat-pijn-doen-a4139994
2022-08-26||Ruim dertig miljoen inwoners Pakistan getroffen door overstromingen||De Pakistaanse regering heeft vrijdag de noodtoestand uitgeroepen vanwege zware overstromingen die grote delen van het land al dagen teisteren. Volgens premier Shehbaz Sharif zijn ruim dertig miljoen inwoners van het land getroffen en is er dringend behoefte aan noodhulp. De autoriteiten spreken van de zwaarste overstromingen sinds 2010, toen ruim tweeduizend mensen omkwamen bij het natuurgeweld. Volgens de Pakistaanse rampenautoriteit NDMA zijn dit jaar al negenhonderd mensen omgekomen bij overstromingen door de moessonregens. Circa 200.000 huizen zouden zijn vernield, kritieke infrastructuur zoals bruggen en wegen zouden op sommige plekken compleet zijn weggevaagd en in veel delen van het land zijn gewassen, bestemd voor het komende seizoen, onherstelbaar beschadigd.  Klimaatminister Sherry Rehman zegt dat de overstromingen „de ergste humanitaire ramp van dit decennium” zijn. Rehman zegt dat de afgelopen jaren steeds meer massale overstromingen voorkomen in het land en dat dit te wijten is aan klimaatverandering. Net als de premier drong Rehman aan op hulp van de internationale gemeenschap. Er zou met name behoefte zijn aan tenten voor ontheemde gezinnen en voedselpakketten voor gebieden waar akkers volledig onder water staan.||https://www.nrc.nl//nieuws/2022/08/26/ruim-dertig-miljoen-inwoners-pakistan-getroffen-door-overstromingen-a4139993
2022-08-26||COA: gemeente Tubbergen wist al langer over plannen voor azc in hotel||De gemeente Tubbergen wist volgens het COA al sinds juni dat er een „reële mogelijkheid” zou zijn dat het Rijk een azc in de gemeente zou afdwingen. Dit schrijft het Centraal Orgaan opvang asielzoekers (COA) in de dagvaarding voor een kort geding tegen de eigenaar van hotel ’t Elshuys in het dorp Albergen, waar het azc moet komen. De eigenaar wil van de verkoop af en het COA spant een kort geding tegen haar aan. Maandag is de zitting.  De gemeente werd 16 augustus naar eigen zeggen „onaangenaam verrast” toen staatssecretaris Eric van der Burg (Asiel, VVD) bekendmaakte dat ’t Elshuys een azc voor 150 tot 200 personen zou worden. In units rond het hotel zullen nog eens 100 mensen worden opgevangen.  Meteen na die bekendmaking werd er dagenlang door inwoners van Albergen geprotesteerd. Zondag was er een stille tocht. Ondertussen benaderde de eigenaar van het hotel het COA met de vraag of zij nog van de koop af kon. Maandag kreeg het COA een brief: de eigenaar beroept zich op nietigheid van het koopcontract met als reden „bedrog” en „dwaling”.  Als ze had geweten dat er 300 asielzoekers in het hotel zouden komen wonen, schreef haar advocaat in de brief, had ze het koopcontract nooit getekend. Het COA stelt juist „vanaf dag één transparant [te zijn] geweest” over het beoogde aantal asielzoekers. In april werd het COA door een makelaar benaderd over het hotel, dat al drie jaar te koop stond. Kort erna kregen twee medewerkers van het COA er een rondleiding. Begin augustus werd het koopcontract getekend: het COA betaalt 1,48 miljoen euro voor het hotel en de grond. Op 29 augustus zou de verkoop definitief worden.  Als de eigenaar niet meewerkt aan de verkoop, eist het COA een dwangsom van 150.000 euro. Dat bedrag zou weleens betaald kunnen worden. Omwonenden gaven eerder in de media aan het hotel wel te willen kopen, om zo de komst van het azc te voorkomen. In april benaderde het COA ook de gemeente met de vraag of zij kon instemmen met het opvangen van 50 statushouders en 150 asielzoekers. Volgens het COA bevestigde de wethouder op 21 juni dat de gemeente „niet wenste mee te werken aan de opvang dan wel huisvesting van asielzoekers”, zo staat in de dagvaarding. Daarop gaf het COA aan dat de kans reëel was dat het Rijk het ‘ruimtelijke ordeningsinstrumentarium’ in zou zetten, schrijft het. Dat geeft het Rijk de mogelijkheid de gemeente in dit soort beslissingen te passeren. Tubbergen is de eerste gemeente waar de staatssecretaris het instrument gebruikt voor de komst van een azc. „Wij hebben kort gezegd geen contact gehad met het COA op 21 juni”, zegt de gemeente in een reactie. Op 10 juni heeft er wel „ambtelijke terugkoppeling” plaatsgevonden. Van mogelijke toepassing van dwang wist de gemeente „door de landelijke ontwikkelingen” wel af. „Maar de gemeente was tot 16 augustus in de veronderstelling dat het COA geen interesse meer had in het hotel”, zegt een woordvoerder. Andere investeerders hadden zich namelijk gemeld. Zij wilden van het hotel een woon-zorgcombinatie maken. De mededeling van Van der Burg kwam volgens wethouder Ursula Bekhuis „als een donderslag bij heldere hemel”, zei ze in een persconferentie half augustus. Het COA droop volgens haar na afwijzing van de gemeente „teleurgesteld” af. En ze ging ervan uit, zei ze, „dat de opvang in een andere gemeente geregeld zou worden”.||https://www.nrc.nl//nieuws/2022/08/26/coa-gemeente-tubbergen-wist-al-langer-over-plannen-voor-azc-in-hotel-a4139992
2022-08-26||Afghaans international  Farkhunda Muhtaj voetbalt in Sittard:   ‘Als vluchteling heb ik alle mogelijkheden gehad om te sporten’||Farkhunda Muhtaj had het half augustus even moeilijk. Op de dag af een jaar na de machtsovername van de Taliban liep de Afghaanse speelster van het kersverse vrouwenvoetbalteam van Fortuna Sittard tijdens de lunch steeds opnieuw de kantine uit. „Allerlei herinneringen kwamen boven. En dan zit ik in een vreedzaam, veilig land. Kun je nagaan wat het oproept bij mensen in Afghanistan zelf. Een van mijn teamgenoten kwam op me af en vroeg of het wel goed met me ging. Ik vertelde waarom ik verdrietig was. Ze steunde me erg. Als ik wat nodig had, moest ik het laten weten. Hartstikke lief.” Fysiek beleeft Muhtaj ook een moeizame start in Sittard. Na een blessure zou ze op de dag van dit interview voor het eerst volledig meetrainen. Maar voordat de partijtjes beginnen, sjokt de 24-jarige, 1.60 meter lange  middenvelder vanwege een nieuwe blessure met zichtbaar chagrijn naar de kleedkamers. Even later komt ze naar buiten voor een cooling down op de hometrainer voor de deur. „Ik hoop dat ik snel weer kan spelen”, zegt Muhtaj.      Met het elftal van Fortuna Sittard heeft Limburg voor het eerst een team in de Vrouwen Eredivisie. Bij de seizoenstart, half september, moet het meteen serieus aan de bak: eerst uit tegen Ajax, dan thuis tegen Feyenoord. Jonge talenten spelen bij Fortuna samen met meer ervaren krachten,  onder wie enkele Belgische internationals en Muhtaj, aanvoerster van het nationale team van Afghanistan.  Trainer Roger Reijners kent het vrouwenvoetbal. Van 2010 tot 2015 was hij bondscoach van Oranje. Beoordelen waar zijn team staat, vindt hij lastig. Muhtaj op waarde schatten is nóg moeilijker vanwege haar blessures tijdens de voorbereiding. „Maar dat ze een enorme drive heeft, is duidelijk. En haar cv op humanitair gebied dwingt respect af. Daar moet je als club ruimte voor willen maken. Ze is absoluut een rolmodel.” Die houding van de club plus de ambities in Sittard trokken Muhtaj over de streep voor een contract in Sittard. „En Nederlands voetbal heb ik altijd gevolgd. Het is gebaseerd op balbezit. Daar hou ik van.” Je bent opgegroeid in Canada, hebt daar op niveau gespeeld. Lagen daar geen verdere mogelijkheden voor je?  „Het niveau is in Canada hoog, maar het is semi-professioneel. Hier heb je fullprofs. En Europa is natuurlijk de bakermat van de voetbalsport. Ik wil op alle fronten het beste uit mezelf halen, omdat mijn ouders en andere Afghanen nooit die gelegenheid hadden.” Je vader en je moeder vertrokken al jong uit Afghanistan.  „Tijdens de burgeroorlog in de jaren negentig vluchtten ze naar Pakistan. Daar leefden ze een tijdlang zonder geldige papieren. Ik ben daar geboren. Op mijn tweede werden we toegelaten in Canada.” Welke rol speelde de Afghaanse cultuur tijdens je jeugd? „Thuis spraken we Farsi. Ik kan het lezen en schrijven. We aten het voedsel, luisterden naar de muziek, leerden over het land en al het moois dat het land te bieden heeft. Ik ben altijd een trotse Afghaanse geweest. Dat was niet altijd makkelijk. Mensen kregen via het nieuws een eenzijdig beeld: enkel oorlog. Vanaf zes, zeven jaar moest ik altijd in de verdediging, als het over mijn land ging.” En het islamitisch geloof?  „We gebruikten onze religie als leidraad. Ik ben een trotse moslim en blij dat mijn ouders mij de voordelen ervan lieten zien. Daar komt mijn discipline vandaan. Wij moeten vijf keer per dag bidden. Moeten geld geven aan goede doelen. Van jongs af betrokken mijn ouders ons bij het steunen van humanitaire projecten, van de kwetsbaren.” Staat je religie niet op gespannen voet met je streven naar gendergelijkheid?  „Volgens sommige verkeerde interpretaties wel. Maar voor de ware islam zijn mannen en vrouwen gelijk. De rol van vrouwen versterken is iets goeds. Dat hoort bij ons geloof. Mijn ouders hebben zich daarom nooit veel aangetrokken van betogen over vrouwen die niet zouden mogen sporten of wat dan ook. Wat mijn broers mochten, mochten mijn zussen en ik ook. En andersom. Mijn oudste zus en mijn oudste broer begonnen met voetbal. Daarna kwamen ik, als derde in het gezin van zeven, en mijn jongere broer. De rest volgde.  De twee oudsten combineerden voetbal met een universitaire studie. Zij waren onze voorbeelden.  Door die simultaan-aanpak heb ik nu twee bachelors: in gezondheids- en bewegingswetenschappen en in educatie. Daarna stond ik op een tweesprong: Wat ga ik echt doen? Ik had de mogelijkheden om voetbalprof te worden.” Ondertussen speelde je al semi-professioneel en droomde je van een plek in de Canadese selectie.  „Spelen voor Canada zou een dankjewel zijn geweest. Dankjewel dat je ons de mogelijkheden voor een nieuw begin hebt gegeven. Terugbetalen via voetbal.” Maar je werd in 2016 benaderd voor het Afghaanse nationale team.   „Ja. En daarvoor spelen beschouwde ik eveneens als een prachtgebaar. Ik mag er niet geboren en getogen zijn, zelfs nooit geweest zijn, toch voel ik me ook Afghaanse. Ik wilde het doen voor mijn door oorlog verscheurde land en voor alle meisjes en vrouwen die niet konden en hadden wat ik kon en had.” Met die keus verdween de mogelijkheid van spelen voor Canada uit beeld.  „Het was een dilemma. Het bleef door mijn hoofd spoken: Is dit slim? Ga ik ervan genieten? Kan ik spelen op het niveau dat ik gewend ben?”  Farkhunda Muhtaj: „Mijn ouders hebben zich nooit veel aangetrokken van betogen over vrouwen die niet zouden mogen sporten.”   Foto Chris Keulen En?  „De twijfels zijn lang gebleven. Het team bestond voor de helft uit vrouwen uit Afghanistan en voor de helft uit vrouwen van elders. Het verschil in voetbalpeil was daardoor groot. Logisch, want als vrouw een balletje trappen in Afghanistan is heroïsch. Niemand gaat je daarin steunen. Terwijl gevluchte vrouwen elders in de wereld in goede omstandigheden konden trainen, zich konden meten met anderen bij goede voetbalclubs. Dus vervulden wij een mentorrol en probeerden we die kloof zoveel mogelijk te verkleinen. Sommige speelsters worden niet eens gesteund door hun familie. Ze sluipen letterlijk door ramen en achtertuinen om naar een training te gaan. Dan vertellen ze hun ouders dat ze naar school zijn geweest, terwijl ze op het veld stonden. Wij als vluchtelingen hebben elders in de wereld alle mogelijkheden gehad om te sporten, te groeien en ons te meten. Door een mentorrol op te pakken en intensief met elkaar te werken tijdens trainingskampen hebben we geprobeerd om de kloof te verkleinen.” Lukte dat?  „Soms. Niets is makkelijk. Zelfs een plan maken is moeilijk, want de werkelijkheid verandert steeds. Maar hoeveel deuren er voor ons ook gesloten worden, we blijven duwen om ze open te krijgen.”  En toen werd je in de zomer van 2021 plotseling gebeld. „Ja,  iedereen zag wat voor verschrikkelijks in Afghanistan aan het gebeuren was. Toen hing opeens de voetbalbond aan de lijn of ik kon helpen met het evacueren van speelsters.  In eerste instantie ben ik  in het wilde weg  gaan bellen: mijn vader voor tips, mensenrechtenadvocaten, vluchtelingenorganisaties, andere ngo’s. Aanvankelijk ook voor het nationale vrouwenelftal. Daar ging later iemand anders mee aan de slag. Daarna  heb ik me ingezet om de meisjes van het Afghaans beloftenteam weg te krijgen.” Had je succes?    „In Canada kreeg ik meelevende reacties, maar kon niemand iets doen. Ik kwam pas echt verder via een vriend en mentor van me, Kat Khosrowyar, die coach van het Iraanse vrouwenteam is geweest. Zij hielp me aan contacten op het hoogste politieke niveau in de Verenigde Staten. Daar zagen ze wel urgentie. Zo ontstond wat Operation Soccer Balls is gaan heten. Ik ben er weken voltijds mee bezig geweest. Het was een stoomcursus crisismanagement. Ik stond voortdurend in contact met diplomaten en inlichtingenmensen. Het ging over vluchtroutes, safe houses, geldige documentatie, vliegtuigen en moed houden. Ik werd  vastberadener van elke mislukte poging. De meisjes en hun families hadden het natuurlijk lastiger. De deadline om ze het land uit te krijgen, 31 augustus, verliep. Pas in de tweede helft van september  kwamen ze met  tachtig mensen  weg.”   Daarna heb je de meisjes  ontmoet in Portugal, waar ze terechtkonden.  „Ik had niet eerder iemand van het jeugdteam gezien. In Portugal heb ik een tijdlang zaken als huisvesting en ander belangrijks voor hun toekomst proberen te regelen. Inmiddels ben ik een soort coach op afstand. Ik stuur ze onder meer trainingsschema’s voor fitness.”  Is er  hoop voor de speelsters in Portugal en jouw vrouwenelftal om ooit weer voor Afghanistan uit te komen?   „Ik heb daar veel contact over met de FIFA en andere organisaties. Om alles weer op te kunnen starten zijn geld en een plan nodig. We zijn nu druk met het uitwerken van een goed voorstel.”  Is zo’n nationaal team in ballingschap denkbaar? Mengt de FIFA zich dan niet te veel in politieke zaken?  „Gezien alles wat er in Afghanistan is gebeurd, moet dat mogelijk zijn. Rond deze tijd volgend jaar hoop ik dat we zover zijn.”  Kun je in Sittard naast al dat internationale werk iets buiten het veld betekenen?    „Sittard en omgeving kenden nog niet eerder professioneel vrouwenvoetbal. Dus jonge meisjes hier groeiden op zonder rolmodellen op dit gebied. Hier wil ik net zo goed bijdragen aan verandering met extra oog voor vluchtelingen en andere nieuwkomers in Nederland.” De  Vrouwen Eredivisie wordt dit seizoen met de komst van Fortuna Sittard en Telstar uitgebreid naar elf clubs. De competitie bestaat uit 22 speelronden. Vanwege het oneven aantal clubs in de competitie is ieder weekend een club vrij. De wedstrijden die op zondag om 12.15 uur worden gespeeld, zijn grotendeels live te zien op sportzender ESPN. Op 11 september strijden landskampioen FC Twente en Ajax, winnaar van de TOTO KNVB beker, in Enschede om de Supercup. Die wedstrijd is live te zien op ESPN.||https://www.nrc.nl//nieuws/2022/08/26/afghaans-international-farkhunda-muhtaj-voetbalt-in-sittard-als-vluchteling-heb-ik-alle-mogelijkheden-gehad-om-te-sporten-a4139989
2022-08-26||Opinie | Vang asielzoekers op per postcodegebied||‘In de stad zie je veel mensen weinig. In een dorp weinig mensen veel”, is een uitspraak van Lévi Weemoedt. Een aantrekkelijk maar achterhaald beeld. Stadsbewoners hebben hun eigen ‘bubbels’ waarin ze weinig mensen veel zien. En veel dorpsbewoners onderhouden een groot netwerk met mensen van het werk, onderwijs en via sociale media. Nederland is één grote stad en duizend dorpen tegelijkertijd.  Eric de Ceuster is bestuurder van een woningcorporatie De bewoners van Albergen of van een willekeurige stadswijk reageren niet anders op een gedwongen komst van een azc voor driehonderd asielvragers. Niet in ons dorp, niet in onze wijk!  Ik zeg asielvragers, geen asielzoekers. Vragen is gericht op een ander. Zoeken is individueel. Het associeert met zoeken en niet vinden. Of nog giftiger, met: wat heb je hier te zoeken? Met de verkeerde woorden ontmenselijken we vluchtelingen. Dat doen ook de beelden van Ter Apel. In ons geheugen blijft hangen: chaos, vies en gevaarlijk.  De opvang van 76.000 Oekraïense ontheemden toonde een alternatief. Ten eerste was er compassie. Ze hebben een andere taal, een ander geloof, een andere cultuur, maar het zijn vooral mensen op de vlucht voor onheil. Laten we die compassie ook tonen voor vluchtelingen uit andere landen. Dat heeft geen magneetwerking, want ons asielbeleid is uitermate streng.  Oekraïners  konden zich  vrij vestigen zonder zich direct te melden bij één registratielocatie. Waarom zo anders bij mensen die asiel vragen? Laat hen eerst op adem komen op de plek die zij zelf kiezen. Daarna melden zij zich aan bij een centrum in de regio. Waarom kan dat nu  maar op één plek? Aanmelden is voor vluchtelingen van groot belang, ze komen écht wel. Met uitzondering van een kleine groep die de illegaliteit in gaat, zoals ook nu.  De opinieredactie verzint voor deze zomerserie een kop, u schrijft het artikel met de beste argumenten erbij. De opdracht voor komende   week: Jongeren lezen niet meer – so what? De tekst (max. 600 wrd.) kunt u uiterlijk 31 augustus sturen naar opinie@nrc.nl o.v.v. Anderzijds.  Bij de Oekraïners was er oneerbiedig gezegd geen verdeelprobleem. Ze vonden hun weg via landgenoten, burgerinitiatieven en gemeenten. Kan dat met mensen die asiel vragen ook? Vast wel. Maar mocht het toch nodig zijn, verdeel dan evenredig, kleinschalig, wederkerig en dan kan het vrijwillig. Evenredig behoeft geen toelichting. Het vergroot het draagvlak en daarmee de vrijwilligheid.  Voor de kleinschaligheid: sluit aan bij de postcodegebieden. Daarvan heeft Nederland er 4.070. Gemiddeld wonen er 3.200 volwassenen: een groot dorp of een kleine stadsbuurt. In 2021 vroegen 35.000 mensen asiel, 9 per postcodegebied. Dat is overzichtelijk en vergroot de vrijwilligheid. Wederkerigheid: tegenover de vraag om 9 mensen die asiel vragen op te vangen staat een vergoeding van 27.900 euro per persoon. Dat waren in 2021 de kosten van huisvesting, personeel van het COA, gezondheidszorg en levensonderhoud. Geef dit budget via de gemeente aan de mensen in ieder postcodegebied voor hun oplossing voor huisvesting en levensonderhoud. De gemeente kan geld apart houden voor onderwijs, zorg en begeleiding. In stadswijk A zullen de bewoners en ondernemers een leegstaand schoolgebouw huren en catering en schoonmaak inhuren. In dorp B wordt een graanschuur met vrijwilligers omgebouwd tot een woning voor twee vluchtelingengezinnen. De volwassenen werken mee op de boerderij voor eten en leefgeld. In stadswijk C stellen bewoners een lege kamer in hun huis ter beschikking en is de asielvrager inwonend huisgenoot. Beste inwoners van Tubbergen, uw gemeente heeft 14 postcodegebieden. We vragen u 126 mensen op te vangen die op de vlucht zijn en asiel vragen. Dat vragen we aan alle Nederlanders, in dorpen en steden. Wij ondersteunen u met 3.515.400 euro. Wij zijn dankbaar dat u de zorg voor deze mensen met ons deelt. Met vriendelijke groet, de regering van alle Nederlanders. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/26/asielopvang-moet-juist-in-dorpen-a4139988
2022-08-26||Honderden statushouders in Utrecht vonden woning, college schrapt voorkeursbehandeling||Bijna alle statushouders die de afgelopen weken voorrang kregen op een sociale huurwoning in de stad Utrecht hebben inmiddels een nieuw onderkomen gevonden. Dat schrijft wethouder Rachel Streefland (Asiel en Integratie, ChristenUnie) vrijdag in een brief aan de gemeenteraad. Vanaf komende maandag zijn vrijkomende sociale huurwoningen weer grotendeels beschikbaar voor andere woningzoekenden. In opdracht van het Rijk besloot het Utrechtse college om sociale huurwoningen tot half september vrijwel alleen te reserveren voor statushouders. Al in de eerste drie weken vonden 279 vluchtelingen met een verblijfsvergunning een nieuw onderkomen. Samen gaat het om 148 woningen. De komende weken krijgen ook anderen op de wachtlijst een eigen huis, verwacht de gemeente Utrecht, waardoor de voorkeursbehandeling niet meer nodig is. Aanleiding voor de maatregel was het ontlasten van opvanglocaties, zoals het overvolle aanmeldcentrum in Ter Apel. Door een toename van de instroom van asielzoekers in combinatie met de krappe woningmarkt kunnen statushouders niet doorstromen naar een eigen woning. Hierdoor slapen honderden vluchtelingen al dagenlang buiten de poorten van het aanmeldcentrum. In de ministerraad wordt vrijdag gesproken over maatregelen om de asielcrisis het hoofd te bieden.||https://www.nrc.nl//nieuws/2022/08/26/honderden-statushouders-in-utrecht-vonden-woning-college-schrapt-voorkeursbehandeling-a4139981
2022-08-26||Serena Williams was van meet af aan een rolmodel||De eerste keer dat ik een tenniswedstrijd van Serena Williams versloeg was op de Australian Open in 2007. Williams begon het toernooi als nummer 81 van de wereld, na een lange periode van blessureleed. Kenners dichtten haar een vormcrisis toe en gniffelden toen ze aankondigde dat ze de top weer ging bestormen. „Ze is gek”, zei commentator Pat Cash. Maar Serena zou Serena niet zijn als dat haar niet had gesterkt. Als ongeplaatste speelster baande zij zich een weg naar de finale, voor het eerst sinds 2005 bereikte zij de laatste twee van een grandslam. Nu moest zij alleen nog Maria Sjarapova zien te verslaan. „Ze heeft een geweldig toernooi gespeeld”, zei commentator Tracy Austin. „Maar Sjarapova is een maatje te groot.” Die dag liet Williams haar Russische opponent alle hoeken van de baan zien. Wanhopig zocht Sjarapova na elk punt de ogen van haar vader en coach Joeri en één keer mepte ze zelfs een bal – opzettelijk, zo leek het – op het lichaam van Williams. Na het duel zou ze nummer één van de wereld worden, maar het wedstrijdverloop moet haar slapeloze nachten hebben bezorgd: 1-6 en 2-6. Met haar verwoestende service en explosiviteit maakte Williams indruk. En ook in de jaren daarna zat ik altijd op het puntje van mijn stoel als zij speelde. De Amerikaanse verschilt in alles van haar collega’s en de collega’s in de decennia voor haar. Ze is geen wit, rank poppetje. Ze is zwart, gespierd, heeft rondingen en accentueert die graag met zelf ontworpen kleding. En: ze schat zichzelf op waarde.  Toen een journalist haar eens vroeg aan welke tennisser zij zich spiegelde zei ze zonder nadenken: Roger Federer. Ook dáár werd over gemeesmuild, maar dat was ze inmiddels wel gewend.  „In de sport zijn fysieke excellentie en een zwart lichaam een problematische combinatie, die in de loop der tijd verwarrende en pijnlijke controverses heeft opgeleverd, maar ook onvervalste vreugde voor de massa”, schreef de Britse oud-sprintster Jeanette Kwakye twee jaar geleden in The Daily Telegraph. „Een zwarte sporter balanceert op de dunne scheidslijn tussen ’s lands lieveling en paria. Getalenteerd, patriottisch en het beste vertegenwoordigend dat een land te bieden heeft, maar één misstap en je krijgt een scherpe herinnering: wees dankbaar voor de kans die je krijgt.”  Als zwarte atlete had Kwakye vaak tegenstrijdige gevoelens. „Ik probeerde mezelf onder te dompelen in mijn vreugde over mijn huidskleur, en vierde de overwinningen, maar hield altijd één oog open tijdens mijn vreugdedans. Het voelde als een worsteling: gezien worden zonder te luid, te agressief of te zwart te zijn.” Haar woorden moeten voor Serena Williams heel herkenbaar zijn. Sinds Williams op 9 augustus haar afscheid aankondigde in een essay in Vogue – ze speelt haar laatste professionele wedstrijd(en) op de US Open – is er veel gesproken over haar nalatenschap. Dat ze een van de grootste tennissers (m/v) aller tijden is, staat vast. Ze won 23 grandslamtitels in het enkelspel, veertien in het dubbelspel (met zus Venus) en vier gouden plakken op Olympische Spelen. Ze voerde 319 weken  de mondiale ranglijst aan.   En, ook moeilijk navolgbaar: ze was 35 jaar en twee maanden zwanger toen ze haar laatste grandslamtitel won: op de Australian Open in 2017.  Toch valt in de vele reacties op haar essay, meer nog dan alle lof voor haar sportieve prestaties, de lof op voor haar persoon en haar maatschappelijke inbreng. Weinig vrouwelijke sporters zijn zo sportoverstijgend als Serena Wiliams. Alleen haar idool Billie Jean King komt in de buurt, al had die nooit zo’n groot social mediabereik. Een van de redenen waarom Williams in een breed segment van de samenleving geliefd is – én gehaat – is dat zij pal staat voor wie zij is. „Ik ben Serena, ik ben krachtig en ik ben niet bang die kracht te gebruiken”, zei ze eerder deze maand in een podcast van haar goede vriendin Meghan Markle, de echtgenote van de Britse prins Harry.  Haar essay in Vogue is daar ook een voorbeeld van. Ze had een interview aan een groot medium kunnen geven, of een bericht op haar Instagram-account met ruim 15 miljoen volgers kunnen plaatsen, maar dit voelde als de Serena-manier van doen. Direct, weloverwogen, eloquent en vanuit het hart. „Ik schreef de brief in een hotel in Zwitserland terwijl de tranen over mijn wangen stroomden”, vertelde ze Markle. „Ik moest terug naar al die herinneringen.” Terugkijken is geen favoriete bezigheid van Serena, noch van zus Venus. Want de weg naar succes ging, zoals zo vaak beschreven, langs vele klippen en dalen. Haar worsteling met zichzelf en de vaak vijandige tenniswereld mag Williams veel verdriet hebben gedaan – in 2006 nam ze een therapeut in de arm na een depressie – maar het verklaart ook haar grote compassie met minderheden en mensen die niet kunnen meekomen in de prestatiemaatschappij. Typerend is bijvoorbeeld dat ene zinnetje in haar essay in Vogue waarin ze uitlegt waarom ze niet het woord ‘transitie’ wil gebruiken voor haar terugtrekking uit het tennis om haar gezin te kunnen uitbreiden. „Ik beschouw het wel als een transitie”, schrijft ze, „maar ik wil dat woord niet lichtzinnig gebruiken, omdat het heel specifiek en belangrijk is voor een bepaalde gemeenschap.”  Met dat ene zinnetje scoorde zij veel punten bij homo’s, lesbo’s en transgenderpersonen. Dat een icoon als Williams op subtiele wijze aandacht vraagt voor hun lot in een steeds conservatiever wordende Amerikaanse samenleving, betekent misschien wel meer dan alle papieren gelijkheidsbeginsels bij elkaar. Voor de zwarte bevolking – zeker vrouwen – was Williams van meet af aan een rolmodel, door haar onverschrokkenheid, haar omgang met racisme, haar originele outfits (denk aan die catsuit op Roland Garros in 2018) en haar sportieve en financiële succes.  Weinig tennissers boycotten uit principe en zelfbehoud een groot toernooi, zoals Serena en Venus veertien jaar lang deden met Indian Wells, na racistische incidenten in 2001. Voor veel mensen van kleur was dat een voorbeeld: tot hier en niet verder. Met de jaren zou Williams steeds opstandiger worden, tot grote irritatie van sommigen en soms tot haar eigen spijt. Er is geen tennisster die meer boetes heeft gekregen voor wangedrag dan zij. Berucht is bijvoorbeeld haar grove taalgebruik tegen de scheidsrechter tijdens de finale van de US Open tegen Naomi Osaka in 2018. Nadat haar coach haar vanaf de tribune advies gaf, en Williams een officiële waarschuwing had gekregen, beende zij op de man af. „Jij bent een leugenaar en een dief”, schreeuwde ze. „Je bent me een excuus verschuldigd.”  Die tirade resulteerde in een cartoon in een Australisch dagblad  waarop Williams – grote bos kroeshaar, grote lippen, brede platte neus – op een tennisracket springt nadat zij een fopspeen heeft uitgespuugd. Wereldwijd leidde de cartoon tot ophef, vanwege vermeend racisme, maar de Australische mediawaakhond oordeelde dat overdrijving en absurditeit geoorloofde middelen zijn voor cartoonisten om hun boodschap over te brengen. In dit geval was die dat Williams zich kinderachtig had gedragen. Het weerhield Williams er niet van om zich door haar rechtvaardigheidsgevoel te blijven laten leiden. Waarom zouden vrouwen niet boos mogen zijn? Waarom zouden zij niet gespierd en zweterig mogen zijn? Niet ambitieus mogen zijn? Waarom zouden ze hun vuist niet mogen ballen na een mooi punt? Toen een journalist haar tijdens een persconferentie vroeg waarom zij zo weinig lachte, zei ze: „Het is bijna middernacht, om eerlijk te zijn wil ik hier niet zijn. Ik wil naar bed, want ik moet morgen vroeg trainen.” Ook om dat soort uitspraken zal zij herinnerd worden, maar wat beklijft is de wijze waarop zij maatschappelijke problemen aankaartte door uit haar eigen leven te putten. Zo beschreef zij dit voorjaar in  Elle  hoe de geboorte van haar dochter Alexis Olympia haar bijna het leven heeft gekost. Na een spoedkeizersnede werd Williams kortademig en kreeg zij pas na lang aandringen bloedverdunners en een CT-scan. Daaruit bleek dat zij meerdere bloedproppen in haar longen had. Daar kwam ook nog eens een hevige interne bloeding in haar buik overheen. „Niemand luisterde naar wat ik zei”, schrijft zij. In het stuk memoreert Williams dat zwarte vrouwen in de VS bijna drie keer zoveel kans hebben om te overlijden na de geboorte van hun kind dan witte vrouwen. „Veel van deze doden zijn volgens experts te voorkomen”, schrijft zij. „Gehoord worden en goed behandeld worden was het verschil tussen leven en dood voor mij. Ik weet dat die statistieken anders zouden uitvallen als artsen luisterden naar de ervaringen van elke zwarte vrouw.” Twee maanden later zei vice-president Kamala Harris in een speech dat de gebrekkige gezondheidszorg voor zwarte, zwangere vrouwen een „nationale prioriteit” is. De vooroordelen op basis van huidskleur in de gezondheidszorg, zei zij, verschillen niet van de problemen waar zwarte vrouwen in de rest van hun leven tegenaan lopen. Serena Williams zal ergens de komende twee weken in New York  haar laatste wedstrijd spelen, op de plek waar zij als zeventienjarige haar eerste grandslamtitel won, 43 jaar nadat Althea Gibson als eerste zwarte vrouw een grandslam op haar naam schreef. Zo goed als in die finale tegen Sjarapova zal zij niet meer spelen, en ergens doet dat pijn, want die versie van Serena zou ik het liefst willen bevriezen. Haar vernietigende blik nadat Sjarapova die bal op haar lichaam had gemept. Williams’ intense ‘come on!’ nadat zij met een ace op matchpoint was gekomen. Het huppeltje na afloop. Maar Williams is genoodzaakt te „evolueren”, schrijft ze in Vogue. Als ze een man was geweest was ze blijven spelen, terwijl haar vrouw zich aan de gezinsuitbreiding had gezet. In plaats daarvan gaat ze daar nu zelf voor zorgen, en niet langer met één been in het tennis. „Ik wil zeker niet opnieuw zwanger worden als topsporter.” Daarnaast wil zij meer tijd inruimen voor Serena Ventures, de investeringsmaatschappij die zij oprichtte toen zij hoorde dat slechts twee procent van al het durfkapitaal naar vrouwen gaat. „Gelijkgestemden trekken elkaar aan”, schrijft ze. „Mannen schrijven die grote cheques naar elkaar uit. Om dat te veranderen, moeten meer mensen die op mij lijken in die positie komen, en geld teruggeven aan zichzelf.” Williams heeft in haar 27 jaar lange profcarrière bijna honderd miljoen euro aan prijzengeld verdiend. Ze investeerde met Serena Ventures in zestien bedrijven die nu allemaal minstens een miljard euro waard zijn. Ruim driekwart is opgericht door vrouwen of mensen van kleur. Niet honderd procent, legt Williams uit, „want mijn man is wit en ik wil niemand buitensluiten”. In wezen zal Williams blijven doen wat ze al decennia doet: zichzelf zijn en een inspiratiebron vormen voor anderen. Mocht zij ooit twijfelen aan haar beslissing, dan kan zij het beste denken aan wat de bekende zwarte dichteres Maya Angelou ooit zei: „Mensen vergeten wat je hebt gezegd, ze vergeten wat je hebt gedaan, maar ze vergeten nooit welk gevoel je hun hebt gegeven.” Lees verder op pagina 22||https://www.nrc.nl//nieuws/2022/08/26/serena-williams-was-van-meet-af-aan-een-rolmodel-a4139987
2022-08-26||Van de andere kant||Weer een mooie zomerse dag, een echte stranddag —
die de aanhoudende droogte in stand houdt,
onder het homerisch gelach van de oerharmonie,
we schrijven 2022, een dorp in het Groningse: in een tentenkamp zonder tenten
delen de eerste Artsen zonder Grenzen
eten uit. Wat? Niemand had gedacht
dat zelfs de Nederlandse grens
die artsen niet zou tegenhouden.
Van Eemshaven tot Vaals tot Cadzand-Bad:
meer dan duizend kilometer verontwaardiging. Even verderop sterft een baby. Geschokte reacties.
Niemand had gedacht dat een baby kon sterven! Maar op de een of andere manier heb ik al tijden
het gevoel dat het hier op uit zou lopen.
De laatste ademteugen van een patiënt
met gezwollen gele keelamandelen. Het stinkt hier
in deze ruimte waarin niemand nog handelt. Mensenrechten zijn een ruim begrip.
Vluchten moet je in z’n context zien.
Bekijk het eens van de andere kant! Van de andere kant vallen er doden
als je het van de andere kant bekijkt.
Nee, terwijl. Dan schakelen we nu over naar Sophie Hermans
met een pleidooi voor échte vluchtelingen -
die uit Oekraïne. Dan geven we nu de microfoon aan De Gemeenten
met een pleidooi voor de verzachtende omstandigheden.
De verzachtende omstandigheid is dat het voor hen
heel erg ingewikkeld ligt.
Heel misschien, op de lange termijn…
Ondertussen blijft gelden:
no verblijfsvergunning, no food. Dan nu het woord aan de vluchtelingen zelf.
Helaas, de tijd zit erop.
Wie weet, in een volgende uitzending.
Rest ons alleen nog het weerbericht.
Het wordt weer een mooie zomerse dag,
een echte stranddag.||https://www.nrc.nl//nieuws/2022/08/26/van-de-andere-kant-a4139977
2022-08-26||Moderna klaagt Pfizer/BioNTech aan vanwege schenden patent coronavaccin||De Amerikaanse farmaceut Moderna klaagt de Amerikaanse branchegenoot Pfizer en het Duitse biotechbedrijf BioNTech aan rondom de productie van coronavaccins. Dat heeft Moderna vrijdag bekendgemaakt. Volgens Moderna hebben Pfizer en BioNTech bij de ontwikkeling van hun coronavaccin, Comirnaty, technologie gekopieerd waar Moderna patent op had.  Moderna en het samenwerkingswerkingsverband Pfizer/BioNTech ontwikkelden tijdens de pandemie, anders dan veel andere farmaceuten, mRNA-vaccins. Waar andere vaccins bestaan uit doodgemaakte virussen, of een stukje labgemaakt viruseiwit, zetten mRNA-vaccins het lichaam aan het werk om zelf een corona-eiwit te produceren en zo immuniteit op te wekken. Deze techniek was in het begin van de pandemie zo nieuw dat er nog geen andere vaccins op de markt waren die op dezelfde manier werkten. De vaccins van Moderna en Pfizer/BioNTech bleken vrij effectief en tot nu toe zijn er nog geen andere langetermijnbijwerkingen ontdekt dan bij andere vaccins.  De Amerikaanse farmaceut stelt dat Pfizer/BioNTech twee belangrijke elementen hebben gekopieerd op het gebied van deze mRNA-technologie. Het zegt twee processen aan te spannen - een in de Amerikaanse staat Massachusetts, het ander in Duitsland - om de zelfontwikkelde technologieën te beschermen. Naar eigen zeggen heeft Moderna voorafgaand aan de pandemie „miljarden dollars” in de mRNA-techniek geïnvesteerd. Daardoor heeft het bedrijf bij het uitbreken van de coronacrisis „in recordtijd” een coronavaccin kunnen ontwikkelen, aldus Moderna. ||https://www.nrc.nl//nieuws/2022/08/26/moderna-klaagt-pfizer-biontech-aan-vanwege-schenden-patent-coronavaccin-a4139979
2022-08-26||Column | De teloorgang van Europa als  bemiddelaar||Vaak zijn het kleine dingen die je erop wijzen hoe snel de verhoudingen in de wereld veranderen. Neem het bericht dat Rusland niet wil dat de Zwitserse ambassade in Moskou Oekraïense zaken waarneemt. Na de Russische inval eind februari wendde Oekraïne zich snel tot Zwitserland. Alle contacten, ook diplomatieke, tussen Moskou en Kiev waren verbroken. Kon de Zwitserse ambassade voortaan Oekraïense belangen  behartigen – wat consulaire diensten verlenen voor Oekraïners in Rusland, boodschappen doorgeven tussen Kiev en Moskou?  Zwitserland is al jaren postiljon tussen landen die hun diplomatieke betrekkingen (deels) hebben verbroken – voor de VS in Iran, voor Iran in Egypte, tussen Rusland en Georgië, tussen Iran en Canada, tussen Iran en Saoedi-Arabië. De neutrale Zwitsers zijn apetrots op deze Schutzmachtmandate. Daardoor praat hun kleine landje  toch mee. Deze zomer sloten ze dus een akkoord met Kiev. Nu zegt Rusland nee. Het Russische ministerie van Buitenlandse Zaken zegt dat het Zwitserland niet meer als neutraal land ziet  omdat „Bern zich bij de illegale westerse sancties heeft aangesloten.” Het Russische ‘njet’ voedt in Zwitserland de strijd tussen aartsconservatieven en realisten  Grote consternatie in Zwitserland, waar neutraliteit niet alleen een richtsnoer is voor de buitenlandpolitiek, en een businessmodel, maar ook deel uitmaakt van de nationale identiteit. Het Russische ‘njet’ voedt de strijd tussen aartsconservatieven  die vinden dat Zwitserland zijn neutraliteit heeft verkwanseld door mee te doen aan de  sancties, en de realisten  die zeggen dat Zwitserland niet neutraal kan blijven als internationale verdragen over mensenrechten en soevereiniteit, waar Zwitserland de hoeder van is, zo flagrant worden geschonden als nu in Oekraïne. 20ste-eeuwse neutraliteit, concluderen zij, bestaat niet meer  – zie ook neutrale landen als Finland en Zweden  bij de NAVO aanklopten. Zwitserland zal dat voorbeeld niet snel volgen, maar moet zich door de oorlog wel  herpositioneren. Van 219 diplomatiek-consulaire mandaten namens andere landen in de jaren veertig, naar een handjevol nu – dat raakt aan ’s lands zelfbeeld, aan zijn raison d’être.  Ook Europa en de rest van het westen moeten  zich de Russische weigering aantrekken. Als zelfs Zwitserland – dat zelfs lang geen Oekraïense oorlogsgewonden binnenliet uit angst voor Russische toorn – niet meer als honest broker wordt gezien, schuiven de panelen wel snel. Europeanen, en in mindere mate Amerikanen, speelden decennia de rol van bemiddelaars, vredesonderhandelaars en tussenpersonen in talloze conflicten. Ze werden als betrouwbaar gezien. Ze hadden geld om strijdende partijen voor onderhandelingen discreet naar vredige oorden te halen. En, cruciaal, ze hadden machtspolitieke wortels en stokken. Ze konden partijen politiek belonen, vredesdividenden uitkeren, frustraties compenseren. Mondiaal hadden ze genoeg politieke slagkracht om regionale machten en grootmachten  mee te krijgen.  Dat schuift nu, steeds meer. Het is Pakistan, niet Zwitserland, dat diplomatieke hand- en spandiensten  aan de VS verleent in Afghanistan.  Poetin wil niet meer naar Genève voor topontmoetingen. Onderhandelingen over de nucleaire deal met Iran verhuisden deels naar Doha. Het graanakkoord tussen Rusland en Oekraïne werd bekokstoofd in Istanbul, niet in Oslo. Ook het toezicht op het akkoord komt in Istanbul, want zo gaat dat: het een leidt tot het ander. De rest van de wereld, zo lijkt het, doet het liever zonder Europese good offices. De Zwitserse bemiddelaarster Heidi Tagliavini, die jaren in conflicten bemiddelde waarbij Rusland betrokken was, zei tegen NRC: „In deze oorlog zijn wij, het Westen, de verklaarde vijand. We zien nu andere facilitators opkomen, of bemiddelaars (…) wier namen tot voor kort niet bij ons zouden opkomen. Dat lijkt me een teken dat verhoudingen in de wereldpolitiek veranderen.”  Natuurlijk mag Qatar of Turkije bemiddelen. Maar het is invloed die Europa beetje bij beetje verliest. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/08/26/de-teloorgang-van-europa-als-bemiddelaar-a4139986
2022-08-26||Schaakoverlast||Ik ging langs bij het Max Euwe Centrum, waar ik lang niet was geweest. Buiten op het Amsterdamse Max Euweplein was het grote schaakbord leeg. Waar waren de spelers, de stukken en de toeschouwers die ik er altijd had gezien?  Bij het MEC werd net aan een verbaasde bezoeker uitgelegd dat de stukken op last van de gemeente in hun kisten moeten blijven omdat de horeca had geklaagd over overlast van hangschakers. Er was een experiment aan de gang. Ik begreep dat als de overlast afneemt in de periode dat het bord niet wordt bespeeld, het bord definitief moet verdwijnen. Dat mag toch niet gebeuren? Dit duivelse experiment lijkt manipuleerbaar. Ik las een schaaktijdschrift, maakte een praatje met voorzitter Paul van der Sterren en met de nieuwe directeur Erwin l’Ami (de andere nieuwe directeur Jeroen van den Berg had geen dienst) en ik speelde een partijtje tegen een bezoeker. Het was genoeglijk, maar ik bedacht dat ons MEC wel klein is. Eigenlijk te klein voor een groot man als Euwe. Het kwam doordat ik een foto zag van de enorme Internationale Schaakacademie in Tasjkent, de hoofdstad van Oezbekistan. Een paleis, al doet het gebouw ook aan een militaire academie denken, want het is indrukwekkend, maar niet erg mooi. De jongelui die voor Oezbekistan de olympiade wonnen, worden rijkelijk beloond. Een auto, een huis, een fortuin! Hun captain Ivan Sokolov herinnerde zich dat hij in 2005 voor het Nederlandse team speelde dat kampioen van Europa werd. Terug in Nederland kregen ze een bloemetje en een schouderklopje. Sokolov vermoedt dat de mannen die de gratis schouderklopjes uitdeelden, zelf in hun beroepsleven keihard vochten voor hun bonus, omdat in onze wereld waardering nu eenmaal in geld wordt uitgedrukt. Nederland heeft vijf jonge grootmeesters die in deze eeuw zijn geboren of – als je streng rekent – vlak daarvoor. De oudste, Max Warmerdam (uit het jaar 2000), scoorde op de olympiade 7 uit 10. De vijf zijn jong, maar lang niet zo jong als de wonderkinderen in Oezbekistan en India. Onze nieuwste grootmeester is Liam Vrolijk (20), die zijn laatste norm scoorde in het  Hogeschool Zeeland-toernooi, dat na een paar coronajaren weer herrezen is. Liam Vrolijk - Erik van den Doel, Hogeschool Zeeland, Vlissingen 2022 1. c4 c6 2. d4 d5 3. Pf3 Pf6 4. Pc3 e6 5. Lg5 Pbd7 6. e3 Da5 7. Pd2 dxc4 8. Lxf6 Pxf6 9. Pxc4 Dc7 10. Tc1 Ld6 Gebruikelijk is meteen 10...Le7, maar zwart wil eerst een verzwakking van wits rechtervleugel uitlokken. 11. f4 Le7 12. Ld3 Ld7 13. 0-0 c5 14. dxc5 Lxc5 15. Kh1 Dd8 16. e4 Met 16. Pe4 had hij zwart hard kunnen aanpakken. 16...h5 17. e5 Pg4 18. Pe4 Dh4 19. h3 Lc6 20. Pcd6+ Lxd6 21. Pxd6+ Kf8 Zwart dreigt met 22...Dxh3+ of 22...Dg3 of 22...Pf2+ te winnen. Zie diagram 22. Txc6 De enige oplossing. 22...bxc6 De computer geeft het interessante 22...Dg3 aan. Na 23. hxg4 hxg4+ 24. Kg1 bxc6 heeft zwart dan genoeg aanval voor het geofferde materiaal. 23. Df3 Tb8 Veiliger was 23...g6, waarna 24. Dxc6 wegens 24...Dg3 niet gaat. 24. f5 Wit neemt de aanval over. 24...De7 25. Dg3 exf5 26. hxg4 Een nog hardere klap was 26, Pxf7 Dxf7 27. e6 met snel beslissende aanval. 26...hxg4+ 27. Kg1 g6 28. e6 Dh4 Ook na 28...fxe6 29. Pxf5 staat wit gewonnen. 29. De5 Dh1+ 30. Kf2 Dh4+ 31. Ke2 fxe6 32. Th1 Zwart gaf op. Jorden van Foreest - Amin Tabatabaei, Abu Dhabi Masters 2022. Wit begint en komt in beslissend voordeel. Oplossing: 1. Pxe6 (Van Foreest zag dit niet. Hij deed 1. Dxe7+ en de partij werd remise) Ke8 (of 1...fxe6 2. Df3+ en wit komt een kwaliteit voor) 2. Pxg7+ Kd8 3. Dxe7+ Kxe7 4. Txc1 en het eindspel is gewonnen voor wit.||https://www.nrc.nl//nieuws/2022/08/26/schaakoverlast-a4139978
2022-08-26||Survivalhorror en schattige beesten op de grootste gamingbeurs ter wereld||Het ‘hart van gaming’, zo noemde de Keulse gamebeurs Gamescom zichzelf graag in voorafgaande jaren. Met 350.000 bezoekers was het game-evenement met afstand de grootste ter wereld. Na twee jaren gedwongen corona-stilte wordt nu de balans opgemaakt: de bezoekers zijn er weer, de grote games ontbreken. Het illustreert een jaar waarin grote gamemakers worstelden om hun spellen op tijd af te krijgen. Maar het laat ook zien dat gamers zonder lockdowns hongeren naar afleiding. De iets kleinere gamebedrijven die wel vol voor gingen, genoten van de extra aandacht in de nog altijd stampvolle Koelnmesse. Aan de nieuwe rijzende ster Embracer Group, die veel middelgrote games maakt, was vrijwel niet te ontsnappen. Dochtermerk THQ Nordic slokte een kwart beurshal op met hun budgetversies van populaire genres als sci-fi actie (Outcast 2) en survival horror (Alone in the Dark). Verderop trok misdaadcomedy Saints Row van dochteronderneming Plaion  enorme rijen benieuwde consumenten.  Ook remakes van klassieke grote titels waren in trek in dit droge jaar, zoals de gepixelde scifi-thriller System Shock. Niet alleen Embracer profiteert. Wie op de beurs rondkeek, zag simulatiespellen als Farming Simulator, het kolderieke Goat Simulator 3, middeleeuwse strategiegames, en schattige spelletjes voor de hele familie in de woonkamer. Dat de game-industrie enorm veel verschillende games maakt is bekend, maar het was zelden zo duidelijk. Het werk van de kleinere gamemakers is vaak liever of creatiever. Zeker na het succes van katgame Stray lijken de schattige beestjes overal te zijn. Maak je tegenwoordig überhaupt een succesvolle game als je er geen hond in kan aaien? Neem Disney Dreamlight Valley: een ‘levenssimulatiegame’, die voor september in de planning staat. In deze game kun je koken, tuinieren, en je huis inrichten met je favoriete Disney-personages. En je maakt  alle beestjes die in de buurt rondlopen tam. Met spellen als Dreamlight Valley kon Microsoft, de enige gamegigant die wel breed aanwezig was, zijn nieuwe strategie etaleren. Het bedrijf lanceerde een offensief voor de cloudversie van zijn abonnementsdienst, die sinds kort op Samsung-tv’s te gebruiken is. Dankzij de app van Xbox start je nu zonder extra hardware een game op je televisie op alsof het een Netflixserie is – een gemak waarmee Xbox een nieuw publiek hoopt te creëren.  De stand van de Xbox-maker stond dan ook bol van de kleinere, creatievere projecten, met  als trekpleister de opvolger op de imposante middeleeuwse fantasygame A Plague Tale. Als Amicia de Rune probeer je in deze gameserie je broer te redden van een magische rattenplaag in de straten van het veertiende-eeuwse Frankrijk. Het was in 2019 een onverwacht succes, nu loopt de bezoeker elke honderd meter tegen het gezicht van Amicia aan. Wie zijn neus even achter de gesloten deuren van het zakelijke gedeelte van de beurs steekt, komt er al snel achter dat de stilte schijn is. Het zoemt er van de activiteit: gamemakers maken deals, tonen hun spellen aan investeerders, en speuren naar nieuwe werknemers. Het hart van gaming klopt als altijd. Vikings on Trampolines De Noorse game-ontwikkelaar D-Pad Studio bracht zijn culthit Owlboy pas na bijna tien jaar tijd uit, maar Vikings on Trampolines duurde nóg langer. Programmeur Jo-Remi Madsen wilde zijn zusje als kind een simpele game geven die ze samen konden spelen; dat werd dit, een partyspel waarin je een stuiterende viking met slechts één pook van je controller bestuurt. Hou de viking in de lucht met de trampoline, en probeer de andere spelers eraf te duwen - simpel concept dat in de praktijk ontzettend leuk speelt en onmiddellijk gelach inspireert. Speel je alleen, dan neem je het op tegen monsterlijke ballonnen. Isonzo Waarom is er eigenlijk zo weinig aandacht voor de Eerste Wereldoorlog? Dat vroegen de Nederlandse gamemakers van Blackmill Games zich al sinds hun jeugd af. Isonzo is voorlopig het meest ambitieuze deel in hun reeks historisch verantwoorde oorlogsspellen. Ditmaal staan soldaten in de rotsachtige loopgraven van Italië, en kijken op naar de Dolomieten. Niet alleen het - realistische - schieten staat centraal, maar ook alle tactische ingrepen om het schieten heen. Zoals altijd is elk detail zorgvuldig met historisch onderzoek onderbouwd, al blijft informatie over het Italiaanse front schaars, beamen de makers. Juist daarom is dit de game die Blackmill al jaren wilde maken.||https://www.nrc.nl//nieuws/2022/08/26/survivalhorror-en-schattige-beesten-op-stampvolle-gamescom-a4139976
2022-08-26||Opinie | Critici van Poetin   blijven welkom in Europa||Vlak voor de ontmanteling van de Sovjet-Unie in 1991 doceerde de Russische politicoloog Sergej Karaganov (1952) een semester aan de Rijksuniversiteit Groningen. Polemoloog Hylke Tromp had hem als gastdocent uitgenodigd. Zes jaar later mocht zijn pupil Timofei Bordatsjov (1973) een jaar studeren aan het Europacollege in Brugge. De jonge historicus haalde er een masterdiploma. In die optimistische jaren negentig ging het Nederlandse beleid ervan uit dat dit soort uitwisseling a priori goed was. Hoe meer Russen het stadhuis op de Dam in of Neeltje Jans konden bewonderen, des te meer zij de burgerlijke rechtsstaat zouden waarderen die deze wereldwonderen had voortgebracht. Het ‘vredesdividend’ van na de Koude Oorlog zou alleen maar win-win opleveren, was het idee. Hubert Smeets is historicus, journalist en Oost-Europa-expert.   Terug in Rusland ontpopten Karaganov en Bordatsjov zich een kwart eeuw later als harde ideologische ‘organische intellectuelen’ van het Poetin-regime. Ze wekten zelfs niet meer de schijn dat ze respect hadden voor de academische waarden van Groningen en Brugge. Zo zei Karaganov kort na de MH17-crash tegen NRC: „Europa is niet te vertrouwen en ook nog eens onmachtig. Met Oekraïne is het gedaan.” Bordatsjov had eerder dat jaar voorspeld dat Europa weinig zou doen tegen de Russische assertiviteit. Europese politici „haten het verantwoordelijkheid te moeten nemen”, voorzag hij in NRC. Bordatsjov stoomde door. Hij is nu programmadirecteur van de Valdai Club van president Poetin, een netwerk vergelijkbaar met de Bilderbergconferentie. Vergeet Europa, zegt hij tegen iedereen die het wil horen. Want Europa vindt „centen belangrijker” dan Russen, aldus Bordatsjov, en hecht juist geen belang  aan waarachtige „patronage”. Karaganov is met pensioen. Hij verheugt zich intussen op de derde Koude Oorlog, de eerste die Rusland nu wel kan winnen omdat het geen last meer heeft van communistische zelfbeperking. N=2. Is dat niet te weinig? Nee. Statistieken bevestigen de Werdegang van deze twee intellectuelen. Drie decennia reiservaring heeft de doorsnee niet tot Europa bekeerd. Integendeel, blijkt uit talrijke peilingen van onderzoeksbureau Levada. Elf maanden voordat het Kremlin zijn vernietigingsoorlog tegen Oekraïne ontketende, zei 70 procent zich geen Europeaan te voelen; slechts 27 procent voelde zich wel Europeaan. Pijnlijk detail is dat jonge Russen zich nog minder Europeaan voelen (23 procent) dan ouderen (31 procent).  De cijfers illustreren dat Russen zich de onvergelijkbare ‘unieke beschaving’ wanen die Poetin hen al decennia voorspiegelt. In de ex-koloniën van Rusland is de stemming anders. In het eveneens autoritair gewelddadig geregeerde Belarus, waar voor de laatste frauduleuze presidentsverkiezingen (2020) jaarlijks een miljoen burgers (10 procent der bevolking) de EU bezochten, leeft het Europese gedachtengoed veel meer. Hoe dan ook. Het argument dat Russen welkom moeten blijven omdat ze zo hun blik op de wereld zullen verruimen, is goedbedoelde onzin. Moeten de Russen dan maar worden gestraft voor het feit dat de ‘vriendschap der volkeren’, zoals het in communistische tijden heette, afgelopen decennia niet dichterbij is gekomen? Deze vraag is als een vicieuze cirkel. Althans zo ervaar ik het. ’s Ochtends prefereer ik iets anders dan ’s avonds, tegen middernacht is het antwoord van rond het middaguur weer verworpen. Vaak wordt het rondjesdraaien persoonlijk: wie wil ik Amsterdam nog wel laten zien en wie niet? De kameraad-historicus uit Moskou, die me tijdens de mislukte staatsgreep in 1991 het woord ‘berenziekte’ leerde toen de putschisten aan de schijterij bleken te zijn, en de collega-fotograaf, die met gevaar voor eigen leven voor NRC  heeft gewerkt, zouden een vijfjarig visum moeten krijgen. De kennis-aannemer, die dankzij aanbestedingen van de burgemeesters van Moskou een huis in Alicante kon kopen, kan best wachten. De paradox is dat die bouwondernemer dat niet hoeft, omdat hij door dat onroerend goed een Schengenvisum heeft. De eerste twee hebben zulke visa echter niet. Ze zitten daarom vast in Rusland, ook al hebben ze beiden voor geen millimeter bijgedragen aan het Poetin-regime. Opgesloten zijn in Rusland, dat herinnert aan het Sovjetbewind. Burgers hadden tot begin jaren negentig twee visa nodig voor Brugge of Groningen: een visum om de Benelux binnen te komen én een visum om de eigen Sovjet-Unie te verlaten. Dat uitreisvisum kreeg de Sovjetburger alleen als de geheime dienst KGB het goed vond. Wie onbetrouwbaar werd geacht – de massa – mocht niet uitreizen.  De Russische dichter Lev Rubinstein (1947), een loepzuivere criticus van het Poetin-regime, waarschuwt dat Rusland zich nog meer in zijn eigen wrok gaat wentelen als Europa nu ineens de deur dichtgooit. De ‘niet-uitreisbaren’ van toen worden dan ‘niet-inreisbaren’. Het idee dat dit „verbeeldingskracht, zoals in het geval van ons genie [de dichter Poesjkin – hs] juist stimuleert” is valse romantiek, schreef Rubinstein.  In Oekraïne worden ze doodmoe van Russische intellectuelen die onmiskenbaar vaak het slachtoffer zijn geweest van het Kremlinregime, maar die zich minder vaak afvragen wat ze zelf hebben gedaan om dit onheil te stoppen. Verwijzingen naar dichter Aleksandr Poesjkin schieten filosoof Volodymyr Jermolenko uit Kiev daarom in het verkeerde keelgat. Want was het negentiende-eeuwse ‘genie’ niet de auteur van het imperialistische gedicht Aan de lasteraars van Rusland, dat meteen na de invasie begin dit jaar ook werd ingezet om het vuur verder op te stoken? Ik snap hem. Ook wij kregen thuis in Nederland dit gedicht ter rechtvaardiging van de Russische strafexpeditie tegen de opstandige Slavische ‘broeders’ in Polen (1830-1831) toen per digitale post opgestuurd. Dat was niet bedoeld als l’art pour l’art, maar als waarschuwing: wees geen volksvijand in dit uur der vaderlandse waarheid. Maar het probleem blijft. De grenzen sluiten voor iedere Rus die zich niet verzet tegen het Russofascisme in het Kremlin, suggereert een vorm van collectieve schuld. Dat kan inderdaad averechts uitpakken. In horig Rusland betekent ‘wie zwijgt stemt toe’ iets anders dan in burgerlijk Nederland. De Oekraïense politicoloog Mykola Rjabtsjoek (1953) pleit daarom voor meer toegespitst visumbeleid dat, anders dan nu, niet is gestoeld op het juridisch o zo fraaie onschuldprincipe. Het praesumptio innocentiae geldt in het internationale grensverkeer namelijk niet. Verstrek alleen visa aan Russen die de vraag ‘hebt u ooit in het openbaar steun betuigd aan de speciale militaire operatie in Oekraïne, die door de VN is veroordeeld als een daad van agressie?’  negatief kunnen beantwoorden. Als Rusland zegt in gevecht te zijn met het ‘collectieve Westen’, dan heeft het Westen het recht „de bokken van de schapen te scheiden” en „gevaarlijke en vijandige vreemdelingen” te weigeren, aldus Rjabtsjoek. Dit idee van Rjabtsjoek snijdt hout. Er mist niettemin iets: een actievere benadering van die Russen die niet zwijgen, maar zich juist uitspreken en daarmee risico’s nemen. Die (minuscule) groep moet ook naar Nederland kunnen komen. Dat is geen eenvoudige klus, mede omdat Nederland door alle diplomatieke uitzettingen over en weer onvoldoende mensen op de consulaten in Moskou en St. Petersburg heeft om visumaanvragen te kunnen behandelen. Sinds eind april krijgen Russische burgers alleen nog maar op „zwaarwegende humanitaire gronden” een visum voor een kort verblijf. Het bureaucratisch argument is op zichzelf geen flauwekul, maar de formulering – vooral dat gewichtige maar lege woord ‘zwaarwegend’ – wekt achterdocht. Hopelijk is die argwaan onterecht. Daarom een concrete suggestie voor de regering. Verruim de faciliteiten van de consulaire posten, of open er desnoods een paar, in precies die steden waar Russen zonder voorafgaand visum heen kunnen: zoals in Kazachstan, Armenië, Azerbeidzjan, Georgië, Israël, Turkije, Montenegro, Noord-Macedonië, Servië en Belarus. Minister Hoekstra (Buitenlandse Zaken, CDA) heeft de komende weken wellicht tijd om na te denken over een meer fijnbesnaard visumbeleid.||https://www.nrc.nl//nieuws/2022/08/26/critici-van-poetin-blijven-welkom-in-europa-a4139959
2022-08-26||In het rijke maar corrupte Angola kan machtspartij MPLA doorregeren||De Angolese regeringspartij MPLA, al een halve eeuw aan de macht, heeft ondanks toenemende ontevredenheid onder de bevolking de  verkiezingen op het nippertje gewonnen, maar met een afgebrokkelde meerderheid. Angolezen verzetten zich al maanden met stakingen en groeiende steun voor oppositiepartijen tegen een politiek en economisch systeem dat de meeste burgers in armoede houdt en een kleine elite toegang geeft tot kapitaal, kansen en middelen.  MPLA won de woensdag gehouden verkiezingen met 51 procent, dat is tien procentpunt minder dan in 2017 en twintig punten minder dan in 2012. In de hoofdstad Luanda werd de regeringspartij weggevaagd door de oppositiepartij Unita en in het parlement raakte het MPLA zijn tweederde meerderheid kwijt. Angola, met zijn vruchtbare landbouwgronden en grote reserves aan olie en diamanten, is potentieel een van de rijkste staten van het continent. Maar buitengewoon grote corruptie, weinig ontwikkeling van de landbouwsector en steeds minder werk voor een uitdijende jonge bevolking, hebben het tot een land met een diep ontevreden bevolking gemaakt. Alle macht is geconcentreerd in het presidentiële paleis waar de herkozen president João Lourenço zetelt.  Zestig procent van de bevolking is onder 25 jaar. Die jongeren herinneren zich niet meer hoe het MPLA voor de onafhankelijkheid vocht tegen de Portugezen en na 1975 onder een links, marxistisch bewind tot de beste bondgenoten van de Sovjet-Unie behoorde. Na het einde van de Koude Oorlog ging het land nauwe relaties aan met China; het verkoopt het merendeel van zijn olie aan de Aziatische supermacht.  De MPLA bracht in 2002 vrede na een lange burgeroorlog waarin het rivaal Unita versloeg. Voor jongeren maken dergelijke historische verdiensten op het conto van de regeringspartij geen indruk op hun stemgedrag: zij stemden vooral op Adalberto Costa Junior, de charismatische Unita-leider. Lourenço nam op een golf van optimisme in 2017 de macht over van de 38 jaar lang heersende MPLA-leider José Eduardo dos Santos. Rond de familie Dos Santos was een patronagenetwerk gegroeid waarbinnen zijn dochters en zonen staatsbedrijven leidden en zich verrijkten met miljarden dollars. Zijn dochter Isabel is wel de rijkste vrouw van Afrika genoemd. Zo ongeliefd was Dos Santos geworden dat Lourenço zich onmiddellijk distantieerde van zijn voorganger en een anti-corruptiecampagne begon. Dat leverde hem aanvankelijk veel populariteit op, evenals  zijn beloften van economische hervormingen, privatiseringsprogramma’s, persvrijheid en bekwaam management. Maar de strijd van Lourenço tegen corruptie bleek vooral gericht tegen zijn voorganger: nog meer dan voorheen concentreerde hij  de macht in het presidentiële paleis met nieuwe patronagenetwerken en trad hard op tegen critici. Met de daling van de olieprijzen door corona  raakte de economie in crisis en onder druk van een grimmige sociale situatie lieten bij deze verkiezingen de Angolezen in toenemende hun afkeer blijken van het MPLA. Unita noemde de uitslag vrijdag frauduleus. ||https://www.nrc.nl//nieuws/2022/08/26/aloude-machtspartij-mpla-kan-door-maar-ziet-steun-afbrokkelen-in-angola-a4139957
2022-08-26||Een oer-Amsterdammer als Sem heeft maar twee baanopties: burgemeester of gids|| ‘Ik kan je wilde verhalen vertellen, man”, zegt Sem, gids bij Free Walking Tours in Amsterdam. „Ik raakte ooit bevriend met een toerist, voor ik het wist zat ik in een Turks all-inclusiveresort naar een Spaanse Elvis-imitator te kijken.” Harde lach: „Ik wil nooit meer wat anders doen.”  Sem is gids sinds 2016. Hij studeerde geschiedenis, maar „dat ligt allemaal in het verleden”. Een oer-Amsterdammer, geboren en getogen in Noord. „In de tijd dat je daar nog willekeurig op je bek werd geslagen.” Hij leest boeken over de geschiedenis van zijn stad en wil het woord ‘Feyenoord’ niet in de mond nemen. Kook je de geest van Amsterdam droog, dan krijg je Sem. Geen wonder: hij komt, naar eigen zeggen, „uit de langst in Amsterdam wonende familie”. Voor iemand wiens leven zo verbonden is met de stad zijn er twee baanopties: gids of burgemeester. Het werd gids. Fotograaf Simon Lenskens liep met drie Free Walking Tours mee. Foto Simon Lenskens
 Op het eerste gezicht tonen de foto’s bekende taferelen. Drukte op de Dam of een van de talloze Nutellawinkels. Als je beter kijkt zie je veel mooie details. De gidsen met paraplu’s tijdens de droogste dagen van het jaar – om hun groepen als vee mee bijeen te drijven. De toeristen die met een mengeling van argwaan en interesse diep in een bitterbal staren, alsof ze de moleculen proberen te ontwaren. Er zijn ook volop clichés. Free Walking Tours heeft naast de classic tour en de alternative tour (drugs en sekswerkers) ook een food tour: „eat your way through Amsterdam”. De gids met zijn Amsterdamshirt laat de Nederlandse menukaart zien. Poffertjes, bitterballen, en die blonde vrouw in eeuwenoude klederdracht die een haring eet. Sommige Nederlandse tradities worden uitvergroot. De gids zegt bij het pannenkoekenhuis: „Say it with me! We never eat pancakes for lunch!” Een (kennelijk) typisch Hollandse stelregel. Clichés zijn de goudader van de toerisme-industrie. Foto Simon Lenskens Deze tours zijn gratis. Gidsen werken voor fooien en schieten bij de food tour zelfs hapjes voor bij de plekken waarmee ze geen deals hebben. „Deze baan is gebaseerd op reciprociteit”, zegt Sem. Het voordeel is dat gidsen de vrijheid krijgen hun eigen rondleidingen vorm te geven. Sem: „Veel gidsen bekijken de ‘dansende huizen’ en maken allemaal dezelfde grapjes (‘de grachten zijn drie meter diep: een meter water, een meter modder, en daartussen een meter fietsen’).” Sem heeft een eigen stijl. Hij stelt zich voor als gids met ADHD en gaat alleen akkoord met foto’s als zijn kaaklijn daarop „zo strak is als die van een heroïnejunk”. Zijn zinnen zijn vrije associaties van een bijna postmoderne kwaliteit. Hij leert steeds nieuwe dingen over zijn stad en verwerkt ze in zijn rondleiding. Op een gegeven moment probeert hij een groep totaal verwarde toeristen uit te leggen wat ‘polderen’ is. Verzint hij weleens wat, om het leuk te houden? Bloedserieus: „Nee, dat hoeft niet in Amsterdam.” Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/26/er-waren-twee-opties-burgemeester-of-gids-a4139954
2022-08-26||In Californië moeten alle nieuwe auto&#8217;s vanaf 2035 emissievrij zijn||Dealers in de Amerikaanse staat Californië mogen per 2035 alleen nog nieuwe auto’s verkopen die emissievrij zijn. Daarmee hebben wetgevers in de staat donderdag ingestemd, zo meldt de Democratische gouverneur van Californië Gavin Newsom. De staat maakt 10 miljard dollar (10 miljard euro) vrij om de markt voor emissievrije auto’s te stimuleren. Met deze maatregelen wil Californië de uitstoot van schadelijke stoffen beperken en klimaatverandering tegengaan.  Per 2035 geldt een verbod op de verkoop van nieuwe auto’s, SUV’s en pick-up trucks die op benzine of diesel rijden, maar niet op het verkopen van tweedehands modellen of het besturen van de voertuigen. In de aanloop naar 2035 moet de verkoop van deze voertuigen al in stappen beperkt worden: in 2026 moet 35 procent van alle nieuwe auto’s emissievrij zijn en in 2030 zeker 68 procent. Gouverneur Newsom wil deze „routekaart” gebruiken om af te stappen van fossiele brandstoffen. „Dat is 915 miljoen olievaten aan uitstoot die onze gemeenschappen niet zal vervuilen.”  Wegvoertuigen zijn in Californië goed voor zo’n 40 procent van de uitstoot van broeikasgassen. Deze maatregel zal de uitstoot van deze gassen door voertuigen naar verwachting halveren tegen 2040. Met de 10 miljard dollar die Newsom in het plan investeert, wil hij het „voor alle Californiërs gemakkelijker en goedkoper” maken om elektrische auto’s te kopen. Naar verwachting zullen andere staten Californië volgen. Onder meer wetgevers in de staten Washington en Massachusetts hebben gezegd het Californische voorbeeld te willen volgen. ||https://www.nrc.nl//nieuws/2022/08/26/in-californie-moeten-alle-nieuwe-autos-vanaf-2035-emissievrij-zijn-a4139951
2022-08-26||PSV treft Arsenal in groepsfase Europa League, Feyenoord loot Lazio||PSV en Feyenoord kennen hun tegenstanders in de groepsfase van de Europa League. De club uit Eindhoven lootte vrijdag het Engelse Arsenal, Noorse FK Bodø/Glimt en FC Zürich uit Zwitserland. Feyenoord wacht duels met SS Lazio uit Italië, het Deense FC Midtjylland en Sturm Graz uit Oostenrijk. Met Arsenal treft PSV een tegenstander van formaat. De club uit Londen is het seizoen uitstekend begonnen en staat zonder nederlaag bovenaan in de Engelse Premier League. Afgelopen seizoen eindigde Arsenal als vijfde in de competitie. Bodø/Glimt werd de afgelopen twee jaar kampioen van Noorwegen en is de huidige nummer drie van de Noorse competitie, die nu 19 wedstrijden onderweg is. Ook FC Zürich werd vorig jaar kampioen, maar dit seizoen loopt het minder voortvarend voor de Zwitsers. Na vijf wedstrijden zonder overwinning staat de club onderaan in de Zwitserse Super League. Feyenoord staat dankzij de koppeling aan SS Lazio opnieuw een trip naar Rome te wachten. In 2015 beschadigden Feyenoord-fans rondom het Europa League-duel met AS Roma een historische fontein bij de Spaanse Trappen en kwam het tot confrontaties met de Romeinse politie. Afgelopen seizoen stond Feyenoord ook tegenover AS Roma in de finale van de Conference League, maar dat duel werd gespeeld in de Albanese hoofdstad Tirana.Met FC Midtjylland treffen de Rotterdammers verder de nummer twee van de Deense competitie van vorig seizoen, een positie die Sturm Graz ook behaalde in Oostenrijk.  AZ neemt het in de groepsfase van de Conference League op tegen Apollon Limassol, dat afgelopen seizoen kampioen van Cyprus werd, en Fussball Club Vaduz uit Liechtenstein. Vaduz speelt voor het eerst Europees voetbal, door onder meer het Oostenrijkse Rapid Wien te verslaan. De derde tegenstander in de groep is het Oekraïense SC Dnipro-1. Het team speelt zijn wedstrijden in Slowakije vanwege de oorlog in Oekraïne.  In de andere poules werd het Manchester United van trainer Erik ten Hag gekoppeld aan Real Sociedad (Spanje), Sheriff Tiraspol (Moldavië) en Omonia Nicosia (Cyprus) en speelt Conference League-winnaar AS Roma tegen Ludogorets (Bulgarije), Real Betis (Spanje) en HJK Helsinki (Finland). De eerste speelronde staat op donderdag 8 september gepland, daarna wordt ook gespeeld op 15 september, 6 oktober, 13 oktober, 27 oktober en 3 november.||https://www.nrc.nl//nieuws/2022/08/26/psv-treft-arsenal-in-groepsfase-europa-league-feyenoord-loot-lazio-a4139949
2022-08-26||Terug naar de maan, na een halve eeuw afwezigheid||Na precies 50 jaar staat er eindelijk weer een maanraket op het lanceerplatform in Kennedy Space Center, Florida. Komende maandag, rond 14.30 Nederlandse tijd, stijgt de 98 meter hoge SLS-raket op naar de maan. De Artemis 1-missie is de eerste van een reeks die voor het eerst sinds 1972 weer mensen naar de maan moet brengen. Deze keer zullen de stoelen nog bezet zijn door testpoppen. Opvolger Artemis 2, geplande lancering 2024, zal bemenst zijn. De vier astronauten – drie Amerikanen en een Canadees – zullen een baan om de maan vliegen. Pas de volgende missie, Artemis 3, zal twee astronauten op de maan afleveren. Daarbij zal ook een Amerikaanse vrouw zijn en de eerste persoon van kleur op de maan.  Vorige week  maakte NASA de mogelijke landingsplaatsen bekend: dertien gebieden rond de zuidpool van de maan. Die gebieden zijn wetenschappelijk en logistiek interessant omdat er mogelijk waterijs verborgen is in de eeuwig beschaduwde kraters: onderwerp van onderzoek én bron voor drinkwater en raketbrandstof. De lancering begint met een raket van 2.500 ton In de drie geplande Artemis-vluchten daarna zullen er meer maanwandelaars landen, en wordt er gebouwd aan de Lunar Gateway, een ruimtestation in een baan om de maan. Daarbij zullen voor het eerst ook Europese astronauten zijn, want ook de Europese ruimtevaartorganisatie ESA neemt deel aan het Artemis-programma. „Wij hebben de ESM, de European Service Module, ontworpen en gebouwd”, zegt Philippe Berthe, projectmanager bij ESA. ESM is de cilindervormige module onder de Orion-capsule, die de astronauten voorziet van water, lucht, stroom, bijsturing en voortstuwing. „Op de lanceerdag zijn we bij de flight readiness review, tien minuten voor de final countdown”, zegt Berthe. Dan geven alle teams van alle deelonderdelen van SLS hun go/no-go-eindoordeel. Na de lancering begeleiden de Europese ingenieurs hun ruimteschip op de vlucht van 42 dagen. Er is een team van twee personen in Amerika, in direct contact met NASA, en een team van tientallen ingenieurs in Estec, het test-  en ontwikkelcentrum van ESA in Noordwijk, feitelijk de Europese mission control. „Het ontwerpen en bouwen van ESM is gebaseerd op de ervaring die we hebben opgedaan bij ATV”, zegt Berthe. Die Automatic Transfer Vehicle was een ruimtevrachtschip dat goederen, voedsel en wetenschappelijke experimenten naar internationaal ruimtestation ISS bracht. „Het ESM-ontwerp was helemaal nieuw, maar we hebben wel voortgebouwd op hetzelfde team met dezelfde ontwerpfilosofie. Ook waren we al gewend om intensief met NASA samen te werken.” De lancering begint met een raket van 2.500 ton. Twee minuten na de lancering worden de opgebruikte booster-zijraketten afgeworpen, en na acht minuten is ook de hoofdtrap opgebrand. In een baan om de aarde ontbrandt dan de tweede rakettrap voor 20 minuten, die Orion-ESM op koers zet naar de maan. De baan die Orion om de maan volgt is nooit eerder vertoond, zegt Berthe. „Het is een directe retrograde baan, waarbij de draairichting ingaat tegen die van de maan.” Bij de maan krijgt Orion een gravity assist, een duikvlucht die op 97 kilometer langs het oppervlak scheert en genoeg snelheid oplevert voor een baan die 40.000 kilometer achter de maan langs voert. „Vanuit die baan heb je gemakkelijk toegang tot alle punten op het maanoppervlak en bovendien is de aarde continu in zicht, dus ook in radiocontact”, zegt Berthe. Daar voltooit Orion twee rondjes om de maan, om vervolgens via een tweede gravity assist weer koers te zetten naar de aarde. „Er zijn vijf mijlpalen tijdens de vlucht”, zegt Berthe. „De eerste is het uitklappen van de zonnepanelen. Daarna zijn er vier belangrijke boosts, waarbij de raketmotoren de koers veranderen. Omdat de boosts een flinke schok opleveren, worden de zonnepanelen tijdelijk naar voren geklapt, zodat ze niet afbreken.” „De laatste boost is de spannendste”, zegt Berthe. Daarbij wordt Orion-ESM na 42 dagen op koers gezet voor de vurige terugkeer in de aardatmosfeer, met mach 32, ofwel 32 keer de geluidssnelheid: zo’n 40.000 kilometer per uur. „De Space Shuttle keerde terug met mach 25, en Apollo met mach 32. Daar zitten wij iets boven.” De aanvlieghoek moet heel precies zijn: te steil naar beneden, en het ruimteschip verbrandt. Niet steil genoeg, en Orion kan als een gekeilde steen wegkaatsen, terug het heelal in. Orion koppelt los van de ESM, om alleen terug te vallen. Dan bereikt het hitteschild temperaturen van 2.800°C. Orion landt onder drie parachutes in de Stille Oceaan, niet ver van San Diego. Het Artemis-programma heeft een lange en kronkelige aanloop gehad. Na het verongelukken van Space Shuttle Columbia in 2003 werd duidelijk dat het ruimteveer te duur en te gevaarlijk was. De Amerikaanse president George W. Bush gaf NASA opdracht een nieuw deep space-programma te ontwikkelen. Dit Constellation-programma kreeg al snel forse problemen. Na één testlancering van de potlooddunne Ares I-raket in 2009 werd het opgedoekt. Wel werd de deels ontwikkelde Orion-capsule gespaard, die in 2014 een eerste testvlucht maakte. Space Shuttle-onderdelen zoals raketmotoren en boosteromhullingen werden overgeheveld naar het Space Launch System (SLS), een gigantische raket van de oude stempel: niet herbruikbaar, gebouwd met beproefde (ofwel ouderwetse) technologie. Ook SLS liep vertragingen en budgetoverschrijdingen op. Niet alleen de raketten, ook de bestemmingen wisselden. Het Constellation-programma had een bemande terugkeer naar de maan voor ogen, om daarna mogelijk mensen naar Mars te brengen. Onder Barack Obama veranderde dat in een bemenste missie naar Mars, voorafgegaan door een missie om een planetoïde naar een baan om de aarde te halen. Donald Trump maakte de maan weer het einddoel. Na de testvlucht Artemis 1 en de flyby Artemis 2, wordt het logistiek ingewikkeld bij Artemis 3, de nieuwe maanlanding. De Orion-capsule brengt vier astronauten naar een baan om de maan. Daar stappen er twee over op een eerder gelanceerde Starship HLS (Human Landing System), een raket die moet afdalen bij de maan-zuidpool (en weer opstijgen voor de terugreis). Starship HLS is een bemenste versie van Starship, de herbruikbare raket die ruimtevaartbedrijf SpaceX ontwikkelt. Starship moet zijn eerste testvlucht naar een baan om de aarde nog maken. Voor Artemis 3 moet HLS bijtanken, dus moet er eerst ook nog een Starship-brandstofdepot naar een baan om de aarde gelanceerd worden. En dat moet weer gevuld worden met hulp van nóg enkele Starship-vluchten. Alsof dat nog niet ingewikkeld genoeg is, werken NASA, ESA en hun Japanse en Canadese collega-agentschappen ook aan de Lunar Gateway, een ruimtestation in een baan om de maan dat tijdelijk bewoond kan worden, als uitvalsbasis voor maanlandingen. Vluchten vanaf Artemis 4 dienen om Gateway verder uit te bouwen, en vandaar naar de maan heen en weer te reizen. Maar dan spreken we op zijn allervroegst over 2026, in een sector waar uitstel en het veranderen van plannen meer regel dan uitzondering is. Eerst moet SLS’s debuutvlucht maar eens slagen. „Het is allemaal al eens eerder gedaan, maar het blijft een uitdaging”, zegt Berthe, „we moeten ook van deze vlucht echt nog heel veel leren.” Waarom gaan we na een halve eeuw terug naar de maan? De maanrace van de jaren zestig was een wedloop met de Sovjet-Unie. Maar deze keer is het, in de woorden van NASA, de bedoeling „een menselijke aanwezigheid voor de langere termijn” op de maan te vestigen. Er zijn zelfs plannen voor een permanent bemande maanbasis. Het meest genoemde doel is daarbij wetenschappelijk onderzoek: de geologische oorsprong van de maan is nog niet helemaal duidelijk, en de sporen van 4,5 miljard jaar zonnestelselgeschiedenis zijn er goed bewaard gebleven. Toch is status opnieuw een factor. Ook China heeft bemenste maanreizen aangekondigd, na een reeks succesvolle onbemande missies en de bouw van een ruimtestation. Tegen 2035 wil China met Rusland een permanent bewoonde maanbasis gebouwd hebben. Dan de mogelijkheid van mijnbouw. Niet alleen voor ijzer en magnesium, maar ook winbare zeldzame aardmetalen. En helium-3, dat mogelijk bruikbaar wordt voor kernfusie. Maar daarnaast is een maanprogramma ook een mooie combinatie van internationale samenwerking en legitieme staatssteun. Het ISS loopt op zijn einde, en Artemis is een geschikt project voor de ruimtevaartindustrieën van Canada, Europa en Japan (die overigens inmiddels ook zonder overheidsopdrachten goede zaken doen). Correctie (maandag 29 augustus 2022): In een eerdere versie stond per abuis de lanceertijd verkeerd vermeld. Dat is hierboven aangepast. In een van de grafieken stond stikstof waar dat zuurstof moet staan. Ook dat is aangepast.||https://www.nrc.nl//nieuws/2022/08/26/terug-naar-de-maan-na-een-halve-eeuw-afwezigheid-a4139952
2022-08-26||Opinie | Winnetou is  de ideale mens||Uitgeverij Meulenhoff Boekerij heeft  met onmiddellijke ingang de boeken van Karl May met de indiaanse held Winnetou uit de handel genomen. Ze volgt daarin de Duitse uitgeverij Ravensburger Verlag die, na kritiek van activisten op het ‘geromantiseerde’ en ‘clichématige’ beeld van de inwoners van Noord-Amerika, Mays Winnetou-boeken onverenigbaar achtte met haar strijd voor  diversiteit en tegen culturele toe-eigening. „Het was nooit onze bedoeling met deze titels de gevoelens van anderen te kwetsen.” Ger Groot is schrijver en filosoof.  Over gekwetstheid valt moeilijk te twisten, want gevoelens zijn nu eenmaal alleen toegankelijk voor wie hen zelf koestert. Of ze terecht zijn, is een andere zaak – en daarover zou het moeten gaan. Is het Wilde Westen dat May beschrijft ‘geromantiseerd’? Ongetwijfeld, want dat is precies wat er in elke roman gebeurt. De werkelijkheid wordt er enigszins in geordend opdat ze vervolgens nog altijd een stuk ingewikkelder blijkt dan de échte vooroordelen van de lezers zouden willen.  Wat waren die in het derde kwart van de 19de eeuw, toen May zijn boeken schreef? Racisme en de overtuiging dat er tussen verschillend gekleurde mensen moreel en cultureel een duidelijk ‘hoger’ en ‘lager’ was, waren nog pasmunt. May keerde zich daar met niet aflatende ijver tegen. Bij monde van zijn alter-ego Old Shatterhand verklaart hij onomwonden „dat ik geen ras voor beter dan een ander houd, want er zijn bij alle volken en in alle landen goede en ook slechte mensen”. Mays verhalen bevestigen dat. Hoe ‘clichématig’ zijn indianenbeeld volgens zijn critici ook zou zijn, May beschrijft de verschillende indianenstammen als duidelijk verschillend, en – veel belangrijker nog – ook de individuen bestrijken alle nuances van de morele regenboog. Zijn leven lang werd May bestreden  door de pilaarbijters van zijn tijd Aan de zijde der blanken is dat niet anders, maar als May érgens zijn vitriool laat vloeien dan is het hier. „Wat een verschil tussen mijn witte metgezellen en deze door hen verachte indianen!” schrijft hij. Vrijwel onvoorwaardelijk neemt hij het voor de laatsten op. „Het land dat ze bewoonden was ontegenzeglijk van hen, het werd hun afgenomen. [...] Als de roodhuiden opkwamen voor hun rechten, werd dat beantwoord met kruit en kogels...”  Fel keert May zich tegen het Amerikaans racisme en de Klu Klux Klan en (in zijn verhalen in de Arabische wereld) de daar nog altijd welig tierende slavenhandel. Even onbarmhartig geselt hij de natuurvernietiging die de Europeanen in Amerika aanrichten. „Als de buffalo nu uitgestorven is, dan is dat alleen de schuld van de blanke.” Op al deze gebieden was Karl May zijn tijd ver vooruit. En Winnetou? Wanneer deze Old Shatterhand ontmoet, heeft hij het gedicht Hiawatha van Longfellow in de hand. De ‘wilde’ doet met het lezen van deze door May zelf zeer bewonderde auteur cultureel niet onder voor de Europeaan. Winnetou is uiteindelijk Mays grootste held: de mens zoals hij bedoeld is te zijn. Een cliché, ja misschien, maar dat zijn nu eenmaal alle helden: stempelfiguren (dat betekent ‘cliché’) die de lezer ter navolging worden voorgehouden.  Is dat ‘culturele toe-eigening’? Eerder is het een hardnekkig geloof in de menselijke gelijkheid. Dat betekent géén pleidooi voor culturele gelijkschakeling, maar betekent wel dat alleen op grond dáárvan een vreedzaam bestaan tussen alle volkeren mogelijk is. May zelf noemde dat ‘christendom’; het zelfgebrouwen amalgaam dat hij daaronder verstond komt nog het dichtst in de buurt van wat wij ‘humanisme’ noemen. Dat is óók de grondslag van de kritiek die Karl Mays boeken nu uit de boekhandel verdrongen hebben. Noem het wrange ironie. Of erger: de onwil de eigen afkomst en geschiedenis te willen kennen. Als Mays verdienste als schrijver érgens ligt, dan is dat niet in zijn stijl, de originaliteit van zijn plots of de diepte van zijn filosofisch-theologische bespiegelingen. Het bestaat in zijn creatie van een cultureel icoon dat collectief cultureel erfgoed geworden is: het personage ‘Winnetou’ bij May is de ideale mens: geen blanke, geen Europeaan, geen ariër. Hij is iemand die uitdrukkelijk niet was zoals zijn lezers waren, zoals ook de werelden die May in zijn imaginaire reisverhalen beschreef anders waren dan zijn lezers zich ooit hadden kunnen voorstellen. Hij opende hun de ogen voor juist die diversiteit van de wereld uit naam waarvan zijn critici nu tegen hem te hoop lopen. Het zou hem zelf niet verbaasd hebben. Zijn leven lang werd hij bestreden door de pilaarbijters van zijn tijd, die hem ook toen al hun gekwetstheid in het gezicht wierpen. Twee jaar geleden bracht de kleine uitgeverij IJzer weliswaar een nieuwe vertaling uit van ‘Winnetou’, het eerste deel van de cyclus. Toch  zou men May standvastiger uitgevers toewensen dan hem nu ten deel zijn gevallen. Terwijl Salman Rushdie nog in het ziekenhuis ligt omdat ook over zijn werk mensen ‘gekwetst’ zijn, laten Meulenhoff en Ravensburger Verlag zien dat hun ontzetting daarover weinig zoden aan de dijk zet. Wat is erger, hun morele wankelmoedigheid of hun kennelijke onbegrip van wat literatuur eigenlijk is en wil? ||https://www.nrc.nl//nieuws/2022/08/26/winnetou-is-de-ideale-mens-a4139950
2022-08-26||Het Bittere Kruid  en de meesterzet van het CPNB||De literatuur vergrijst. En de stichting CPNB, voor de ‘collectieve propaganda van het Nederlandse boek’, kwam vorige week met een oplossing: meer BookTok (korte filmpjes op TikTok waarin jongeren vertellen wat ze lezen) en minder Marga Minco (102). „Als je niet veel leest en je moet Het bittere kruid gaan lezen, dan worden al je vooroordelen over lezen bevestigd. Dan wordt vrij vakkundig het leesplezier eruit geramd,” legde de directeur van de CPNB, Eveline Aendekerk, aan de NOS uit.  Het klinkt wat cru om een van de mooiste kronieken over de bezetting, de lotgevallen van een gezin waarvan een dochter alleen overblijft nadat de rest van haar gezin is vermoord tijdens de Holocaust, weg te zetten als een boek dat er niet in slaagt ‘leesplezier’ teweeg te brengen. Vanaf de openingszin – „Het begon op een dag dat mijn vader zei: ‘We gaan eens kijken of iedereen er weer is’” – is duidelijk dat dit boek mikt op het hart en het geweten, en niet op de vlotte leeservaring. De manier waarop het verhaal verteld wordt doet ook nog eens geen moment ouderwets aan, ook al verscheen het boek in 1957. Dat is te danken aan de stijl van Minco: observerend en kaal, geen woord te veel zoals dat heet – iets waarvoor we mannelijke auteurs als Willem Elsschot, Nescio, A. Alberts en F.B. Hotz altijd nadrukkelijk prijzen. Het slot is nog steeds een stomp in de maag, zeker in de wetenschap dat er, toen het boek verscheen,  nog weinig aandacht was voor wat de Nederlandse Joden was aangedaan. Maar is het nog wel nodig om uit te leggen dat Minco’s debuut indrukwekkend is? Het is al vaak gedaan, de afgelopen week ook weer door docenten Nederlands die erop wezen dat Het bittere kruid ideale lectuur is voor wie leerlingen iets wil bijbrengen over empathie, geschiedenis en het hernieuwde gevaar van oprukkend extreemrechts. De CPNB heeft zo  een geraffineerde reclamecampagne opgezet En daarom is Aendekerks opmerking een zegen. De CNPB werkt sinds enkele jaren vanuit de overtuiging dat een kookboek evenveel propaganda toebedeeld moet krijgen als een literaire klassieker, alle boeken zijn bij hen gelijk. Vanuit dat pragmatisme  blijkt een ogenschijnlijk onhandige opmerking nu een meesterlijk staaltje omgekeerde psychologie. Want opeens is er hernieuwde vraag naar het boek: antiquariaat Colette in Den Haag gaf elke jonge lezer die naar die winkel kwam zelfs een gratis exemplaar mee. Ellen Deckwitz schreef donderdag in deze krant dat ze onmiddellijk enkele exemplaren had gekocht voor haar neven. En een bevriende collega zei tegen haar: „Had ze maar over míjn boek gezegd dat het het leesplezier van jongeren zou verpesten, dan had ik nu een herdruk.” De CPNB heeft in feite een geraffineerde reclamecampagne opgezet (en dat terwijl geld en cultuur een moeizame combinatie zijn) om de tijdgeest het hoofd te bieden met een van de klassiekers uit onze literatuur. Voor de vorm kwam Aendekerk nog wel met excuses waarin ze zich niet zozeer verontschuldigde voor de belediging aan het boek (ze typeerde Het bittere kruid nietszeggend met: „Een historisch, belangwekkend en nog steeds actueel boek binnen de Nederlandse literatuur”), maar ze stelde vast dat het „verstandiger geweest was daarbij geen concreet voorbeeld te noemen.” Gelukkig maar dat ze dat wel heeft gedaan. Wat een generaliserende opmerking van de Nederlandse letteren had kunnen zijn, is nu een staaltje guerrilla-marketing van de eerste orde, en daarmee een meesterzet van de CPNB. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/08/26/het-bittere-kruid-en-de-meesterzet-van-het-cpnb-a4139948
2022-08-26||Quan keek naar zijn tuin en zag dat alles anders moest||Het waren vooral de afstanden waar Quan Le (44) aan moest wennen. In zijn oude appartement in Rotterdam had hij alles bij de hand: wc, keuken, woonkamer, Frans balkon. Maar hier, in het nieuwe huis in Putten, moet hij zelfs voor de krant naar buiten: iedere ochtend een tocht over het erf, langs de twee auto’s, de potten hortensia’s en geraniums en het kleine bos, om ten slotte bij de poort de krant uit de brievenbus te halen. En dan moet hij ook nog terug.    Maar afspraak is afspraak. Híj́ ging werken in het ziekenhuis in Harderwijk, zíj́ ging met hem mee op voorwaarde dat zij haar twee paarden aan huis kon houden. En dus kochten Quan en zijn vriendin negen jaar geleden een vrijstaand huis omringd door een tuin van circa 18.000 m2, met een eigen weiland, bos, tuinhuis en stallen voor de paarden.   In het begin wilde Quan die grote tuin opgeruimd hebben, net als bij de buren. Met een bosmaaier maaide hij de jonge scheuten in het bos en in de herfst kon hij dagen bladblazen. Het verwaarloosde weiland aan de noordzijde van hun erf spoot hij plat om het vervolgens om te ploegen en er een strak groene grasweide op aan te leggen.   De tuin reageerde op eigen wijze op de inspanningen van zijn nieuwe beheerder De tuin reageerde op eigen wijze op de inspanningen van zijn nieuwe beheerder. De dag na het bladblazen lag er altijd weer een verse lading bladeren voor Quan klaar en in het kleine bos kwamen na zo’n grote maaibeurt juist extra veel scheuten op. De paarden, die gretig van dat verse groene gras aten, werden dik en kregen last van hun hoeven.   Foto Annabel Oosteweeghel  Quan keek naar zijn tuin en zag in dat het anders moest. Hij kocht boeken, struinde het internet af en leerde gaandeweg over natuurlijk tuinieren. Met als resultaat dat Quan de boel nu vooral met rust laat. De scheuten in het kleine bos, de paddenstoelen, de brandnetels: hij laat het allemaal staan. Zelfs de bomen die op dit moment door de droogte afsterven: ze liggen in stukken op de grond om te verteren. In de herfst blaast Quan nog wel met de bladblazer, maar alleen die bladeren die op het grind en de parkeerplaats liggen. En het weiland, dat Quan zo effen groen wilde hebben, staat inmiddels weer vol met zuring, boterbloem en kleefkruid, zodat de paarden een gevarieerde maaltijd binnenkrijgen.      Alleen een robotmaaier doet iedere dag trouw zijn werk om het gazon rondom het huis bij te houden. Maar ook hier houdt de maaier acht tot tien centimeter aan, lang genoeg om klaver, weegbree en madelief te beschermen. Het verwilderde stuk dat achter het tuinhuis ligt, blijft helemaal gespaard. Het gras staat er kniehoog en er groeien scheuten van eiken, hazelaar, hibiscus en kers in. De grond blijft ondanks het warme weer vochtig.  Quan en zijn tuin staan weer op goede voet. Iedere dag, voordat hij naar zijn werk gaat, kuiert hij met zijn honden over het erf om daarna de poort te openen voor een lange wandeling over de heide.  
Nieuwsbrief
		NRC De Wilde Tuin
	 
		Blijf op de hoogte van ons crowdsourcing project De Wilde Tuin
	||https://www.nrc.nl//nieuws/2022/08/26/quan-keek-naar-zijn-tuin-en-zag-dat-alles-anders-moest-a4139947
2022-08-26||Opinie | Hou op radicalisme als probleem te zien||De hitte van deze zomer lag niet alleen aan het weer: met hun protesten hebben boeren voor een hete actiezomer gezorgd. Ondanks dat radicale boeren de afgelopen maanden regelmatig flink over de schreef gingen – onder meer door het bedreigen en thuis bezoeken van politici en het blokkeren van snelwegen – is er vanuit de politiek veel begrip voor de onderliggende onvrede over de stikstofplannen, die de boeren rauw op het dak vielen nadat het dossier jarenlang vooruit was geschoven. Hoewel activisten, terecht, vervolgd worden voor onder meer het dumpen van afval op snelwegen, zijn boerenorganisaties, ook radicale, uitgenodigd om met de regering aan tafel te gaan zitten.  Willemijn Verkoren is universitair hoofddocent conflictstudies aan de Radboud Universiteit. Zij schreef het boek:  Uit de terreurspiraal: een nieuw perspectief op terrorisme. Zonder te accepteren dat acties de wet overschreden is radicalisme onder boeren dus serieus genomen als politiek signaal. Wat een verschil met hoe Nederland met andere radicale geluiden omgaat: die worden als gevaar bestempeld, gecriminaliseerd en bestreden – zelfs als er geen strafbare feiten gepleegd worden.  Neem de perikelen rondom de Nationaal Coördinator Terrorismebestrijding en Veiligheid (NCTV). Afgelopen juni tikte de Tweede Kamer de minister van Justitie en Veiligheid op de vingers om activiteiten van deze club. De NCTV hield activisten, religieuze leiders en politici online in de gaten om potentiële bedreigingen in kaart te brengen.  Nadat dit vorig jaar via NRC naar buiten was gekomen bleek al snel dat hier geen wettelijke basis voor was. Hierop stopte de NCTV met het online volgen van personen, maar kondigde de minister aan een wet aan die zou zorgen dat de NCTV de praktijk kon hervatten.  Hoewel het er eerder op leek dat de wet op een meerderheid kon rekenen, was de Kamer nu bijna collectief tegen. Dit kwam doordat recent naar buiten was gekomen dat de NCTV Kamerleden van BIJ1, Denk, FVD en PVV in de gaten had gehouden en zorgen richting gemeenten had geuit over de ‘polariserende’ invloed van die partijen. Zo werd Denk een spreekbuis voor moslimfundamentalisme genoemd en droeg de PVV volgens de NCTV bij aan radicalisering. Nu sloot Den Haag de rijen, want met het inzetten van de bevoegdheden van de minister van Justitie en Veiligheid tegen parlementariërs was een rode lijn overschreden. Een grote meerderheid van de Kamer vindt nu dat voor de NCTV geen rol is weggelegd in het  online volgen van burgers. Daar hebben we de inlichtingendiensten voor, met alle waarborgen en toezicht die deze diensten kennen.  Het is goed dat minister en NCTV in deze kwestie terecht zijn gewezen. Echter, het probleem gaat dieper dan alleen de bevoegdheden van de NCTV. Kijk maar naar de recente berichtgeving over hoe gemeenten de wet overschrijden in hun aanpak van radicalisering en onthullingen over onschuldige personen die op terroristenlijsten belanden – buiten hun weten om, en zonder mogelijkheden om eraf te komen. Ook de omstreden moskee-onderzoeken passen in het plaatje, net als de activiteiten van banken die, aangemoedigd door de overheid, het uitgavenpatroon van moslimorganisaties in de gaten houden ter voorkoming van terrorismefinanciering.  Er speelt een fundamentele kwestie, en die gaat over de plek van radicaal gedachtegoed in onze democratie. Radicale denkbeelden zijn van alle tijden. Ze zijn soms nodig om maatschappelijke vooruitgang te bewerkstelligen. Zo was het idee dat vrouwen het kiesrecht moesten krijgen ooit radicaal, net als het willen afschaffen van de slavernij en het willen invoeren van de veertigurige werkweek. Een belangrijke functie van een democratisch bestel is dat meningen, radicaal of niet, uitgewisseld kunnen worden in het publieke en politieke debat. Democratie is daarmee een manier om conflicten vreedzaam uit te vechten. Zolang men geen geweld gebruikt om de idealen te realiseren, en hier ook niet toe oproept, is er met radicalisme niets mis.  De laatste jaren is het beeld van radicalisme echter gekanteld: de overheid is het steeds meer als gevaarlijk gaan zien. Uit angst voor terrorisme wil men zo vroeg mogelijk kunnen ingrijpen bij ‘radicaliserende’ burgers – dus nog voordat ze geweld plegen of ook maar voorbereiden. Niet een neiging tot geweld, maar een radicale opvatting kan al reden geven tot overheidsinterventie, van online gevolgd worden tot het opleggen van een contact- of gebiedsverbod.  Maar hoe breder het net wordt uitgegooid, hoe groter de kans dat mensen onterecht maatregelen opgelegd krijgen. Dit doet het vertrouwen in de overheid geen goed – kijk maar naar de reacties van moskee-bestuurders op de onthulde undercoveronderzoeken – en kan juist bijdragen aan radicalisering. Bovendien: wie is de overheid om te bepalen wat radicaal gedachtegoed is, en welke meningen in Nederland thuishoren? Wat wel en niet als radicaal en ongewenst wordt gezien, hangt immers af van je politieke opvattingen. Een extreem voorbeeld: in het Verenigd Koninkrijk werd een tiener doorverwezen naar een deradicaliseringsprogramma omdat hij een button met Free Palestine op zijn rugzak had. Nog even los van hoe radicaal de mening van deze jongen was: op deze manier worden onwelgevallige meningen weggezet als symptomen van radicalisering. Ze worden gecriminaliseerd en buiten het politieke debat geplaatst. Al even problematisch is de aanname dat radicaal gedachtegoed een voorportaal is van geweld. Dat idee strookt niet met wat we weten over radicalisme en terrorisme. Mensen met radicale ideeën blijven meestal geweldloos, terwijl daders van terroristisch geweld andersom niet altijd radicaal gedachtegoed aanhangen. Terroristen worden niet puur door ideologie gedreven, maar door een complexe mix van persoonlijke, sociale en politieke drijfveren. Tussen bijvoorbeeld extreem-rechtse en jihadistische geweldplegers zijn er meer overeenkomsten dan verschillen.  Historisch gezien bestaat er dan ook geen simpel verband tussen radicale protestbewegingen en terrorisme. Vaak gingen activisten pas over tot geweld nadat de overheid hard had gereageerd op de protestbeweging. Zo werd in Duitsland de gewelddadige Rote Armee Fraktion (RAF) opgericht als reactie op hard overheidsingrijpen tegen radicaal-linkse demonstranten.  Juist wanneer opvattingen worden onderdrukt, of buiten de gevestigde orde geplaatst, kiezen sommige mensen dus voor extremisme en geweld. Het gaat daarbij overigens wel altijd om een zeer kleine minderheid van de bredere beweging. Na hun overgang van activisme naar terrorisme trekken groepen zoals de RAF vervolgens veel nieuwe leden aan: figuren die van zichzelf niet ideologisch gedreven zijn maar zich aangetrokken voelen tot geweld. Vaak zijn dit mensen met criminele antecedenten.  In reactie op de RAF nam Duitsland in de jaren zeventig allerlei nieuwe wetten aan om niet alleen geweldplegers, maar ook sympathisanten en vreedzame activisten aan te pakken. Het leidde tot polarisatie en hielp de RAF om de overheid als onderdrukker af te schilderen, die alleen vatbaar zou zijn voor geweld. Nederland, waar in die periode ook extreem-linkse aanslagen plaatsvonden, koos er juist voor om terughoudend te reageren en geen nieuwe wetten aan te nemen. Het wilde ‘Duitse toestanden’ voorkomen en, in de woorden van NRC-columnist Henk Hofland, geen ‘loerdersstaat’ worden. Ook was men ervan overtuigd dat een harde reactie terroristen alleen maar in de kaart zou spelen. Wat ook een rol speelde was dat extreem-linkse – soms zelfs ronduit anti-democratische – opvattingen goed in het politieke en publieke debat vertegenwoordigd waren via invloedrijke intellectuelen en de CPN. Zoals vandaag de dag de boeren ook goed vertegenwoordigd zijn in de politiek.  Extreem-rechts geweld komt het meest voor in landen die geen invloedrijke anti-immigratiepartijen hebben  Interessant is de conclusie uit vergelijkend onderzoek naar die periode: waar vergaande maatregelen in andere landen tot escalatie leidden, nam het geweld in Nederland juist af. Een lid van de Rode Jeugd, een groepering die in de jaren zeventig aanslagen in ons land pleegde, zei hierover later in een interview: „Terugredenerend heeft het liberale van die samenleving de doorslag gegeven om te zeggen: ik kap ermee. Je was almaar bezig die maatschappij te bestrijden. Als die dan zo liberaal reageert, dan houdt het op.”   Onderzoek naar hedendaags extreem-rechts geweld in Europa laat een vergelijkbaar beeld zien: zulk geweld komt het meest voor in landen die geen invloedrijke anti-immigratiepartijen hebben en waar in het publieke debat weinig ruimte is voor radicaal-rechtse geluiden.  Het is dus juist goed voor de democratie wanneer groepen die zich maatschappelijk buitengesloten voelen, een politieke stem vinden. Dit stelt hen in staat om te participeren in de samenleving in plaats van zich daarvan af te keren. Wanneer mensen het idee krijgen hun mening niet vrij te mogen uiten, kunnen zij daarentegen het idee krijgen dat geweld de enige mogelijkheid is.  Onderzoek naar deradicalisering heeft laten zien dat de meest kansrijke manier om mensen met extreme opvattingen tot andere gedachten te brengen, bestaat uit het aangaan van een gesprek. Een gesprek waarin geluisterd wordt en geprobeerd te begrijpen waarom iemand zo denkt. En waarin de gesprekspartner ook bereid is de eigen standpunten kritisch tegen het licht te houden. Misschien blijkt uit zo’n gesprek wel dat de opvattingen van ‘radicalen’ ook zinnige maatschappijkritiek bevatten. Net als bij de radicale boeren dus.  Want hoewel de ene radicaal de andere niet is, valt er te leren van de politieke reactie op de boerenacties. Naar hen wil de overheid wel luisteren, en zelfs staat zij open voor een discussie over de eigen rol in het veroorzaken van de onvrede die hen drijft.    Twee kanttekeningen zijn bij dit verhaal wel op hun plaats. Ten eerste: een open uitwisseling van al dan niet radicale meningen wordt momenteel bemoeilijkt door informatie-bubbels en fake news-berichten. In een bubbel worden meningen niet door uitwisseling gematigd, maar alleen maar versterkt. Initiatieven van de EU en de Tweede Kamer om filterbubbels en schadelijke algoritmes tegen te gaan, verdienen dan ook alle steun. Ten tweede: wanneer het niet om radicalisme gaat, maar om extremisme, waarbij geweld als methode wordt goedgekeurd, gepropageerd of voorbereid, dan is er uiteraard wel aanleiding tot overheidsingrijpen. Dat geldt ook voor radicale boeren die politici bedreigen of bezoeken of het openbare leven lamleggen. Het strafrecht biedt hier voldoende mogelijkheden voor en ook de inlichtingendiensten hebben daarin een rol te spelen. Wie anderen kwaad wil berokkenen, moet worden aangepakt. Maar laat de overheid geen gedachtenpolitie worden.||https://www.nrc.nl//nieuws/2022/08/26/hou-op-radicalisme-als-probleem-te-zien-a4139945
2022-08-26||Zakkenrollerbendes actiever op Europese festivals, ook Mysteryland doelwit||Zakkenrollers zijn in toenemende mate actief op Europese festivals en andere grote evenementen. De politie waarschuwt vrijdag voor internationale bendes, die deze zomer op drukke locaties onder meer mobiele telefoons proberen te stelen. De afgelopen tijd hield de politie verschillende groepen verdachten aan met tientallen toestellen op zak.  Bij de aanhoudingen in Nederland en andere landen werden ook lijsten met evenementen aangetroffen waar de groepen interesse in hadden. Onder andere Mysteryland, dat dit weekend plaatsvindt bij het Noord-Hollandse Vijfhuizen, zou volgens de politie tot de doelwitten van de zakkenrollerbendes behoren. De politie raadt bezoekers aan waardevolle spullen goed weg te stoppen en extra alert te zijn op drukke plekken. Mobiele telefoons kunnen volgens de dienst beter niet in de achterzak worden gestopt, omdat ze daar beter opvallen voor de dief en eenvoudig worden gestolen. Het aantal aangiftes neemt na een periode van daling inmiddels weer toe. Tot 24 augustus werd dit jaar 6.901 keer aangifte gedaan van zakkenrollen. Het gaat daarbij om alle aangiftes, ook buiten festivals en andere grote evenementen. Daarmee volgt het aantal aangiftes de trend van 2019, toen in totaal 14.368 mensen zich bij de politie meldden. In coronajaren 2020 en 2021 lag het aantal meldingen flink lager, doordat evenementen niet doorgingen en zakkenrollers daar hun slag niet konden slaan.||https://www.nrc.nl//nieuws/2022/08/26/zakenrollerbendes-actiever-op-europese-festivals-ook-mysteryland-doelwit-a4139942
2022-08-26||Eigenaar ‘asielhotel’ Albergen wil dat verkoop niet doorgaat||De eigenaar van het hotel in Albergen dat het Centraal Orgaan opvang asielzoekers (COA) wil kopen, wil dat de verkoop alsnog niet doorgaat. Het koopcontract is al getekend, maar na een week van ophef wil de eigenaar onder de deal uit. Het COA heeft een kort geding tegen de hoteleigenaar aangespannen om het hotel alsnog te kopen, blijkt vrijdag uit een dagvaarding. Maandag om 13.00 uur is de zitting in Almelo. Staatssecretaris Eric van der Burg (Asielzaken, VVD) kondigde vorige week aan dat het Rijk het hotel in de gemeente Tubbergen voor 1 miljoen 480 duizend euro zou kopen om plaats te maken voor 300 asielzoekers. Het is de eerste keer dat de landelijke overheid dit doet zonder tussenkomst van de gemeente. Dorpsbewoners verzetten zich de afgelopen dagen massaal tegen het besluit. De eigenaar beroept zich op bedrog of dwaling, en zegt volgens de dagvaarding dat ze niet akkoord was gegaan als ze wist dat er 150 tot 300 asielzoekers in het pand zouden komen. Het COA kan zich daar niet in vinden: het zou al ruim voor het sluiten van het koopcontract duidelijk zijn geweest dat er plek zou worden gemaakt voor ongeveer 200 asielzoekers. Verder zou op aanbevelen van de makelaar in het contract zijn opgenomen dat het COA geen beloftes doet aan de eigenaar over de manier waarop het gebouw wordt gebruikt. In het hotel werden al eerder asielzoekers opgevangen die wachtten op ander onderdak. Twee gezinnen en een alleenstaande man zijn vorige week naar een andere plek overgebracht, omdat de protesten dreigend konden overkomen. ||https://www.nrc.nl//nieuws/2022/08/26/eigenaar-asielhotel-albergen-wil-dat-verkoop-niet-doorgaat-a4139944
2022-08-26||Column | Sporthal||In een sporthal horen piepende sportschoenen. In een sporthal hoort zweetlucht. In een sporthal horen opgewonden kinderstemmen, omdat apenkooi begint. In een sporthal horen joelende supporters. In een sporthal horen overwinningsliederen. In een sporthal horen bittere tranen bij verlies. In een sporthal horen tieners onder de tribune, met oog voor niks anders dan misschien wel hun eerste kus. In een sporthal horen stuiterende ballen. In een sporthal mag iedereen meedoen en maakt het niet uit als je elkaar niet verstaat. De taal van sport is overal hetzelfde. De stuit van een bal is een brug van hier naar daar. Gooien is even niet denken, is bezig met je lichaam, weg uit dat hoofd. Weg van herinneringen, of verdriet. Rennen is afreageren, en even wat agressie kwijt.  In een sporthal horen schelle scheidsrechtersfluitjes. In een sporthal hoort gescheld op de trainer van de overkant. In een sporthal horen salto’s, radslagen, een koprol op de balk. In een sporthal horen vuurrode kinderwangen, en concentratie bij het leren van wat nieuws. In een sporthal hoort liefde te ontluiken, voor de trampoline, de ringen of de judomat. In een sporthal hoort geen moeder met een baby van een paar weken. En als ze er al is, dan zou ze er maar kort moeten zijn. Om naar een ouder kind te kijken, bijvoorbeeld, dat voor het eerst naar gymles gaat. Zo’n smalle kleuter met elastieken beentjes, opgewonden huppend – want al die toestellen zien er zo heerlijk spannend uit. De moeder zou trots moeten kijken, van haar kind dat gymles krijgt naar haar baby in de wagen. Lekker slapend. Goed gevoed. In een sporthal hoort geen moeder met een baby van een paar weken tussen een massa mensen die daar ook maar een poging tot overleven doen. Op zoek naar veiligheid werden ze een desillusie rijker. Hoe geld een land niet rijk maakt, maar bang en hard, doet mij misschien nog wel het meest verdriet. Had ze een wiegje voor de baby? Genoeg voeding? Ik zie de moeder voor me. De baby in haar armen. In een hoekje zit ze, haar hele lichaam vouwt zich om het kindje heen. Zat het nog maar in haar buik. Daar was alles beter. Daar kon ze het beschermen. Hier lukt dat niet genoeg. Vanuit haar hoekje kijkt de moeder naar de mensen, ze zijn te dichtbij, ze maken te veel lawaai, ze houden geen rekening met haar. En met haar baby. Niet als hij huilt. Niet als hij slapen moet. Niet als ze voeden moet.  Haar ogen dwalen over de gele en blauwe lijnen op de vloer. Naar de twee baskets hoog aan de muur. Daarboven ziet ze stukjes blauwe lucht, door de smalle ramen tegen het plafond. Ze zou willen vliegen, als ze vliegen kon. Weg met haar baby, weg van hier. Vliegen, naar een plek met een groot bed. Met rust. Met licht, en ruimte. Zachte handdoeken en een warm badje voor haar baby. Met lieve mensen, die naar haar kindje zouden kijken en glimlachen. Wat is hij mooi. Wat gebeurt er met een dode baby in een sporthal? Is er een lijkwagen gekomen met een kistje, niet groter dan een schoenendoos? En wat gebeurt er met de moeder?  Ik denk al dagen honderdduizend zachte armen om haar heen.||https://www.nrc.nl//nieuws/2022/08/26/sporthal-a4139943
2022-08-26||Privécollectie Paul Allen kan een miljard dollar opleveren||De eerste particuliere kunstcollectie die een miljard dollar oplevert. Die verwachting heeft veilinghuis Christie’s van de opbrengst van de 150 kunstwerken tellende verzameling van Paul Allen, de mede-oprichter van Microsoft. Het veilinghuis maakte donderdag bekend de zowel oude meesters als moderne meesterwerken tellende collectie in november in New York te verkopen. Allen, die Microsoft samen met Bill Gates oprichtte, overleed in 2018 op 64-jarige leeftijd. Met een geschat vermogen van zo’n 20 miljard dollar gold hij als van de rijkste mensen ter wereld. Hij is nooit getrouwd en had geen kinderen. De opbrengst van de veiling gaat  naar goede doelen, maakte het veilinghuis bekend. De verzameling van Allen bestrijkt een periode van 500 jaar, van de Italiaanse renaissancekunstenaar Sandro Botticelli tot David Hockney. Hoewel Allen regelmatig kunst uitleende aan musea is niet precies bekend wat hij bezat. Christie’s maakte donderdag slechts twee schilderijen bekend die het in november aanbiedt. Het doek Small False Start (1960) van Jasper Johns met een richtprijs van 50 miljoen dollar, en een landschap van Paul Cézanne, La montagne Sainte-Victoire (1888-1890), met een geschatte opbrengst van boven de 100 miljoen dollar. Amerikaanse media noemen allerlei kunstwerken die Allen zou hebben gekocht. Volgens persbureau Bloomberg kocht hij in 2016 op een veiling voor 81 miljoen dollar een door Claude Monet geschilderde hooimijt. Volgens The Wall Street Journal bezat hij oude meesters als Botticelli, Jan Brueghel en Canaletto.  In een vraaggesprek in 2006 gaf Allen aan het als zijn plicht te zien om zijn kunstwerken regelmatig uit te lenen aan musea. „Ik ben slechts een tijdelijk bewaarder van ze.” Zijn zuster Jody, de executeur van zijn nalatenschap, liet in een verklaring weten wat kunst volgens haar broer betekende. „Hij geloofde dat kunst een unieke kijk op de werkelijkheid uitdrukte op een manier die ons allemaal kan inspireren.” Naar welke charitatieve doelen de veiligopbrengst gaat is nog niet bekendgemaakt. Tijdens zijn leven doneerde Allen al meer dan 2,6 miljard dollar van zijn fortuin aan doelen die verband houden met biowetenschap, kunst, muziek, film en het milieu. De twee duurste geveilde privéverzamelingen ooit waren ook van  Amerikanen. De verzameling van David en Peggy Rockefeller bracht in 2018 bij Christie’s 835 miljoen dollar op. Die recordopbrengst werd in 2021 en 2022 verbroken met twee veilingen van de kunst van Harry en Linda Macklowe. Dat hoogbejaarde echtpaar moest op last van de rechter verkopen omdat het ging scheiden, nadat hij een jonge vriendin had gevonden. Sotheby’s realiseerde voor de Macklowe-collectie een opbrengst van 922 miljoen dollar.||https://www.nrc.nl//nieuws/2022/08/26/privecollectie-paul-allen-kan-een-miljard-dollar-opleveren-a4139941
2022-08-26||De uitvinder van het Hammondorgel – jazzinstrument pur sang – moest niets hebben van jazz||Vorige week kocht Carlo de Wijs nog een Hammond B3, het loodzware orgel dat in de jaren vijftig en zestig werd gemaakt, verantwoordelijk voor het herkenbare orgelgeluid in jazz, soul en pop. Kon hij echt niet laten staan. Nu kijkt hij licht wanhopig zijn studio onder zijn woonhuis in Dordrecht rond, want waar moet dat ding? Er staan al Hammonds uit verschillende bouwjaren. Ook een B3 trouwens, maar die is anders dan andere.  Er lopen snoeren uit naar een laptop en verschillende effectenpanelen vol draaiknoppen en schuiven. De ‘modulaire Hammond’ is zijn innovatie. Tussen al die orgels ligt ook een stapeltje proefschriften: De Microdynamiek van muzikale innovatie. De geschiedenis en toekomst van het Hammondorgel. Hij promoveerde er in juni op aan de Erasmus Universiteit in Rotterdam.  De Wijs is organist, componist, was hoofd van de pop- en jazzafdeling van het conservatorium in Rotterdam en toerde als muzikant de wereld rond, onder meer met Candy Dulfer en zijn eigen band D’WYS. „Techniek was altijd belangrijk. Ik speelde jarenlang met een boormachine in mijn orgel, daarmee kon ik hem laten zakken voor vervoer. Daarna integreerde een technicus Midi-technologie in mijn orgel. Later leerde ik over nieuwe techniek in mijn eigen studio.” Zijn promotor Liesbet van Zoonen, hoogleraar sociologie in Rotterdam, stuurde dan ook aan op een promotieonderzoek over innovatie.  Toch is het Hammondorgel juist een instrument waarbij iedereen het klassieke B3-geluid lijkt na te streven. De meest succesvolle Hammondspeler van dit moment, Cory Henry, speelt gospel en funk met een orgelsound van vijftig jaar geleden. Waarom een studie over innovatie aan de hand van het Hammondorgel? „In de wereld van Hammond draaide het in het begin zeker wel om innovatie. Toen bedachten ingenieurs dat nieuwe instrument. Maar er spelen ook veel externe factoren, zoals de economie, de concurrentie, de rol van de muzikanten. Die analyseer ik volgens de actorentheorie van socioloog Bruno Latour. Het bedrijf wordt zo een spiegel van innovatieprocessen voor allerlei sectoren.’’  Laurens Hammond (1895-1973) was een klokkenbouwer. Hoe kan het dat hij het geluid van pop en jazz zo beïnvloedde? „Hij was uitvinder. Eind jaren twintig bedacht hij een klok die synchroon kon lopen op een fluctuerend elektronetwerk. In die tijd was de stroomvoorziening onbetrouwbaar, maar met een toonwielmechanisme wist Hammond  een buffer in te bouwen zodat de klokken doorliepen als het netwerk schommelde. Het was een groot succes totdat hij het patent verloor. Zijn team zocht naar nieuwe toepassingen. Toen ze het fluittoontje van dat mechanisme versterkten merkte een medewerker op dat het op een orgeltoon leek. Zo ontstond het Hammondorgel dat vanaf 1935 werd geproduceerd als vervanging van het grote kerkorgel. „Hammond liet zich inspireren door de lopende bandproductie van Henry Ford en paste slimme marketing toe. In de oorlog moest alle productie worden teruggeschroefd. De orgels die hij nog wel mocht maken, kwamen in de kapelletjes aan boord van grote oorlogsschepen. Het Hammondorgel werd zo de soundtrack voor veel Amerikaanse soldaten. Die kregen bovendien bij terugkeer vouchers waarmee ze er zelf een konden kopen.” Toch schrijft u dat de muzikale innovatie, door bijvoorbeeld Fats Waller en Jimmy Smith, eerder ondanks Hammond plaatsvond dan dankzij hem. „Hammond was helemaal niet muzikaal. Hij vond jazz muziek die eigenlijk niet kon. Heel tegenstrijdig, want het was zijn grote afzetmarkt. Jimmy Smith heeft zich terecht beklaagd dat hij nooit gesponsord is door Hammond. Smith maakte het orgel populair in de jaren vijftig en zestig. Een sound waar ook de latere toepassingen in pop en rock schatplichtig aan zijn.   „Hammond verzette zich ook tegen de Leslie-speaker. Door de rotatietechniek met Dopplereffect geeft die speaker warmte en ruimtelijkheid. Maar hij wees het af, beschouwde het als concurrentie en Hammond-dealers mochten het niet verkopen. Maar muzikanten wilden niets anders. Pas na zijn dood kocht de Hammond Company het bedrijf van Leslie op.” In een belangrijk deel van uw onderzoek staat uw eigen carrière en uw eigen nieuwe Hammond-toepassingen centraal. Ongebruikelijk. Waarom is dat volgens u zinnig? „Het is een voorbeeld van microdynamiek. Als onderzoeker kijk ik naar Laurens Hammond en Jimmy Smith als  vernieuwers, maar dat gaat altijd over het verleden. Door mijn eigen carrière als spiegel te gebruiken kan ik direct begrip krijgen van de actoren in het wel of niet slagen van innovatie. Zo heb ik me in sessies met andere muzikanten voor het onderzoek afgevraagd waarom zo weinig mensen het Hammond nu nog verbinden met de tegenwoordige tijd. Het bleek dat vrijwel iedereen heel blij is met dat oude geluid.” De charme van dat oude geluid zit grotendeels in de imperfectie van de analoge techniek. Toch zoekt De Wijs naar een ‘New Hammond Sound’. Hij heeft toepassingen van modulaire synthesizers aangesloten en verschillende analoge en digitale bewerkingsmogelijkheden. „Als ik die bespeel, stuur ik het nieuwe geluid direct weer door de Hammond. Dus ik voed het met digitale bewerkingen, maar het klinkt via het oude orgel en de Leslie-speaker. De imperfectie blijft bewaard.” Wat zou Laurens Hammond hebben gevonden van deze toepassingen? „Voor hem zou het niet hoeven. Hij zag het orgel vooral als iets om te verkopen. Hoewel ik veel mogelijkheden zie, is het de vraag of veel andere organisten dit ook willen. Ook dit is weer onderdeel van het onderzoek: dit leert ons niet alleen iets over Hammond, maar over alle innovatieprocessen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/26/orgelonderzoek-de-uitvinder-van-het-hammondorgel-kon-niks-met-jazz-a4139940
2022-08-26||Om precies te weten waar de bui gaat vallen moet het KNMI keihard rekenen||„Ik werd weergek door een paar extreme weergebeurtenissen in mijn jeugd”, zegt Sander Tijm. „Een heftige sneeuwstorm.” „In ’78-’79!”, zegt Rob Sluijter enthousiast. Tijm: „En extreem onweer in mei ’79.” Sluijter: „Met die prachtige mammatuswolken toen, oooh…” Tijm: „Toen wij kind waren, was het weer nog magischer dan nu, je zag het veel minder aankomen.” De studie van het weer is een wetenschap op zich, maar de weergoden hebben ook invloed op tal van andere vakgebieden. Tijm en Sluijter werken bij het KNMI. Tijm werkt aan weermodellen en leidt vanuit het KNMI een aankomende samenwerking met IJsland, Denemarken en Ierland. Sluijter is klimatoloog, werkte lang voor de weerdienst op het snijvlak van klimaat en weer en is nu bezig met het opzetten van een early warning centre bij het KNMI. Ze zijn van dezelfde generatie, en zijn nog net zo opgetogen over het weer als in hun kindertijd. „Kijk, deze foto stuurde ik eerder deze week naar Sander. Je moet nú naar buiten kijken, appte ik”, zegt Sluijter. Tijm: „Dat was een prachtige zonsondergang. We appen elkaar ook als we een mooie bui zien aankomen.” Dat het weer minder magisch is geworden, komt mede door henzelf. Ze werken nu meer dan twintig jaar bij het KNMI, en de techniek achter de weersverwachting is in die tijd enorm verbeterd. Dankzij supercomputers en weermodellen kan in plaats van enkele dagen vooruit nu tot ruim in de volgende week gekeken worden. De verwachting voor morgen en overmorgen is bovendien veel betrouwbaarder dan hij eind jaren zeventig was. Nog steeds werken ze bij het KNMI continu aan verbetering van de weersverwachting. Ondertussen verandert ook de inhoud van het weerbericht. We kijken straks naar een veel groter gebied, van Groenland tot Finland, tot de laars van Italië en dan naar het westen Sander Tijm KNMI Een weersverwachting komt tot stand door waarnemingen van weerstations op de grond te voeden aan een weermodel dat daarmee toekomstige veranderingen in de atmosfeer berekent. In het weermodel is de lucht boven Nederland en de Noordzee opgedeeld in 64.000 vakjes: hokjes van 2,5 kilometer bij 2,5 kilometer en 65 verticale lagen. Elk vakje heeft een eigen weersverwachting, waarin 12 variabelen aan bod komen, waaronder wind, zon, wolken en regen. In het souterrain van het KNMI-gebouw in De Bilt staat een supercomputer die al die berekeningen maakt. Eens in de vijf jaar wordt die computer vernieuwd en een nieuwe computer kan doorgaans tien keer meer berekeningen aan dan de vorige. In het verleden betekende dit meestal dat de vakjes boven Nederland steeds kleiner werden, en daarmee de verwachtingen per locatie preciezer. „In 2018 kregen we onze huidige supercomputer”, zegt Tijm. „Dit keer besloten we niet het grid fijnmaziger te maken, we draaien het model nu vaker naast elkaar, met steeds net iets andere beginwaarden.” Er komen nu elf verwachtingen tegelijkertijd uit de computer, daarmee kan het KNMI meer zeggen over de zekerheid van de verwachting. „Eén verwachting is maar één verwachting, terwijl er subtiliteiten in de atmosfeer zitten die ervoor kunnen zorgen dat het weer een hele andere kant op gaat. Daar wil je gevoel voor krijgen”, zegt Tijm. Extremen op kleine schaal, heftige buien en windstoten die daarbij horen of zwaar onweer, blijven lastig. „Die zullen nooit exact op de plek plaatsvinden waar het model ze berekent. Maar als je meer berekeningen naast elkaar doet dan kun je zeggen: de kans dat het dáár gebeurt is heel behoorlijk want we zien het in veel verwachtingen terug.” Er is alweer een nieuwe supercomputer in zicht. Nog dit jaar wordt het eerste deel in gebruik genomen. Die komt niet meer in De Bilt te staan, maar in Reykjavik, IJsland. „We gaan met vier landen samen een nieuwe supercomputer kopen en optuigen”, zegt Tijm. „De samenwerking wordt hecht, met één gezamenlijk weermodel. We kijken straks naar een veel groter gebied, van Groenland tot Finland, tot de laars van Italië en dan naar het westen, in een grid van 2 bij 2 kilometer en met minstens 18 verwachtingen naast elkaar.” Andere wensen op Tijms lijstje die als het goed is dankzij de nieuwe supercomputer gaan uitkomen: elk uur in plaats van elke drie uur het model draaien, en berekenen voor elk kwartier in plaats van voor elk uur. Nederland krijgt ook een eigen stukje van de computer, waarop verwachtingen voor Caribisch Nederland gemaakt worden en voor een klein stukje van West-Nederland getest gaat worden of het zinnig is om naar vakjes van 200 bij 200 meter te kijken. „Dat is om te zien wat er precies aan de kust gebeurt en wat voor invloed stedelijke bebouwing heeft op het weer.” Hoe mensen het weer ervaren is van steeds groter belang, ook voor ons Rob Sluijter KNMI Meer rekenkracht hangt dus direct samen met betere verwachtingen. Maar dan moet het model ook goed zijn. Het meteorologische handwerk, de natuurkunde achter gebeurtenissen in de atmosfeer zo goed mogelijk in een model gieten, levert nog steeds verbeteringen op. „De laatste jaren hebben we bijvoorbeeld gewerkt aan mist”, zegt Tijm. „Dat ontstond in het model op plekken waar het niet zou moeten ontstaan. Dan liep volgens het model ineens de hele Noordzee vol, terwijl dat niet zo was.” Maar dit probleem zien is één, het oplossen is twee. „Mensen sleutelden er soms aan vanuit hun specialisme: straling, wolken of turbulentie in de atmosfeer bijvoorbeeld”, zegt Tijm. „Dan leek de mist soms even minder, maar het verscheen ook niet wanneer het wél nodig was.” De onderzoekers gingen bij het grote weerstation bij Cabauw specifiek naar de gedragingen van mist op verschillende hoogtes kijken. Uit de metingen leidden ze verbeteringen van het model af. Het zat hem in een combinatie van straling, wolken en deeltjes die wolken vormen. „Dat testen we dan over een langere periode en over verschillende gebieden”, zegt Tijm. „Daar komen altijd weer verrassende dingen uit. Toen we het model voor een zomerperiode boven Zweden draaiden, was de temperatuur steeds te hoog. De wolken bleken in het model te veel straling door te laten. Zo schaven we steeds een beetje bij. Nu zijn we bijna klaar voor implementatie, na drie jaar onderzoek en proefdraaien.” Meten blijft dus cruciaal, en ook dat is nog steeds in ontwikkeling. Het KNMI heeft van oudsher weerstations verspreid over Nederland staan, voornamelijk op het platteland, zodat de metingen niet verstoord raken door bebouwing. „Maar hoe mensen het weer ervaren is van steeds groter belang, ook voor ons.”, zegt Sluijter. Tijm: „Het liefst nemen we de effecten van wat er gebeurt in een dorp of stad ook mee in de modellen. Een bui kan net boven een stad ontstaan omdat het daar een paar graden warmer is. Helaas staan daar geen stations.” Maar dat betekent niet dat er niet gemeten wordt. Duizenden mensen in Nederland hebben een klein weerstation in hun achtertuin of op hun balkon. „Dat zijn waardevolle gegevens, waar veel te halen valt”, zegt Sluijter. De kwaliteit van de metingen verschilt en bij het KNMI loopt nu een groot project om te bekijken hoe de gegevens van weeramateurs geautomatiseerd gecorrigeerd en verwerkt kunnen worden. Sluijter: „Ik heb vorige week voor het eerst een plaatje gezien op basis van deze metingen. Het kan dus, al zal het nog een tijdje duren voordat het zo gevalideerd is dat het in de modellen wordt meegenomen.” Bij code rood komt van alles tot stilstand, dat beseffen wij ook. Mensen moeten vertrouwen houden in de kleurcodes Rob Sluijter KNMI De achterkant van de weersverwachting is dus volop in beweging. Wie goed luistert, merkt dat de voorkant dat ook is. De gebruikers van de KNMI-verwachtingen krijgen steeds vaker berichten met kansen en impact voorgeschoteld – directe gebruikers zijn rijks- en veiligheidsdiensten en indirect ook consumenten omdat weerbureaus de gegevens gebruiken en verder verwerken tot bijvoorbeeld weer-apps. „In het weerbericht op televisie zie je nu bijvoorbeeld een temperatuurpluim, hoe verder vooruit hoe meer onzekerheid”, zegt Sluijter. „We geven dergelijke kansinformatie graag mee aan onze gebruikers. Maar dan volgt meteen een vraag: wat doe je ermee, wat is je handelingsperspectief? Stel je zegt: er is 30 procent kans op een zware storm over 7 dagen, heeft een veiligheidsregio daar wat aan?” Door klimaatverandering neemt het aantal weersextremen toe. Een goede verwachting wordt steeds belangrijker. Hitte is voor het KNMI niet zo ingewikkeld, dat zien ze goed aankomen en het gaat doorgaans over een groot gebied. Buien zijn spannender. Daarvan is de impact vaak heel lokaal en potentieel gevaarlijk. In het verleden zette het KNMI soms het halve land op code oranje omdat er ergens een extreme bui zou ontstaan, maar waar precies was onduidelijk. Daar willen ze vanaf, het moet preciezer. „Bij code rood komt van alles tot stilstand, dat beseffen wij ook. Mensen moeten vertrouwen houden in de kleurcodes, anders nemen ze het niet meer serieus”, zegt Sluijter. „Enkele jaren geleden werd ik een keer verontwaardigd gebeld door een kennis die in Boxtel woont. Die had een barbecuefeestje afgelast, maar had vervolgens toch de hele dag in de tuin kunnen zitten. Ik luister niet meer naar jullie, zei hij. Maar vijftien kilometer verderop had een hagelbui in een half uur tijd voor 500 miljoen euro aan schade aangericht. Kansen communiceren is van toenemend belang.” Impact en handelingsperspectief zijn sleutelwoorden. „We zeggen niet meer alleen dat het morgen 100 kilometer per uur gaat waaien”, zegt Sluijter. „Het is nu: morgenochtend heb je een grote kans op overlast op de weg. Bijbehorend handelingsperspectief: blijf zo mogelijk een paar uur thuis.” De computer op IJsland die onvermoeibaar kansen uitbraakt zal in de toekomst nog veel meer mogelijk maken. Sluijter droomt hardop: „Integratie met een routeplanner zie ik wel voor me. Dat die zegt: u raakt zo een fikse bui, zoek even wat beschutting op. Of in de communicatie met de brandweer: morgen komt er storm uit het westen, 5 procent van de eikenbomen in oksels van oost-west georiënteerde snelwegen zal waarschijnlijk omwaaien. Ga maar vast klaarstaan.”||https://www.nrc.nl//nieuws/2022/08/26/om-precies-te-weten-waar-de-bui-gaat-vallen-moet-het-knmi-keihard-rekenen-a4139939
2022-08-26||Zo ziet het eruit als het leven erop zit||Een juweeltje. De spiegel en het raam, heet de documentaire van de in Amsterdam wonende Mexicaans-Nederlandse filmmaker Diego Gutiérrez (1966). De donderdagavond uitgezonden film (Human) is een portret van de laatste dagen in Amsterdam van zijn beste vriend en collega, de Israëlische filmmaker Danniel Danniel, en van zijn in Mexico wonende moeder Gina Coppe. In twee maanden tijd krijgen ze allebei te horen dat ze een dodelijke ziekte hebben. Danniel heeft kanker, Coppe wordt geveld door een hersenbloeding. Het leven zit erop. Beide dierbaren verzoeken Gutiérrez of hij de laatste dagen met de camera wil vastleggen. Danniel haalt herinneringen op in een akelig leeg restaurant in Amsterdam en zijn moeder wordt geïnterviewd in haar appartement in Mexico-Stad. Het verzoek het levenseinde te filmen is minder apart dan je zou denken. Het maken van documentaires over zijn naasten is Gutiérrez niet vreemd. In 2013 won hij al een Gouden Kalf voor een documentaire over zijn ouders, Parts of a Family. De film behandelt het huwelijk van zijn vader en moeder en de scheurtjes die na vijftig jaar kunnen ontstaan. Danniel toont een foto van toen hij vier was. Een ventje in een jurkje. Het was de laatste keer dat hij naar eigen zeggen echt gelukkig was. Moeder vertelt over Jacobo. De man met wie ze haar echtgenoot Gonzalo bedroog. „Hij was de liefde van mijn leven”, zegt Coppe en ze mijmert over buitenaardse wezens.  De gesprekken worden afgewisseld door beelden van Antarctica. Het witte continent dat alleen via een doorgaans ruige zeereis is te bereiken. Gutiérrez toont ijsbergen die tijdens hun reis naar het noorden oplossen in het niets. Totaal verdwijnen. Droeve poëzie tegen middernacht. Eerder op de avond was de slotaflevering te zien van de vierdelige documentaire We need to Talk About Cosby. Waarom duurde het vijftig jaar lang en waren er ruim zestig publieke beschuldigingen nodig van vrouwen dat ze door Amerika’s favoriete komiek verkracht waren, vooraleer hij in 2018 werd veroordeeld tot een celstraf van tussen de drie en tien jaar? In 2014 laat de zender NBC nog weten een nieuwe sitcom met Cosby te willen maken. Beschuldigingen over verkrachting waren toen al wijdverbreid. Het gaat pas mis als de verhalen over seksueel misbruik  massaal via sociale media worden verspreid. En vooral als die beschuldigingen ook afkomstig zijn van zwarte vrouwen. Slachtoffers die ook nog eens bereid waren op de cover te verschijnen van het meest vooraanstaande maandblad voor zwarte Amerikanen: Ebony. Aanvankelijk waren het hoofdzakelijk witte vrouwen die vertelden door Cosby te zijn gedrogeerd en verkracht. Voor een groot deel van de zwarte gemeenschap was dat verdacht. Zwarte mensen worden in de Verenigde Staten te vaak onterecht beschuldigd. Was hier niet sprake van een complot? Wilde wit Amerika hier niet wat al te graag een succesvolle zwarte komiek uitschakelen? Cosby weigerde vanaf 2015 vragen te beantwoorden over de beschuldigingen. Journalisten die het toch waagden het onderwerp aan te snijden, werden door hem bedreigd. „Dit wordt niet uitgezonden”, zie je hem zeggen. Zijn echtgenote Camille Cosby, sinds 1964 met Bill in de echt verbonden, zit er schaapachtig bij te kijken. Camille heeft haar man altijd door dik en dun verdedigd. Ze is zo’n beetje de enige betrokken vrouw die niet aan het woord komt in deze fascinerende documentaire.  Drie jaar na de veroordeling wordt Cosby wegens vormfouten door het hoogste gerechtshof weer vrijgelaten. „Een vreselijk signaal voor vrouwen die seksueel misbruikt zijn”, zegt een van zijn slachtoffers. Hij is onherroepelijk op vrije voeten. Maar de reputatieschade is voor de eeuwigheid, vertelt een verkrachte vrouw. „Cosby was een meesterlijke komiek en een meesterlijke verkrachter.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/26/portret-van-een-stervende-vriend-en-zijn-moeder-droevige-poezie-tegen-middernacht-a4139937
2022-08-26||Schiphol maakt winst in eerste halfjaar 2022||De Schiphol Group heeft in het eerste halfjaar van 2022 zo’n 65 miljoen euro winst gemaakt. Dat blijkt uit de vrijdag door de groep gepubliceerde halfjaarcijfers. Vorig jaar leed de groep in dezelfde periode nog 140 miljoen euro verlies, mede als gevolg van de coronacrisis. De terugkeer van passagiers is de voornaamste reden voor de betere financiële resultaten van Schiphol. Het totaal aantal passagiers op de drie luchthavens die tot de Schiphol Group behoren (Schiphol, Eindhoven en Rotterdam) groeide ten opzichte van de eerste helft van 2021 met 359 procent naar 27,3 miljoen. Daarnaast stegen de investeringen van de Schiphol Group in waarde en ontving de groep 9 miljoen euro aan NOW-steun.  Het aantal vliegbewegingen van en naar Schiphol steeg met 120 procent ten opzichte van het eerste halfjaar van 2021 en kwam uit op 189.506. Dat is nog altijd wel 22 procent minder dan in 2019, het laatste jaar voor de coronacrisis. Toen noteerde de luchthaven 242.107 vliegbewegingen.  De afgelopen maanden kampte met name luchthaven Schiphol met personeelstekorten, wat leidde tot lange wachtrijen. Het bedrijf maakte onder meer extra kosten voor de inhuur van extern personeel en een toeslag voor werknemers, die werken op de luchthaven extra aantrekkelijk moest maken. De Schiphol Group verwacht dat de trend van terugkerende passagiers in de rest van 2022 zal doorzetten. Dat zou betekenen dat het totale aantal passagiers op Schiphol in 2022 tussen de 51 en 55 miljoen zal uitkomen. Het verwachte aantal vluchten voor het gehele jaar op Schiphol ligt tussen 392.000 en 413.000. Of het aantal passagiers op de luchthavens weer terugkeert naar het niveau van voor de coronapandemie, hangt volgens de groep onder meer af van de ontwikkeling rond Covid-19 en operationele beperkingen door het sterke herstel van de vraag naar vluchten. Deze zomer zette Schiphol vanwege de personeelstekorten een maximum op het aantal reizigers dat dagelijks vanaf de luchthaven kon reizen.  Ook loopt Schiphol aan tegen de grenzen van de groei. Het moet het aantal vliegbewegingen vanaf november 2023 beperkten tot 440.000 per jaar, zo maakte de Nederlandse regering in juni bekend.||https://www.nrc.nl//nieuws/2022/08/26/schiphol-maakt-winst-in-eerste-halfjaar-2022-a4139935
2022-08-26||Nauwelijks treinen in Zuid-Holland vanwege staking||In Zuid-Holland rijden vrijdagochtend nauwelijks treinen. Tussen de grote steden zijn er nog enkele intercity’s, maar een woordvoerder van de NS raadt af om daarop te vertrouwen. „Het kan zomaar anders zijn als je eenmaal op het perron staat.” Het is de tweede dag van de staking van NS-personeel, dat actie voert voor een betere cao. Woensdag staakten medewerkers al in Noord-Nederland en volgende week zijn Midden-, Oost- en Zuid-Nederland aan de beurt. De belangrijkste eis van de vakbonden is dat de lonen meestijgen met de inflatie. De NS-woordvoerder kan niet zeggen welk effect de stakingen op de onderhandelingen hebben. „We zien dat het nu nog rustig is op de stations”, zegt de woordvoerder. „Reizigers zijn goed van de staking op de hoogte. Maar we verwachten dat dat in de loop van de dag verandert.” Omdat er geen bussen kunnen worden ingezet om de uitval op te vangen, adviseert de NS reizigers om ander vervoer te gebruiken of hun reis uit te stellen. Ook in de rest van Nederland zullen de stakingen voelbaar zijn, verwacht de woordvoerder. „Veel treinen beginnen of eindigen in West-Nederland. De dienstregeling is zo verweven dat treinen in andere regio’s ook sporadisch kunnen uitvallen.” Reizigers moeten in die regio’s rekening houden met langere reistijden of vaker overstappen. De eerste uitval is inmiddels zichtbaar buiten de regio waar wordt gestaakt, meldt persbureau ANP. Treinen die zouden doorrijden tot Gouda, stoppen nu in Utrecht omdat er niet genoeg sporen vrij zijn om treinen te parkeren. De verbindingen van Utrecht naar Amersfoort Schothorst en Schiphol haperen ook, omdat de treinen zouden worden gereden door personeel dat nu staakt. In Zuid-Holland rijdt bijna niets meer. Screenshot NS.nl
 „Heel vervelend”, zegt een FNV-woordvoerder over de hinder die reizigers ondervinden. „We staken het liefste niet, maar als de verschillen zo gigantisch zijn tussen het laatste bod dat de NS aan de leden heeft voorgelegd en wat de leden willen, zit er niets anders op.” Volgens de woordvoerder heeft de NS een voorstel gedaan voor een nieuwe cao, dat voor 90 procent van de NS-medewerkers die FNV-lid zijn niet goed genoeg is. Als de NS de vakbonden niet tegemoet komt, gaat het treinpersoneel opnieuw staken. „Dan leggen we het hele land in één keer plat. Hopelijk komt het niet zover.” ||https://www.nrc.nl//nieuws/2022/08/26/nauwelijks-treinen-in-het-westen-van-nederland-vanwege-staking-a4139934
2022-08-26||11 aanhoudingen, 3 gewonde agenten na wedstrijd FC Twente tegen Fiorentina||De politie in Enschede heeft elf mensen aangehouden rond de wedstrijd tussen FC Twente en het Italiaanse Fiorentina donderdagavond. De verdachten zijn opgepakt voor openlijk geweld, mishandeling, vernielingen en verboden wapenbezit, meldt de politie vrijdag. De ME voerde charges uit rond het voetbalstadion om supporters van beide clubs van elkaar te scheiden. Drie agenten raakten daarbij lichtgewond. Tijdens de wedstrijd vielen volgens de politie „waarschijnlijk” meerdere lichtgewonden, toen een vuurwerkbom werd gegooid. De scheidsrechter legde de wedstrijd vanwege de vuurwerkbom tijdelijk stil. Om 01.15 uur meldde de politie dat de rust rond het stadion was teruggekeerd en de meeste supporters de binnenstad van Enschede hadden verlaten. Vorige week kwam het ook al tot confrontaties tussen aanhangers van Twente en Fiorentina. In Florence raakten supporters slaags, waarop voor de terugwedstrijd in Enschede ook al werd gerekend op rellen. Hierop werd een noodverordening ingesteld, die de Italiaanse supporters onder meer verbood de binnenstad in de te gaan. Desondanks waren er opstootjes, waarbij enkele gewonden vielen. De noodverordening liep vrijdagochtend om 07.00 uur af. FC Twente speelde tegen Fiorentina in de play-offs om een plaats in de groepsfase van de Conference League. De Italianen plaatsten zich donderdag dankzij een 0-0 gelijkspel voor het hoofdtoernooi, nadat Twente vorige week in Florence al met 2-1 verloor.||https://www.nrc.nl//nieuws/2022/08/26/11-aanhoudingen-3-gewonde-agenten-na-wedstrijd-fc-twente-tegen-fiorentina-a4139933
2022-08-26||Zangduo Nick en Simon gaat na 17 jaar definitief uit elkaar||Het zangduo Nick en Simon stopt in het voorjaar van 2023. Dat heeft het management van de twee aan ANP bekendgemaakt, meldt het persbureau vrijdagochtend. Na zeventien jaar is er op die manier meer ruimte voor „individuele creativiteit” en „al langer gekoesterde solo-aspiraties”. Begin deze maand waren er al geruchten dat Nick Schilder en Simon Keizer uit elkaar zouden gaan. Ook het management bevestigde toen tegenover verschillende media dat er „soloplannen”, waren, maar wanneer was nog niet duidelijk. In een uitzending van het SBS-programma I Want Your Song viel ook al op dat de twee amper met elkaar praatten. Maandag geven ze in Jinek toelichting op hun besluit. Nick en Simon brachten in 2006 hun eerste album uit en braken al snel door, onder andere in 2008 met hun lied Rosanne. Ze waren ook veel op televisie te zien, zoals in een documentaire waarin ze het spoor van hun idolen Simon en Garfunkel volgen. Voordat ze stoppen, geven Nick en Simon nog een serie afscheidsconcerten en brengen ze een verzamel-cd met hits uit. Hun laatste concert is op 10 april in Rotterdam Ahoy. ||https://www.nrc.nl//nieuws/2022/08/26/zangduo-nick-en-simon-gaat-na-17-jaar-definitief-uit-elkaar-a4139932
2022-08-26||Honderdvijftig asielzoekers uit Ter Apel met spoed naar Apeldoorn|| Honderdvijftig asielzoekers die al meerdere dagen buiten hebben geslapen bij het aanmeldcentrum in Ter Apel zijn donderdagavond met bussen naar twee sporthallen in Apeldoorn gebracht. Daar kunnen ze maximaal vier dagen doorbrengen, daarna moeten ze naar Doetinchem. Dat meldt de regionale krant De Stentor.  Het Centraal orgaan Opvang Asielzoekers (COA) heeft de gemeente Apeldoorn woensdag met spoed om noodopvang voor de asielzoekers gevraagd. De gemeente gaf vanwege de „onhoudbare situatie in Ter Apel” gehoor aan die oproep. Het aantal mensen wordt verdeeld over opvanglocaties in twee sporthallen in de stad, Sporthal Zuiderpark en Sporthal Mheenpark. Er ontstond enige onrust bij toeschouwers toen de eerste vluchtelingen aankwamen bij Sporthal Zuiderpark. De politie en beveiligers hebben de toeschouwers weggestuurd.  Ondanks de opvang in Apeldoorn slapen er volgens het COA in de nacht van donderdag op vrijdag opnieuw zo’n 700 mensen buiten bij het aanmeldcentrum in Ter Apel.||https://www.nrc.nl//nieuws/2022/08/26/honderdvijftig-asielzoekers-uit-ter-apel-met-spoed-naar-apeldoorn-a4139930
2022-08-26||De week waarin Rutte IV niet viel||Het politieke jaar is nog niet begonnen, maar de Tweede Kamer kwam wel vervroegd terug van vakantie. Kamerleden debatteerden over uitspraken van minister van Buitenlandse Zaken Wopke Hoekstra. In een interview legde de CDA-leider een bom onder het coalitieakkoord door te zeggen dat de stikstofdoelen voor hem “niet heilig” zijn. Politiek verslaggever Lamyae Aharouay legt uit wat dat betekent. Wat wil Wopke Hoekstra hiermee bereiken? Lees ook het artikel dat Lamyae Aharouay samen met Petra de Koning schreef over het debat van dinsdag. ||https://www.nrc.nl//nieuws/2022/08/26/de-week-waarin-rutte-iv-niet-viel-a4139931
2022-08-26||Het geheim van Shakespeare: wie goed om zich heen kijkt, ziet hem overal||Vaak zien we de nalatenschap van Shakespeare in onze wereld terug, zonder dat we het zelf door hebben. Zijn personages, oneliners en thematiek echoën door in blockbusters, liedjes, romans en televisieseries. Michel Krielaars gaat in gesprek met David Rijser over de meest verrassende en geslaagde voorbeelden van Shakespeares invloed in moderne kunstwerken. Denk aan House of Cards, of de nieuwe Amerikaanse serie: Station Eleven. Één ding is wel duidelijk: van Shakespeare krijgen we nooit genoeg. Michel Krielaars in gesprek met David Rijser.||https://www.nrc.nl//nieuws/2022/08/26/het-geheim-van-shakespeare-wie-goed-om-zich-heen-kijkt-ziet-hem-overal-a4139929
2022-08-26||Column | Geen leesplezier, maar leesonderwijs doet ertoe||Marga Minco is een van de beste schrijvers van Nederland. Haar in een sobere, heldere stijl geschreven korte romans en verhalen zouden op alle middelbare scholen verplichte lesstof moeten zijn. Niet alleen vanwege het ontluisterende beeld dat ze geeft van de menselijke conditie (je kunt scholieren  er niet vroeg genoeg op wijzen dat de mens slecht is), maar ook vanwege haar vakmanschap en haar gebruik van de Nederlandse taal. Een betere kandidaat om jonge mensen aan het lezen te brengen en een taal te leren bestaat dan ook niet, zou je denken.  Maar directeur Eveline Aendekerk van de Collectieve Propaganda van het Nederlandse Boek (CPNB) weet wel beter. Zondag zei ze in het NOS Journaal dat door Minco’s Het bittere kruid bij jonge mensen die weinig lezen het leesplezier eruit wordt ‘geramd’. Inmiddels heeft Aendekerk haar excuses aangeboden aan mevrouw Minco en anderen die zich door haar badinerende woorden gekwetst voelen, maar het is gezegd en het heeft Minco naar de onleesbaar-categorie verbannen. Dat  jonge Nederlanders op geen enkele manier aan het lezen te brengen zijn, is duidelijk. Zo ken ik een jongen die net voor zijn eindexamen gymnasium is geslaagd en voor zijn leeslijst slecht de eerste twintig bladzijden van Elsschots Kaas heeft gelezen. De rest van zijn lijst las hij in samenvattingen. Het klinkt als een ramp, maar het is iets van alle tijden. Want wie echt wil lezen, leest heus wel. Wie het ‘stom’ vindt doet dat niet. Daar helpt geen Book Tok tegen. Aan docenten Nederlands is het daarom vooral de taak om hun leerlingen die taal te leren, het liefst zonder Engelse stopwoorden als ‘awkward’. Er staan hun tenslotte genoeg mooie boeken ter beschikking.  En die oorlog, waar Minco over schrijft? Die is er nu eenmaal en herhaalt zich voortdurend in andere gedaantes, zie Oekraïne. En de boeken over die oorlog? Die blijven verschijnen, is het niet in het Nederlands, dan in andere talen.  Goede vertalers spelen bij dat laatste een grote rol. Zo zie ik uit naar de vertaling van Louis-Ferdinand Céline’s onlangs postuum verschenen roman Guerre, die ik de afgelopen dagen in het Frans heb geprobeerd te lezen. Hij schreef het in 1933, na Reis naar het einde van de nacht en voor Dood op krediet, meesterlijke boeken die ook tot de verplichte lesstof op scholen zouden moeten behoren, al was het maar omdat ze je het leven van de gewone man laten voelen en ze je meer empathie voor de minder gelukkigen bijbrengen. De hoofdpersoon in Guerre,  Ferdinand, komt  in 1914 bij bewustzijn op het slagveld in Vlaanderen. Hij is gewond, lijdt aan hallucinaties en wordt naar een ziekenhuis gebracht. Daar ontvouwt zich een typisch furieus, ranzig en surrealistisch Céline-verhaal over oorlog, dood en seks. Hoogtepunten zijn Ferdinands relaties met een verpleegster, die de gewonde soldaten seksueel bevredigt, en een prostituee, de weduwe van een gefusilleerde kameraad,  die ervoor zorgt dat hij uiteindelijk in Londen belandt. Veel gebeurt er niet, maar alleen al die beginscène waarin de  Ferdinand tussen de lijken van zijn kameraden bijkomt, zal ik niet zo snel vergeten.   Het Frans van Céline is moeilijk, met veel argot. Alleen door een goede vertaling kun je dan ook echt van dat boek genieten. Als niemand op den duur het Nederlands nog perfect beheerst, zal een goede vertaling van zo’n boek er nooit komen. ||https://www.nrc.nl//nieuws/2022/08/26/geen-leesplezier-maar-leesonderwijs-doet-ertoe-a4139884
2022-08-26||Thomas Marijnissen overwon zijn angsten en weet nu: je kunt er zelfs profvoetballer mee zijn||Een zondagavond in juli, Thomas Marijnissen ligt in bed. Plotseling begint hij te zweten, zijn hartslag schiet omhoog en hij hapt naar adem. Nu komt het erop aan, weet hij. De signalen, zo noemt hij zijn klachten, moet hij snel onder controle krijgen. Anders neemt paniek zijn lichaam over. Hij staat op, vertelt zichzelf hardop dat er niets aan de hand is en begint te mediteren. De voetballer komt tot rust. Dan gaat hij weer liggen en valt in slaap.  Een kleine vier weken later zit Thomas Marijnissen op de lege tribunes van het Rat Verlegh Stadion, thuishaven van eerstedivisionist NAC Breda. Ontspannen vertelt hij over de stressdemonen die hem lastigvielen. Het was al even geleden dat hij er voor het laatst mee te maken had gehad, maar hij vermoedde al dat ze die avond zouden komen. De volgende dag moest hij naar het trainingscomplex van de club in Zundert voor een paar fitheidstests. „Ik wist: ik ga een oude situatie herleven”, zegt hij.  De oude situatie: dat is NAC Breda. De trainingsvelden, de mensen, het stadion, de fans, de verwachtingen. Het is de club waarmee hij is opgegroeid. Waar hij op zijn twaalfde als brutaal Bredaas buitenspelertje binnenkwam met de droom om het eerste te halen. Nu is hij 23 en heeft hij eindelijk zijn eerste profcontract getekend.  ‘Thomas Marijnissen is thuis!’, juichte de club, een verwijzing naar de onwaarschijnlijke omweg die hij had genomen. Vijf jaar geleden stopte hij met voetballen. Na het overlijden van zijn vader was hij het plezier in het spelletje verloren, verklaarde hij. Tijd voor bezinning. Bij de amateurs hervond hij langzaam maar zeker de vreugde op het veld. Vervolgens kwam ook de ambitie om prof te worden terug. Hij schreef het zelfs op een whiteboard in zijn slaapkamer: ‘Ik word profvoetballer’.  Dat hield hem op de been als hij weer eens wakker werd met twijfels en met de zoveelste individuele training voor de boeg.  Stap voor stap – van een eersteklasser via België naar tweededivisionist Kozakken Boys – knokte Marijnissen zich omhoog.  En zie, met talent en wilskracht is niets onmogelijk. Nooit Opgeven Altijd Doorzetten (NOAD) dicteren de beginselen van de club. Marijnissen moest ze maar op zijn lichaam tatoeëren, suggereerde de interviewer van NAC TV.  Het dal, de comeback, het doorzettingsvermogen – er is geen woord aan gelogen. Maar het is niet het hele verhaal, zegt Marijnissen. Het wordt tijd dat hij dat hele verhaal vertelt. Omdat hij ziet dat voetballers nog altijd niet of nauwelijks praten over psychische problemen. Omdat hij weet hoe eenzaam en destructief dat is. Omdat die ene voetballer die wél over zijn angsten sprak hem zo enorm heeft geholpen. Maar vooral omdat hij zich eindelijk – eindelijk – niet meer schaamt.  De ellende begon toen het feest was in de stad. Breda vierde dat NAC promotie naar de eredivisie had afgedwongen. Marijnissen, 18 nog maar, ging er ook naartoe met zijn toenmalige vriendin en een paar anderen. Het was de tijd dat hij naar eigen zeggen „het mannetje” was bij NAC. Even daarvoor had hij zijn debuut gemaakt, in een uitwedstrijd tegen Cambuur. Hij was nog jeugdspeler, maar het komende seizoen zou hij definitief bij het eerste zitten. „Ik deed het goed”, zegt hij. „Ik dacht dat niets mij kon raken.” Marijnissen kwam nooit bij het feest aan. Hij zat achter het stuur toen hij zijn eerste angstaanval kreeg: hartkloppingen, zweten, ademnood. Hij zette de auto langs de kant. Paniek nam zijn lichaam over. „Ik dacht dat ik doodging”, zegt hij. De huisarts probeerde hem telefonisch te kalmeren. Je hyperventileert. Rustig ademhalen, dan gaat het weer over. Marijnissen vertrouwde het niet. Wat hij precies had, hij wist het niet. Maar hij vermoedde dat het ernstig was.  Na de vakantie meldde Marijnissen zich op de club. Hij zweeg over wat hem was overkomen.  „Vanaf toen ging het alleen maar bergafwaarts”, zegt hij. De aanvallen kwamen terug. Steeds frequenter.  Terugkijkend weet hij niet eens waar hij precies bang voor was. Ja, voor de aanvallen zelf. En dus om dood te gaan. Want hoe vaker de paniek hem bestookte, hoe zekerder hij werd dat hij iets vreselijks mankeerde. De mogelijkheid dat het probleem tussen zijn oren zat, nam hij niet serieus. Hij was voetballer, die hadden daar geen last van. Hij was een haantje bovendien. Grote bek, opvliegend, zo iemand die altijd die bij opstootjes betrokken is. Angst? Dat paste niet bij hem.    Van trainen kwam al snel niets meer terecht. Nog voordat hij in Zundert aankwam was de paniek hem al de baas. Dan vluchtte hij naar huis. Als het eens lukte om de club te bereiken, was hij na de warming-up al doodop. Trainers en medische staf kregen in de gaten dat het niet goed ging met de jonge buitenspeler. De clubarts sprak met hem, NAC stelde voor dat hij met een psycholoog ging praten. „Maar toen was ik al niet meer te redden”, zegt Marijnissen. „Ik luisterde niet. Als die psycholoog belde, drukte ik hem weg.” Op een dag in oktober bezocht hij het graf van zijn vader, die twee  jaar eerder was gestorven. Daar besloot hij dat het genoeg was. Dit is geen leven, realiseerde Marijnissen zich. Vanaf de begraafplaats belde hij zijn trainer. „Ik kap ermee, zei ik.”  Foto Katrijn van Giel Diepere oorzaken van zijn angstaanvallen vindt Marijnissen nog altijd moeilijk te benoemen. Het ligt voor de hand dat de dood van zijn vader een factor was. Misschien speelden ook de verwachtingen een rol. Hij gold als een van de grote talenten van de jeugdopleiding. Het gezin Marijnissen – hij heeft vier broers en zussen –  draaide jarenlang om zíjn voetbaltoekomst. „Ik voelde wel druk om er een succes van te maken”, zegt hij. Wellicht heeft hij er ook gewoon aanleg voor. Is het een aangeboren zwakke plek.  Over die mogelijkheid durfde Marijnissen nog niet na te denken op de dag dat hij NAC verliet. Laat staan dat hij er over sprak. Thuis niet, noch bij NAC. Met medewerkers van de club stelde hij een persbericht op. Het werd een tekst over ‘luisteren naar je gevoel’, ‘dichtbij jezelf blijven’ en ‘jezelf écht de ruimte geven’. Een clubdirecteur voegde eraan toe dat het een weloverwogen en moedige keuze was die tekenend was voor zijn persoonlijkheid. „Ik vond alles best”, zegt Marijnissen. „Zolang er maar niet in stond dat ik die aanvallen had.” Eenmaal gestopt kwam de opluchting. De aanvallen namen af, zijn gewicht nam toe. Twaalf kilo in een half jaar. Marijnissen leefde alsof hij zijn topsportjaren zo snel mogelijk ongedaan wilde maken. Slecht eten, nauwelijks beweging, veel alcohol. „Daarom ken ik zoveel mensen hier op de tribunes”, zegt hij. „Ik zag ze vier keer in de week in de stad”.  De opluchting was  van korte duur. Marijnissen begon een studie en rond de eerste tentamens stak de paniek weer de kop op. Hij had zijn angsten niet bedwongen of onder controle gebracht, hij was ze alleen  uit de weg gegaan. Nog altijd hield hij alles voor zichzelf. Zelfs toen hij weer ging voetballen en zijn spel op de amateurvelden al de vage contouren van een comeback kreeg, bleef hij volharden in zijn eenzame strijd.  De ommekeer kwam pas een jaar of twee geleden, toen iemand een link doorstuurde naar een videofragment met Ricardo Kishna. Daarin vertelt de aanvaller dat hij jarenlang heeft geworsteld met paniekaanvallen. De symptomen die hij noemt kwamen precies overeen met wat Marijnissen doormaakte. „Toen pas durfde ik onder ogen te zien dat angst mijn probleem was”, zegt hij. „Daarvoor had ik altijd nog het idee dat het iets lichamelijks kon zijn. Voetballers en paniekaanvallen: dat bestond niet. Het was bevrijdend om te beseffen dat ik niet de enige was.” Marijnissen realiseerde zich ook: je kunt er dus wél over praten. Je kunt er zelfs profvoetballer mee zijn.  Voor het eerst vertelde Marijnissen zijn dierbaren waar hij last van had. Zijn zus, zijn personal trainer, de begeleider die hij als ‘tweede vader’  ziet. En hij verdiepte zich in manieren om met zijn angsten om te gaan. Zo kwam hij ook met meditatie in aanraking. Vanaf dat moment is hij zich steeds comfortabeler gaan voelen.  Vanaf dat moment ook ging hij pas echt in een comeback geloven. Nu is Marijnissen dus ‘thuis’, zoals de club het verwoordde. Zo voelt het ook, zegt hij. Hoewel hij niet meer de jongen is die hij was in de jeugdopleiding van NAC. Hij is minder opvliegend, minder gejaagd.  Dat is fijn voor zijn omgeving, denkt hij. Maar vooral voor hem.  Een dag na het gesprek maakt Marijnissen zijn thuisdebuut voor NAC, een invalbeurt van 20 minuten. Hij heeft er nauwelijks stress van gehad, vertelt hij later aan de telefoon. „Weet je? Ik heb er zelfs van kunnen genieten.” ||https://www.nrc.nl//nieuws/2022/08/26/thomas-marijnissen-overwon-zijn-angsten-en-weet-nu-je-kunt-er-zelfs-profvoetballer-mee-zijn-a4139905
2022-08-26||Column | Het lezen van   De duivelsverzen  is een daad van verzet||De zoetste wraak zou zijn als iedereen nu De duivelsverzen koopt, las ik her en der na de brute moordpoging op Salman Rushdie. De pen sterker dan het woord, de lezer machtiger dan een fatwa. Het CPNB kwam tegemoet aan de wens om iedereen Rushdie te laten lezen met het mooie initiatief om Woede, Rushdies Boekenweekgeschenk uit 2001, gratis aan te bieden. Meer dan 11.000 keer werd het boek de afgelopen week gedownload. De duivelsverzen haalde de bestsellerlijst nog niet; het boek is pas sinds twee dagen weer verkrijgbaar. Na tien jaar college te hebben gegeven over De duivelsverzen op de Vrije Universiteit durf ik de bewering aan dat downloaden of kopen enerzijds, en het lezen van Rushdie anderzijds, twee verschillende zaken zijn. Ik vermoed dat, naast de Koran en de Bijbel, De duivelsverzen een van de meest besproken en minst gelezen boeken is. Van de ongeveer twintig studenten die ik jaarlijks de opdracht gaf het boek te lezen, haalden de meesten de eindstreep niet. Geen ramp, het ging mij erom ze te laten ontdekken dat het vuistdikke boek bijzonder veel vergt van zijn lezers: het is postmodern, complex en bevat tal van literaire verwijzingen.  Als theoretische achtergrondtekst bij het college lazen we een hoofdstuk uit het proefschrift van filosoof René Gabriëls, Intellectuelen in Nederland. Publieke controversen over kernenergie, armoede en Rushdie (2001). Gabriëls constateert dat waar het boek van Rushdie zelf bomvol staat van hybriditeit, alle dubbelzinnigheid wordt „weggezuiverd” in het publieke debat. Er blijven twee blokken over: het vrije Westen  tegenover de orthodoxe islam. Filosoof Kenan Malik, die met From Fatwa to Jihad. How the World Changed. From The Satanic Verses to Charlie Hebdo een van de scherpste analyses over de impact van de zaak-Rushdie schreef, laat eveneens zien hoe elke pluraliteit uit het publieke vertoog over Rushdie verloren ging. Was je als eerste generatie Brits-Indiase migrant nog hooguit Punjabi of Bengali, als tweede generatie overwegend seculier en hooguit ‘Aziatisch’, de generaties ná Rushdie werden vooral ‘moslim’. Het bevalt Malik niks, deze paraplu-identiteit. Ze maken je relatie tot God allesbepalend in het publieke debat. Malik stelt dat moraal een identitaire kwestie is geworden, eerder dan een universele. De politieke strijd voor een betere wereld heeft plaatsgemaakt voor identiteitsgedreven woede en zo lang dit zo is zal islamisme kunnen blijven toeslaan. Malik waarschuwt dan ook voor wat hij ‘tribaal identiteitsdenken’ noemt. Zijn grootste zorg is dat velen in het Westen de fatwa hebben geïnternaliseerd in de vorm van zelfcensuur. Het islamisme is daarmee succesvol geweest, want wie durft alles nog te zeggen of te tekenen? Het zijn de ‘ongeschreven boeken’ waar we ons om zouden moeten bekommeren. Malik heeft gelijk; ik herken die geïnternaliseerde fatwa maar al te goed. De cartoons die ik toonde in hetzelfde college durf ik nu niet meer te laten zien. Met respect voor gelovigen heeft dat niet zoveel te maken, met angst voor mogelijke gevolgen ervan wel. Precies om deze reden is het belangrijk dat politieke leiders van zich laten horen na de moordaanslag op Rushdie. Zij bieden daarmee ruggensteun aan alle schrijvers en hun ‘ongeschreven boeken’, aan alle docenten en hun niet-gegeven lessen; aan hen die nu aarzelen of ze een bepaald boek of een bepaalde cartoon in een educatieve context nog durven bespreken of te laten zien. Goed dus dat Mark Rutte, Boris Johnson en Emmanuel Macron reageerden, de laatste deed dat het krachtigst: Rushdies gevecht is ons gevecht. Ik had graag gezien dat identitaire partijen als BIJ1 en Denk, de laatste met een relatief grote islamitische aanhang, zich ook hadden uitgesproken en dat juist zij ook die ruggensteun geven aan schrijvers en docenten in Nederland. Te meer omdat na de aanslag op de Franse docent Samuel Paty op 16 oktober 2020 prompt enkele dagen later een petitie in Nederland werd gelanceerd dat je de profeet niet mag beledigen. Partijleider van Denk, Farid Azarkan, ondertekende die. Door de timing ontstond de pijnlijke suggestie dat Paty het over zichzelf had afgeroepen.  Salman Rushdies De duivelsverzen is geen bedreiging voor gelovigen. Het is juist koren op de molen van moslims die zich gestigmatiseerd voelen door eenzijdige representatie. Het boek doorbreekt met al zijn dubbelzinnige speelsheid bij uitstek het simplistische narratief van twee botsende werelden: ‘het’ Westen versus ‘de’ islam. Het kopen van het boek is een daad van verzet, het lezen ervan nog meer; de boodschap ervan omarmen een bevrijding uit het verstikkende tribale identiteitsdenken. Stine Jensen is filosoof en schrijver. Ze schrijft om de week een column op deze plek.||https://www.nrc.nl//nieuws/2022/08/26/het-lezen-van-de-duivelsverzen-is-een-daad-van-verzet-a4139888
2022-08-26||Wat vindt NRC | Chips van eigen bodem in een vijandige wereld||De acute dreiging is voorlopig weer verdwenen: de oefeningen van de Chinese strijdkrachten rond Taiwan zijn zo’n beetje achter de rug. Voor zover het ooit nog écht rustig wordt rond het eiland, dat door Beijing wordt gezien als een afvallige provincie die vroeg of laat, goed- of kwaadschiks zal worden teruggebracht in de moederschoot van de Volksrepubliek op het vasteland. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De rest van de wereld werd, toen China zijn strijdkrachten op scherp zette, wederom geconfronteerd met een van de grootste kwetsbaarheden in de internationale economie. TSMC, de grootste producent van geavanceerde computerchips ter wereld, staat in Taiwan. Bij een conflict zit een groot deel van het Westen straks zonder de geavanceerde chips die daar worden gemaakt.  Computerchips nu zijn wat staal was in de eerste helft van de twintigste eeuw: een strategisch goed. De zogenoemde productieketens rond chips lijken niet meer van deze tijd. Ze  zijn ontstaan in een tijdperk waarin er voetstoots vanuit werd gegaan dat de internationale handel zich ongehinderd steeds verfijnder en verder zou uitbreiden. Een drietal ontwikkelingen lijkt daar nu een eind aan te maken. Allereerst was er de terugslag tegen globalisering onder de Amerikaanse president Trump, en de handelsconflicten die vanuit het Witte Huis werden ontketend. Daarna volgde een implosie van de internationale handel tijdens de Covid-pandemie, en de chaotische herstart van de wereldeconomie die er op volgde, met hortende productie, het haperende handelsroutes en verstopte havens. Dat fenomeen doet zich in China, dat het virus buiten de deur wenst te houden, overigens nog steeds voor. Daar komt een groeiende crisis in de internationale samenwerking nu bij. De breuklijnen waarlangs zich een multipolaire wereld, met verschillende machtscentra ontwikkelt, worden langzaam zichtbaar. Tijdens de pandemie en vlak daarna werd duidelijk hoe kwetsbaar de complexe internationale productieketens, waar alles exact op tijd werd geleverd, waren. En die productieketens zijn met name buitengewoon ingewikkeld bij de productie van computerchips. De oorlog in Oekraïne heeft intussen onderstreept hoe kwetsbaar landen zijn geworden voor het afknijpen van strategische goederen, en hoe weinig scrupules er zijn bij leveranciers om de aanvoer daarvan te stoppen. Het Russische gas is daar het belangrijkste voorbeeld van. Het versterkt de overtuiging zelfvoorzienend te moeten zijn waar het essentiële producten betreft.    Computerchips zijn vandaag de dag alomtegenwoordig, en veel producten kunnen niet meer zonder. Van auto’s tot vaatwassers, van telefoons tot rookmelders. Zowel de EU als de VS trekken nu tientallen miljarden uit om de productie van chips op eigen bodem op te starten of uit te breiden.    Zo illustreert de chipsector de trend die internationaal aan de gang is: minder onderlinge afhankelijkheid, méér zelf doen op eigen bodem, deglobalisering en vooral groeiend wantrouwen. Europa doet daar noodzakelijkerwijs aan mee: het Russisch gas is een traumatisch voorbeeld van wat er gebeurt als het blinde vertrouwen van gisteren in aanraking komt met de steeds vijandiger wereld van morgen. Het beschermen van de burgers en bedrijven, van de welvaart en manier van leven, is begrijpelijk. Maar laat argwaan de resterende internationale handel en samenwerking niet nodeloos ondergraven.  ||https://www.nrc.nl//nieuws/2022/08/26/chips-van-eigen-bodem-in-een-vijandige-wereld-a4139899
2022-08-26||Overhaastige  hertog onthoofdde zijn eega||Foutje, bedankt! Daar sta je dan als hertog van Beieren: heb je net uit jaloezie je vrouw laten onthoofden, blijkt je woede te berusten op een  misverstand. Het overkwam hertog Lodewijk van Beieren in 1256. Hij had de nek van Maria van Brabant op het hakblok laten leggen omdat hij dacht dat ze vreemdging met een van zijn ridders. Dat bleek  helaas een vergissing. Zijn echtgenote was hij kwijt, maar hij had een bijnaam gewonnen: de Strenge. Hoe kwam het tot deze tragedie? Lodewijk was afkomstig uit het vooraanstaande Zuid-Duitse adelgeslacht Wittelsbach. Hij deed als tiener al mee met de oorlogen van zijn vader Otto III. Toen die in 1253 overleed, deelden Lodewijk en zijn broer   het hertogdom Beieren in tweeën: Lodewijk kreeg Oberbayern en werd ook graaf van de Keur-Palts, wat hem een stem gaf in de verkiezing van de Rooms-Duitse koning.    De Palts bestond uit een lappendeken van gebiedjes, waar altijd wel een conflict uit te vechten was. Lodewijk was hier in 1256 op veldtocht toen een boodschapper zijn kamp bereikte. De ruiter had twee brieven van Maria van Brabant bij zich: één voor de hertog en één voor Hendrik I Raugraf, een wapenbroeder van Lodewijk.  In de brief aan haar man schreef Maria dat ze hoopte op zijn snelle thuiskomst. De brief aan Hendrik was wat uitgebreider. De hertogin vroeg hem goed op de hertog te passen en hem heelhuids terug te brengen. Als Hendrik dat deed, aldus Maria, dan zou ze hem de gunst verlenen waarom hij haar al zo lang gevraagd had. Beide brieven waren met dezelfde kleur lak verzegeld en de boodschapper vergiste zich: hij gaf de hertog de brief die eigenlijk voor Hendrik bedoeld was. Lodewijk las de woorden van Maria en ontstak in toorn. Wat voor gunst werd hier in het vooruitzicht gesteld?!  Hij vermoedde dat zijn echtgenote en  ondergeschikte een affaire hadden   en galoppeerde ziedend naar de burcht Mangoldstein, waar Maria verbleef. Zijn jaloezie was onterecht. De gunst waarvan sprake was, betrof het voorrecht  voor Hendrik om Maria met Du in plaats van Sie te mogen aanspreken. Eenmaal bij Maria aangekomen, was  Lodewijk  niet te  overtuigen van de onschuld van zijn vrouw. Hij liet haar vrijwel meteen  onthoofden, samen met twee van haar hofdames  en de kasteelheer die om clementie voor Maria had gesmeekt. Toen Lodewijk duidelijk was geworden  dat hij te druistig had gehandeld, toonde hij berouw door het klooster Fürstenfeld te stichten. De Strenge – die eigenlijk dus beter de Haastige of de Lichtgeraakte had kunnen heten – was hierna nog een kleine veertig jaar een belangrijke speler in Duitsland.   Hij trouwde nog twee keer en kreeg vijf kinderen, van wie  Lodewijk IV het wist te schoppen tot  keizer van het Heilige Roomse Rijk. Omdat alle andere linies van de ooit wijdvertakte familie zijn uitgestorven, is de Strenge de stamvader van alle nog levende Wittelsbachs.||https://www.nrc.nl//nieuws/2022/08/26/overhaastige-hertog-onthoofdde-zijn-eega-a4139892
2022-08-26||Column | Halsema’s maat||Niet om na het echec tegen Rangers nog meer zout in Eindhovense voetbalwonden te strooien, maar wat was het een verfrissende geste van  burgemeester Femke Halsema van Amsterdam om de PSV-supporters voorlopig uit de Johan Cruijff Arena te verbannen. Uit de periode, zo’n vijftien jaar geleden, dat ik zelf vaak in de Arena ging kijken, herinner ik me nog de antisemitische leuzen die je toen al kon horen. De PSV-supporters hebben tijdens de laatste wedstrijd om de Johan Cruijff Schaal tegen Ajax nog extra gas gegeven, lees ik nu overal. Ze hebben niet alleen het  traditionele „Hamas, Hamas, alle Joden aan het gas” geroepen, maar ook „Alle Joden moeten dood” , „Samen verbranden zij Joden, want Joden branden het best” en „Schop, schop, schop ze neer, schop die Joden neer”.  Wat me bijna nog meer verontrust dan die verbale ploerterigheden, is het feit dat er niet of nauwelijks melding van werd gemaakt tijdens en na de tv-uitzending door ESPN van die wedstrijd. Ik  kan me niet herinneren dat dergelijke spreekkoren krachtig gesignaleerd of becommentarieerd werden. Eindeloos is het geouwehoer van het legertje experts bij zulke wedstrijden, maar een journalist die kalm en koel de gedebiteerde slogans van een papiertje opleest kan er niet af. Dat zou de kijkers, en nog veel erger, de adverteerders weleens kunnen afschrikken. Ook de kranten lieten het lelijk afweten, met – voor zover ik kan nagaan – uitzondering van De Telegraaf die op de maandag erna keurig berichtte dat de veiligheidscoördinator van Ajax overwogen had de scheidsrechter te vragen de wedstrijd te staken. Dit vanwege de scheldpartijen die Ajacied Steven Bergwijn kreeg te verduren:  „Steven Bergwijn vieze vuile kankerjood ga maar lekker dood.” Bij ESPN noemden ze het „de leukste wedstrijd om de Johan Cruijff Schaal ooit”. Het wás ook een leuke wedstrijd voor degenen die niet wisten wat er gescholden werd, maar de meeste verslaggevers en officials die dat wel wisten, deden of ze niets gehoord hadden. Dat de jonge Ajax-keeper Jay Gorter enkele malen blunderde was véél belangrijker. Daar moesten de ruim 1 miljoen kijkers thuis het maar mee doen. De reacties van PSV-zijde waren, zoals gebruikelijk, slap als de jonge sla in september uit het gedicht van Rutger Kopland. „Het is jammer dat de goeden onder de kwaden lijden”, zei de woordvoerder van PSV. Hij zou beter kunnen uitleggen waarom die goeden zo weinig in opstand komen tegen de kwaden. Geen tijd? Geen zin? Geen durf? Of alle drie?  De voorzitter van de PSV-supporters reageerde zoals voorzitters van supporters altijd reageren: hullie van Ajax doen hetzelfde als ze in Eindhoven op bezoek zijn. Niet dat deze vaststelling per se onjuist is, maar wat schiet je ermee op? Dus maar gewoon doorgaan met het sanctioneren van antisemitische spreekkoren omdat iedereen weleens last heeft van nare neigingen?    Wel zou je Ajax kunnen vragen eens scherper op te treden tegen het gebruik door Ajax-supporters van ‘Joden’ of ‘Superjoden’ als geuzennaam. Dat is dan wel niet antisemitisch bedoeld, maar het lokt wel antisemitisme uit.  „De maat is nu dan ook vol”, heeft burgemeester Halsema aan PSV geschreven. Misschien moet er met enige spijt aan worden toegevoegd dat de antisemitische maat nooit helemaal leeg is geweest.     ||https://www.nrc.nl//nieuws/2022/08/26/halsemas-maat-a4139891
2022-08-26||Opinie | Aan de slag!||Op mijn schildervakantie ontmoette ik een Oezbeekse vrouw die ondanks haar verschrikkelijke heimwee zo snel mogelijk  hier probeerde in te burgeren. Dat lukte behoorlijk goed. Zo wist ze ook al het een en ander over de Nederlandse literatuur. Ja, Mulisch: ‘Aan de slag!' En Hermans: ‘Nog meer slapen’.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/26/aan-de-slag-a4139889
2022-08-26||Perzik-frambozencobbler||Varieert u naar hartenlust met het fruit. Verhit de oven tot 180 graden. Schil de appel, verwijder het klokhuis en snijd het vruchtvlees in grote stukken. Ontpit de perziken en snijd ze in even grote stukken. Meng de appel, perzik en frambozen in een keramieken ovenschaal van circa 25 x 18 x 5 cm. Voeg de fijne kristalsuiker en het citroensap toe en schep goed om. Maak de topping door de bloem, het bakpoeder, zout en de suiker in een grote kom te mengen. Voeg de koude boterblokjes toe en meng tot fijne kruimels. Schenk de melk erbij en meng tot een zacht en dik beslag (niet te lang, het hoeft alleen een geheel te worden). Schep grote eetlepels beslag op het fruit in de ovenschaal. Het hoeft niet helemaal bedekt te worden; de charme van een cobbler is juist dat het fruit over de topping borrelt. Bak de cobbler 35-40 minuten tot de topping goudbruin is en het fruit borrelt. Controleer of de topping volledig gaar is door hem voorzichtig met een lepel op te tillen: als hij er vanbinnen of vanonder nog rauw uitziet, zet hem dan nog 10-15 minuten in de oven. Serveer warm met ijs, custard of slagroom.  VOOR 6-8 PERSONEN: Voor de vulling: sap van ½ citroen Voor de topping: snuf fijn zout Ravneet Gill Sugar, I Love You Fontaine Uitgevers 208  blz. €27,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/26/thuiskok-perzik-frambozencobbler-a4139882
2022-08-26||In het midden||Horizontaal:  1.  Verdediging 6.  ‘__ zet opnieuw in op kernenergie’ 10.  Zimmer __ 11.  Deze tekst 13.  Zingt vandaag voor het laatst voor een groot publiek 15.Naast Sandra en Dennis in Speed 17.  Werd vroeger gelaten 18.  Sebastian __, baas bij de wereldatletiekbond 23.Distillaat uit suikerriet  24.  Engelse afstand 25.  __-oetan 27.  Profiteur 30.  Distillaat uit druivenschillen en -zaden 31.  In die zin is het beperkt 32.Say Yes to the __ , bruiloftenprogramma 33.  Piramidegebied     Verticaal:   1.  Korte absentie 2.  Daar haal je een vette hap 3.  En tóch komt er water uit 4.  Israëlische badplaats 5.  Past na pijp of rijst 6.  Lafaard 7.  Groet uit Rome 8.Give __ a Chance 9.Im westen nichts __ 12.  Informatie voor de media 14.  Helium, argon of xenon 16.  Voormalig dictator van Panama 19.  Past voor heer of mager 20.  Indruk naar buiten 21.  Bushgewas 22.  Hard schot 26.  Getalletjes 28.  ‘Verhoren __ leveren asielkinderen onnodig stress op’ 29.  Kan geschopt worden Oplossing puzzel 25 augustus.  Horizontaal: 1. JONKER 6. ONWIL 9. OVER 10. AHAB 12. HELA 13. VONDST 15. NR 16. ARCHIE 18. ENE 21. HAN 22. DECAAN 23. SP 24. ALDAAR 25. JAAR 27. ASIN 28. ERBIJ 29. THAIS 30. AARDAS   Verticaal: 1. JOHN 2. OVERTAL 3. NEL 4. KRAAM 5. RANCHERS 6. OBOEMA 7. WADEN 8. LITERPRIJS 11. AVIFAUNA 14. SN 17. HOC 19. INDIA 20. ANJER 21. HART 22. DAAS 23. SABA 26. ARD  In het midden: TIM HOFMAN   ||https://www.nrc.nl//nieuws/2022/08/26/in-het-midden-a4139879
2022-08-26||Sudoku van vrijdag 26 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/26/sudoku-a4139877
2022-08-26||Column | Schaduwregering||In de supermarkt ving ik een gesprekje op uit een parallel universum. „Heb jij al opgezegd? Postcodeloterij?” „Nog niet, nee. Zul je net zien dat-ie daarna in onze straat valt.”  Wat had ik gemist? Ik kon allerlei redenen aanvoeren om een hartgrondige minachting te voelen voor de Postcodeloterij, maar deze was onvoorzien. De loterij bleek tot as van het kwaad uitgeroepen vanwege het sponsoren van milieubewegingen en vluchtelingenhulp.  Elk casino krijgt de dobbelaars die het verdient. De angst dat naburige gelukszoekers winnen en jij niet, dat is de hele doortrapte motor achter deze tombola, die heel Nederland zodoende sociaal chanteert tot lidmaatschap, met een appeltaart en dagje uit als halfjaarlijks zoethoudertje. Veelzeggender is hier het onderliggende lijden. Ooit was er iets van consensus over wat onomstreden goede doelen waren. Honger, armoede en ziekten bestrijden. Nu zijn ook die onderdeel van de grote strijd, die van de ene gelukszoeker tegenover de andere. Het ontbreekt ons aan een gezamenlijke opvatting over wat Aristoteles ‘het goede leven’ noemde, een stelsel morele overtuigingen.  Symptomatisch is de afwezige, onverschillige aanblik van ons kabinet. In Frankrijk hield president Macron een tv-toespraak over de „grote ommekeer” en „het einde van de overvloed en zorgeloosheid”. Bij ons zien we de regeringstop bij een spoeddebat over partijpolitiek gedoe, humeurig – niet vanwege alle catastrofes, maar vanwege hun eigen posities.  Geen wonder dat ze in de open inrichting van het complotdenken zo geobsedeerd zijn door schaduwregeringen. Achter de schermen van zó’n tandeloze ploeg moet toch íémand zitten met werkelijke macht. Is het Klaus Schwab, Sinterklaas of de Postcodeloterij?  Misschien moeten we het in een andere richting zoeken. Een kleine hint. Een van de redenen waarom het kabinet geen generieke energiecompensatie voor iedereen wil, is dat het, bij rijkeren, de prikkel tot verduurzaming wegneemt. Oké, dus dat is de morele overtuiging. Prima. Maar dan komen bedrijven als Eneco, die plots de terugleververgoeding van zonnepanelen van 56 naar 9 cent per kWh terugschroeven.  Hun argument: dit is ‘marktconform’. Geen opvatting over vergroenen, of over rechtvaardigheid in tijden van recordwinsten. Lijnrecht tegenover de overtuiging van het kabinet, maar ingrijpen kan of wil dit niet. Onze geprivatiseerde nutsvoorzieningen verontschuldigen zich met dat ene woordje. Marktconform. Een eufemisme voor kartelvorming. We moeten wel hebzuchtige egoïsten zijn, want de concurrenten zijn dat ook.  De hardwerkende Postcodeloterijspeler is opgevoed onder ditzelfde morele gesternte – o wee als je buren het beter hebben! – en ziet zijn zuurverdiende abonnementsgeld nu verdwijnen naar Artsen Zonder Grenzen.  De ware schaduwmacht zit bij bedrijven met megawinsten. Brandstof, energie, levensmiddelen. Daarop hebben we allemaal een abonnement, dat een stuk moeilijker is om op te zeggen. ||https://www.nrc.nl//nieuws/2022/08/26/schaduwregering-a4139926
2022-08-26||NS waarschuwt voor grote gevolgen door staking  personeel||De NS verwacht dat de staking van zijn personeel vrijdag in Zuid-Holland grote gevolgen kan hebben, zo waarschuwt het spoorbedrijf in een persbericht. Door de staking rijden er op vrijdag de hele dag geen NS-treinen in het overgrote deel van de dichtbevolkte provincie. De NS adviseert reizigers van, naar en binnen de regio alternatief vervoer te kiezen of de reis uit te stellen. Er is ook geen vervangend busvervoer. Omdat het stakingsgebied een belangrijke rol speelt in de landelijke dienstregeling, verwacht het vervoersbedrijf dat de staking ook gevolgen heeft voor het treinvervoer elders in het land. NS-medewerkers staken sinds deze week nadat de cao-onderhandelingen zijn stukgelopen. Vorige week wees het spoorbedrijf een ultimatum van de vakbonden FNV, CNV en VVMC af. (NRC)||https://www.nrc.nl//nieuws/2022/08/26/zuid-holland-ns-waarschuwt-voor-grote-gevolgen-door-staking-personeel-a4139925
2022-08-26||Man bij wie agent knie op torso plaatste bij arrestatie, is overleden||Een arrestant bij wie een politieagent zijn knie op de torso plaatste is overleden. Dat meldde Richard Korver, de advocaat van de omgekomen man, donderdag in een persbericht. De Rijksrecherche begon maandag een feitenonderzoek naar het incident in het Twentse Borne, bij Hengelo. Een inzittende van een andere auto filmde het incident, dat vorige week donderdag plaatsvond. Te zien is hoe twee agenten een bewusteloos uitziende man uit een politieauto slepen, waarbij een van de agenten tot twee keer toe een knie op zijn borst plaatst. De 37-jarige man werd aangehouden omdat hij autoreed onder invloed van drugs. Hij werd onwel tijdens de rit op weg naar het politiebureau. Sindsdien verkeerde hij in levensgevaar. Korver en nabestaanden roepen ooggetuigen van het incident op zich te melden. (NRC)||https://www.nrc.nl//nieuws/2022/08/26/borne-man-bij-wie-agent-knie-op-torso-plaatste-bij-arrestatie-is-overleden-a4139923
2022-08-26||Het gaat niet goed met de oceanen, en niemand is ervoor verantwoordelijk||Ongeveer de helft van het aardoppervlak is van niemand. Het zijn gebieden die buiten iedere nationale rechtsmacht vallen. Praktijken als illegale en destructieve visserij, lozingen van schepen of het dumpen van afval kunnen er voor grote schade zorgen. Een farmaceutisch bedrijf zou er zomaar genetisch materiaal van planten of dieren kunnen verzamelen en dat gebruiken in vaccins die vervolgens duur worden verkocht.  Het oppervlak van de aarde bestaat voor ruim 70 procent uit water en twee derde daarvan ligt buiten de exclusieve economische zones (tot 200 zeemijl, ruim 370 kilometer, buiten de kust) van landen. Niemand is verantwoordelijk, en dat is volgens Marco Lambertini, internationaal directeur van het Wereldnatuurfonds, de tragiek van de high seas – in het Nederlandse meestal vertaald als de ‘volle zee’.  „Omdat de oceanen van niemand zijn, zijn ze roekeloos behandeld, zonder dat iemand daarvoor aansprakelijk kon worden gesteld”, zei Lambertini vorige week in New York, waar de Verenigde Naties onderhandelen over een verdrag om oceanen beter te beschermen. „We hebben een gemeenschappelijk bestuur voor onze oceanen nodig om ervoor te zorgen dat niemands wateren ieders wateren worden – en ieders verantwoordelijkheid.” Zo ver is het nog niet. Er wordt al ruim twintig jaar over een betere bescherming van de oceanen gesproken, de conferentie in New York is de vijfde onderhandelingsronde in korte tijd. Hoewel er vooruitgang is geboekt, verlopen de gesprekken moeizaam. Het is niet zeker dat er deze vrijdag, als de conferentie officieel eindigt, een definitieve verdragstekst ligt als aanvulling op UNCLOS, het VN-zeerechtverdrag. Toch wordt de noodzaak van een milieu- en biodiversiteitsakkoord voor de oceanen door alle partijen erkend. „Een gezonde planeet kan niet bestaan zonder gezonde oceanen”, zei VN-chef António Guterres in juni in Lissabon. „Helaas hebben we de oceaan  als vanzelfsprekend beschouwd en  worden we nu geconfronteerd met wat ik een ‘oceaannoodtoestand’ zou willen noemen. We moeten het tij keren.”  Oceanen spelen een fundamentele rol in de biodiversiteit op aarde. Ze staan aan het begin van veel voedselketens. Ook vormen de oceanen de belangrijkste buffer tegen een nog snellere opwarming van de planeet, omdat ze het grootste deel van de CO2 opnemen die de mensheid produceert en omdat ze veel van de temperatuurstijging opvangen.  Maar door het onvermogen van de wereldgemeenschap om goed voor de oceanen te zorgen, verliezen ze volgens Guterres hun weerbaarheid. Sinds het begin van de onderhandelingen twintig jaar geleden, zijn zeker 120 zeedieren toegevoegd aan de lijst met ernstig bedreigde soorten. De oceanen worden in hoog tempo leeggevist en tot in de Marianentrog, de diepste plek op aarde, zijn plastic zakken gevonden. Van al het afvalwater wordt 80 procent onbehandeld in zee geloosd. De toenemende concentratie CO2 in oceanen leidt tot verzuring van het water met grote gevolgen voor koralen en schaaldieren, en hittegolven in het zeewater kunnen ernstige schade aanrichten. „Dit laat zien dat het tijd is voor actie”, zegt Alex Oude Elferink, hoogleraar internationaal recht van de zee aan de Universiteit  Utrecht, in een videogesprek. „Maar dat weten we natuurlijk al heel lang. Het gaat om de optelsom van al die vormen van impact.” Het zijn vooral de Europese Unie en de G77, een groep van zo’n honderd ontwikkelingslanden en China, die vaart willen maken met een verdrag, vertelt Oude Elferink. „Europa mag dan geopolitiek geen grote machtsfactor zijn, als het gaat over dit soort regelgeving is het een belangrijke  internationale speler. Er is een goede dialoog met de G77.”  Omdat de oceanen van niemand zijn, zijn ze roekeloos behandeld, zonder dat iemand daarvoor aansprakelijk kon worden gesteld Marco Lambertini Wereldnatuurfonds Dat betekent volgens Oude Elferink nog niet dat een akkoord binnen handbereik is. „De EU wil heel graag effectieve bescherming en dus duidelijke afspraken over hoe je dat doet. Ontwikkelingslanden willen vooral invloed op winning en gebruik van genetisch materiaal van diepzeeorganismen. Ze verwachten dat dit materiaal zal worden gebruikt in toepassingen waarmee veel geld wordt verdiend. En omdat deze genetische hulpbronnen van iedereen zijn, zou dat geld niet alleen terecht moeten komen bij rijke landen.” Maar rijke landen zullen nooit een verdrag tekenen waarin hun bedrijven worden gedwongen om kennis over te dragen, verwacht Oude Elferink. Zeker voor de Verenigde Staten ligt dat gevoelig. „Het is  ook een reden waarom de VS geen partij zijn bij het biodiversiteitsverdrag.” Ook bij diepzeemijnbouw wordt gepleit voor strengere milieuregels, en mogelijk een (tijdelijk) moratorium. De zeebodem biedt een schat aan ertsen, die op sommige plekken bijna letterlijk voor het oprapen liggen in zogeheten mangaanknollen, knollen van ijzer- en mangaanoxide en een keur van andere elementen die in miljoenen jaren zijn gegroeid.  De Zeebodemautoriteit, onderdeel van het UNCLOS-verdrag, heeft tientallen plekken aangewezen waar een bedrijf toestemming heeft voor diepzeemijnbouw. Pas sinds kort wordt gekeken welke gebieden een beschermde status verdienen. Toen bleek dat daar ook mijnbouwgebieden bij zaten, zijn die grenzen anders getrokken. „Dat is het paard achter de wagen spannen”, vindt Oude Elferink. „Je moet eerst aanwijzen waar je in ieder geval geen schade wilt hebben, en dan pas ga je kijken waar bedrijven aan de slag kunnen. Daarbij kan dit nieuwe verdrag helpen.” Maar is er voldoende kennis om te bepalen hoe schadelijk  mijnbouw en  visserij eigenlijk zijn? Sommige staten, waaronder Rusland en China, zeggen van niet, maar volgens Oude Elferink valt dat  mee, ook al zitten er nog gaten in die kennis. „De consensus groeit over de noodzaak om zeker 30 procent van de oceanen – en ook van het land – een beschermde status te geven. Volgens sommige wetenschappers zou dat zelfs de helft moeten zijn. Maar ook zonder die zekerheid bestaat zoiets als het voorzorgsbeginsel: als je niet zeker weet of er negatieve gevolgen zijn, moet je juist extra voorzichtig zijn bij het toelaten of opschalen van activiteiten.”||https://www.nrc.nl//nieuws/2022/08/25/de-volle-zee-heeft-dringend-bescherming-nodig-a4139927
2022-08-26||‘Israël werkt met invallen Internationaal Strafhof tegen’||Midden in de nacht vielen Israëlische militairen vorige week het kantoor binnen van de internationaal gerespecteerde Palestijnse mensenrechtenorganisatie Al-Haq in Ramallah, op de Westelijke Jordaanoever. Ze forceerden deuren en inspecteerden dossiers. Ook zes andere organisaties kregen zulke invallen te verwerken, waarna de toegang werd verzegeld en met metalen platen dichtgelast.   Alsof het een schuilplaats van terroristen betrof. En dat was ook precies de indruk die Israël probeert te wekken. Al-Haq en de andere organisaties werken volgens de Israëlische autoriteiten samen met het linkse Volksfront voor de Bevrijding van Palestina (PFLP), dat in het verleden dikwijls aanslagen op doelen in Israël heeft gepleegd. Daarom, zegt Israël, zijn Al-Haq en de anderen zelf vorige herfst ook als terroristische organisaties gebrandmerkt.  De invallen kregen veel kritiek. Nederland was een van negen EU-lidstaten die het Israëlische optreden „onaanvaardbaar” noemden. Het negental was in juli na onderzoek tot de conclusie gekomen dat Israël onvoldoende bewijs had geleverd voor zijn beschuldigingen. Al-Haq en de  anderen hebben betrokkenheid bij terrorisme ook altijd krachtig ontkend. De ervaren Israëlische mensenrechtenadvocaat Michael Sfard, die Al-Haq bijstaat, probeert intussen te achterhalen waarvan Al-Haq nu precies wordt beschuldigd. „Ze zeggen dat Al-Haq een arm van de PFLP vormt maar ze weigeren te zeggen waarop dat is gebaseerd”, zegt hij vanuit Tel Aviv. „Het is alsof je van moord wordt beschuldigd maar dat justitie je niet wil vertellen wie je dan wel vermoord hebt en waar en wanneer. Hoe kun je je zo verdedigen?” Waarom doet Israël dit volgens u? „Ik twijfel er niet aan dat de poging Al-Haq te sluiten deel uitmaakt van Israëls strategie om het onderzoek van het Internationaal Strafhof in Den Haag naar oorlogsmisdaden tegen te werken. Het is geen geheim dat Al-Haq het Strafhof daarbij hielp. Dat is slim bekeken van Israël. Het is immers lastig voor het Strafhof een doelmatig  onderzoek uit te voeren zonder hulp van lokale partners, om slachtoffers en getuigen te vinden.”  Maar waarom zo hard opgetreden? „Israël hoopte eerst dat buitenlandse donoren door de beschuldiging van terrorisme hun financiering van Al-Haq en de andere organisaties zouden staken, waardoor die zouden doodbloeden.  Europese landen concludeerden in juli dat er onvoldoende bewijs was voor de beschuldigingen en de Europese Commissie, die de steun aan Al-Haq had bevroren, liet die juist hervatten. Israël besefte dat zijn strategie dreigde te mislukken en besloot daarom te escaleren.” Verbale steun is niet genoeg, er moeten concrete acties volgen Wat denkt u dat er nu zal gebeuren? „Ik vermoed dat de leiders van Al-Haq en de andere organisaties binnenkort  worden gearresteerd tenzij er vanuit het buitenland stevige tegendruk wordt gegeven. Er zijn al dreigementen geweest tegen de leiders dat ze niet moeten proberen hun kantoren te heropenen. Ik heb trouwens ook een brief ontvangen dat ik toestemming van het ministerie van Defensie nodig heb om Al-Haq te kunnen blijven verdedigen. Dit tast echt de vrijheid van advocaten aan om hun werk te doen.” Welke steun verwacht u uit het buitenland? „Verbale steun is niet genoeg. Er zullen concrete acties moeten volgen. Met name Europa zal duidelijk moeten  maken dat de relaties met Israël hierdoor niet kunnen blijven als ze waren. Europa kan veel invloed op Israël hebben door de nauwe banden op allerlei gebieden, met name ook commercieel. Ze zouden Israël zo moeten behandelen als autoritaire regimes die de mensenrechten schenden. Wanneer Europa een oogje toeknijpt, wordt zijn geloofwaardigheid aangetast.” En wat als Israël alle kritiek negeert en Al-Haq dichthoudt? „Ik denk niet dat Israël er in zal slagen de Palestijnse samenleving op den duur het zwijgen op te leggen. Ook niet door meer en meer geweld te gebruiken. Uiteindelijk is die aanpak dom. Geen  volk laat zich vrijwillig bezetten. Ze vechten uiteindelijk allemaal voor hun vrijheid.”||https://www.nrc.nl//nieuws/2022/08/25/israel-werkt-met-invallen-strafhof-tegen-a4139922
2022-08-26||Zorgen over veiligheid kerncentrale Zaporizja|| De kerncentrale bij Zaporizja in Zuid-Oekraïne is donderdag afgesloten van het nationale stroomnet, voor het eerst sinds de bouw van de grootste kerncentrale van Europa. De Oekraïense beheerder Energoatom ging hiertoe over omdat de stroomtoevoer te onzeker was. Elektriciteit is cruciaal voor de koeling van de reactoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. De vierde leiding raakte donderdag beschadigd door brand. Volgens Energoatom wordt er gewerkt aan herstel van de stroomtoevoer. Tot die tijd komt de stroom van generatoren. De kerncentrale ligt op een kwetsbare locatie aan het front. Het gebied is in handen van het Russische leger, maar in de centrale zelf werkt Oekraïens personeel. Internationaal bestaat grote bezorgdheid over een mogelijke nucleaire ramp omdat de veiligheid van de kerncentrale onder druk staat. Radioactieve deeltjes kunnen worden verspreid over een gebied dat veel groter is dan Zuid-Oekraïne. De VS willen dat Rusland zich terugtrekt rond de centrale en het beheer volledig overdraagt aan Oekraïne. Oekraïne roept al langer op tot een gedemilitariseerde zone rond de centrale. Rusland weigert dat. De Veiligheidsraad van de VN en wereldleiders streven naar snelle inspectie door het Internationaal Agentschap voor Atoomenergie (IAEA). Directeur Rafael Grossi zei donderdag tegen France24 dat hij een bezoek van inspecteurs „binnen enkele dagen” mogelijk acht. Het Russische parlement heeft donderdag in een unaniem aangenomen verklaring Oekraïne beschuldigd van het bestoken van de kerncentrale. De Doema eist „het onmiddellijke staken van de beschietingen” om een „enorme catastrofe op het Europese continent” te voorkomen. Oekraïne beschuldigt juist Rusland ervan beschietingen op de centrale uit te voeren en zo de veiligheid in gevaar te brengen. Het enorme complex in Enerhodar  werd kort na de Russische invasie op 24 februari het toneel van gevechten tussen Russische en Oekraïense troepen, waarbij verschillende gebouwen schade opliepen. De centrale is sindsdien bezet door Russische militairen. In de afgelopen weken is het complex verschillende malen onder artillerievuur komen te liggen, waarbij ook cruciale infrastructuur werd beschadigd.  De Russische Doema wijst de beschuldigende vinger naar Oekraïne en naar het Westen. In een toelichting op de verklaring van donderdag zei Vjatsjeslav Makarov, vice-fractievoorzitter van regeringspartij Verenigd Rusland, dat Oekraïense militairen de kerncentrale beschieten met wapens die worden geleverd door NAVO-landen. „De VS en Engeland moeten begrijpen dat als ze niet stoppen met het leveren van artillerie en raketten aan de Oekraïense militairen die roekeloos een nucleair object beschieten, dat dit zal leiden tot de grootste ramp van de eenentwintigste eeuw”, zo zei Makarov.||https://www.nrc.nl//nieuws/2022/08/25/zorgen-over-veiligheid-kerncentrale-zaporizja-a4139924
2022-08-26||Italianen liggen er niet wakker van als een partij met fascistische wortels zou winnen, waarom is dat?||Een wandeling door het centrum van Latina, op een uurtje rijden ten zuiden van Rome, voelt aan als een fascinerende tijdreis naar de vroege jaren dertig. De stad is een van de jongste van Italië, in 1932 door de fascisten gesticht als ‘Littoria’, na de succesvolle drooglegging van de Pontijnse moerassen. De streek is nu nog steeds vruchtbaar landbouwgebied. Na de oorlog veranderde de fascistische naam van de stad in het neutralere ‘Latina’, maar de fascistische architectuur bleef volledig intact. Riccardo Pece (47), een toerismeprofessional, duikt in het verleden van de stad die hij als zijn broekzak kent. Hij toont het balkon van waarop  Benito Mussolini, de Duce,  zijn donderpreken hield. Recht tegenover het oude postkantoor in de typisch strakke bouwstijl van het fascisme staat een monument van de boeren uit de noordelijke streek Veneto. Zij migreerden massaal naar de drooggelegde Pontijnse moerassen om er de nieuwe landbouwgrond te bewerken. Het monument „drukt hun grote dankbaarheid uit”, voegt Pece eraan toe. Mensen met een nostalgische kijk op  het fascisme trekt de stad volgens Pece niet aan. En neofascisten al helemaal niet. Die bezoeken veel liever het graf van de Duce in de noordelijke stad Predappio. Maar tijdens een „historisch objectieve rondleiding” zal Pece toch vooral de volgens hem positieve kanten van het fascisme belichten. Hij vertelt onder meer dat Mussolini’s model van de relatie tussen stad en landbouwgebied „misschien wel een eeuw vooruitliep”, dat de fascisten betaalde vakantie en sociale zekerheid invoerden en dat Mussolini „het stemrecht heeft uitgebreid”.  Riccardo Pece (47) , een toerismeprofessional, duikt in het verleden van de stad die hij als zijn broekzak kent. Foto Francesca Leonardi 
 Pas als er wordt tegengeworpen dat Mussolini  de democratie heeft afgeschaft en dat fascistische knokploegen onnoemelijke misdaden pleegden, merkt Pece op dat er „ook negatieve kanten waren”. Dan vertelt hij dat zijn Joodse grootmoeder  vijf jaar lang was ondergedoken  in haar eigen huis, vermomd als de dienstmeid van haar echtgenoot, een fascistische regeringsfunctionaris die nog in de Eerste Wereldoorlog vocht. In Italië hoor je geregeld  het cliché dat „Mussolini toch ook goede dingen heeft gedaan”. Vandaar misschien dat veel Italianen er niet van wakker  liggen dat als Giorgia Meloni (45)  op 25 september de vervroegde verkiezingen wint, het land mogelijk door een verre politieke nazaat van Mussolini zal worden bestuurd. In het centrum van Latina  zijn posters van een breed lachende Meloni op zowat elk reclamebord geplakt. Volgens de peilingen stevent haar partij Fratelli d’Italia (‘Broeders van Italië’, een verwijzing naar de eerste zin van het Italiaanse volkslied) af op bijna 25 procent van de stemmen. Het buitenland fronst de wenkbrauwen bij het vooruitzicht dat de allereerste vrouwelijke Italiaanse premier  een partij leidt die wortelt in het  fascisme. Waarom is die bezorgdheid in Italië zelf een stuk minder groot? Antonio Scurati (53) is de auteur van M. De zoon van de eeuw, een documentaireroman over Mussolini en het fascisme, waarmee hij in 2019 de belangrijkste Italiaanse literatuurprijs Premio Strega won. Het gebrek aan alarmisme bij veel Italianen heeft volgens hem een historische verklaring: Italië heeft zijn fascistische verleden totaal anders verwerkt dan Duitsland. „Anders dan Duitsland, dat geen grote nationale verzets- en oppositiebeweging heeft gekend, heeft Italië na de oorlog zijn democratie en Republiek gebouwd op het verhaal van het Italiaanse verzet (vanaf 1943, red.) tegen het nazifascisme”, zegt Scurati. Door het dominante narratief van het antifascisme  konden de Italianen nadien niet afrekenen met de molensteen die drukte op hun nationale geweten: dat velen zelf fascisten waren geweest. Scurati: „Uiteindelijk zou dit narratief de herinnering aan de talrijke, en vreselijke misdaden van het fascistische regime overschaduwen.” De meeste Italianen kennen de geschiedenis van het   fascisme niet meer tot in de details, beaamt Mattia Zulianello (36), docent en populisme-onderzoeker aan de universiteit van Triëst. Meloni rekent vooral op stemmen uit de grote, brede groep met vage nostalgische gevoelens, zegt hij, veel meer dan op de meest radicale, of zelfs neo-fascistische stemmen. Want zeker die laatsten vormen in Italië een erg kleine minderheid, en daarmee win je geen verkiezingen. Daarbij zijn neo-fascisten tegen de democratie en zweren ze geweld niet af – een label dat niet past bij Fratelli d’Italia. „Maar een ‘conservatieve’ partij, het label dat Meloni zelf verkiest, klopt ook helemaal niet”, zegt Zulianello. Meloni leidt een radicaal-rechtse en populistische partij met een autoritaire wereldvisie, die het nativisme aanhangt. Daarbij staat centraal dat de autochtone bevolking altijd en overal voorrang krijgt, een anti-migrantenvisie die ze deelt met Matteo Salvini van de Lega-partij, met wie ze in een politieke coalitie om de kiezersgunst dingt. Maar terwijl Salvini’s Lega ontstond als een separatistische partij (de oude Lega Nord) en ooit juist antifascistisch was, vloeit Broeders van Italië rechtstreeks voort uit de neo- en later post-fascistische beweging. „In het partijlogo van Fratelli d’Italia prijkt nog steeds de vlam in de nationale driekleur, een bekend symbool van het neofascisme en van extreemrechts in Europa”, stipt Zulianello aan. Critici vroegen Meloni die vlam weg te halen. Vergeefs, want volgens haar staat die vlam voor ‘continuïteit’. Het is slechts één voorbeeld van haar dubbelzinnigheid. Haar partij is de natuurlijke opvolger van Alleanza Nazionale (‘Nationale Alliantie’), een rechtse partij die voortvloeide uit de Movimento Sociale Italiano (Italiaanse Sociale Beweging, of MSI), de neofascistische partij die in 1946 door sympathisanten van Benito Mussolini is opgericht. Op haar vijftiende klopte Meloni aan bij de jongerenwerking van de MSI, later stapte ze over naar Alleanza Nazionale. In 2012 was Meloni een van de oprichters van Fratelli d’Italia. Tien jaar later kan haar partij volgens de peilingen  rekenen op de steun van maar liefst een kwart van de Italiaanse kiezers. Beweren dat in die groep kiezers veel neofascistische stemmen zouden zitten, gaat veel te ver. Forza Nuova en Casa-Pound, twee neofascistische partijtjes die op eigen kracht naar de vorige verkiezingen trokken, haalden in 2018 niet eens 1 procent. „Maar neofascisten duiken wél op in de brede achterban van Fratelli d’Italia, en lui met een zeer dubieuze staat van dienst staan op Meloni’s kieslijst”, zegt Paolo Berizzi, een journalist van de krant La Repubblica, die bedreigd wordt door neofascisten en daarom wordt beveiligd. In oktober toonde de Italiaanse nieuwswebsite Fanpage bovendien via undercoverbeelden dat in kringen van Fratelli d’Italia in Milaan lachend de Romeinse groet (de gestrekte arm van fascisten) werd gebracht, terwijl er grappen ten koste van Joden en zwarten werden gemaakt. In de undercovervideo legt Europarlementslid Carlo Fidanza, een ‘compagnon de route’ van Meloni die haar al twintig jaar kent, bovendien uit hoe de campagne van de partij ook met  zwart geld kan worden gefinancierd. Naar Fidanza loopt nu een gerechtelijk onderzoek. Italië heeft zijn fascistische verleden totaal anders verwerkt dan Duitsland Zulke negatieve aandacht komt ongelegen voor Meloni, die haar merk op het nippertje tracht te desinfecteren. Allicht zou Meloni vandaag niet meer op de Franse tv herhalen dat Mussolini „een goede politicus was, die alles wat hij deed voor Italië heeft gedaan”. Ze was toen amper negentien, maar er zijn ook nog veel recentere knipogen naar het fascisme. Zo lanceerde Meloni haar vorige verkiezingscampagne, in 2018 in Latina, een stad die ze omschreef als „een symbool voor de geschiedenis van rechts in Italië”, met Rachele Mussolini aan haar zijde. De kleindochter van de Duce bleek bij de gemeenteraadsverkiezingen van vorig jaar nog een stemmenkanon voor Broeders van Italië in de hoofdstad Rome. En toch staat ze bij deze nationale verkiezing niet op de lijst, naar eigen zeggen omdat haar „zware achternaam” de partij in de verdediging zou duwen. Standbeeld ‘La madre’ voor het Palazzo M in Latina, in de jaren dertig gebouwd in de vorm van de M van Mussolini. Foto Francesca Leonardi Bij de militanten van Broeders van Italië staan de neuzen in dezelfde richting: de partij en haar leider moeten als ‘gematigd’ conservatief worden opgevat. In de partijlokalen van Fratelli d’Italia in Latina ontmoeten we Matilde Celentano (62), fractieleider in de gemeenteraad en arts. Ze noemt zichzelf politiek gematigd en zegt dat Fratelli d’Italia de ‘traditionele familie’ verdedigt, „omdat die tegenwoordig wordt gediscrimineerd”. Dat doet denken aan Meloni’s pleidooi voor „de natuurlijke familie, tegen de LHBTI-lobby”, tijdens een schreeuwerige toespraak in juni, bij de Spaanse extreemrechtse partij Vox. De jonge militante Gioanna Troplini, 19 jaar oud, vertelt over haar Albanese vader die dertig jaar geleden Italië per boot heeft bereikt. „Mijn vader is Italië dankbaar, en daarom wil hij de Italiaanse cultuur verdedigen.” Ze is ervan overtuigd dat „elk land zijn eigen cultuur moet behouden, omdat er schoonheid schuilt in verscheidenheid”. In de vergaderzaal van de partij hangen historische posters  van de fascistische drooglegging in de streek. Maar vragen over de fascistische wortels van de partij stelt niemand op prijs. Als Fratelli d’Italia daarop steeds wordt afgerekend, moet er ook aandacht zijn voor de oud-communisten in de rangen van „het andere kamp”, zegt Troplini. Ook de partijleider zelf oefent haar zachtere, mildere toon. Eerder deze zomer stuurde Meloni een video in het Engels, Frans en Spaans de wereld in, met de boodschap dat ze geen autoritaire leider is die Italië straks uit de euro haalt. Haar uitdager, de centrumlinkse oud-premier Enrico Letta, reageerde met zijn eigen meertalige video. Terwijl Letta’s Democratische Partij altijd actief het Europese project heeft ondersteund, smeedt Meloni liever vriendschapsbanden met de Hongaarse premier Viktor Orbán en de Franco-bewonderaars van het extreem-rechtse Spaanse Vox, aldus Letta. Ook schrijver Antonio Scurati gelooft Meloni niet. Ze distantieert zich van het fascisme  omdat de verkiezingen voor de deur staan en ze niet anders  kan. „Bovendien zweert ze alleen de extreemste kanten af, zoals de anti-Joodse wetten en het geweld”, zegt Scurati. „Maar het fascisme was veel meer dan dat: Mussolini was bovenal ook een populist.” De Zwarthemden zullen niet terugkeren, zegt Scurati, maar hij vreest wel dat Meloni straks aan lang verworven rechten raakt. Haar  conservatieve partij wil het zeer lage Italiaanse geboortecijfer opkrikken. „Stel je voor dat Italië straks de trieste primeur heeft van een vrouwelijke premier die de Italiaanse abortuswet uit 1978 ter discussie stelt. Het zou zomaar kunnen gebeuren.” Het stadhuis aan Piazza della Libertà, een van de belangrijkste pleinen in Latina. Foto Francesca Leonardi ||https://www.nrc.nl//nieuws/2022/08/25/hoe-fascistisch-is-giorgia-meloni-a4139912
2022-08-26||In Ter Apel groeit de wanhoop: ‘Ga maar terug. Hier wachten heeft geen enkele zin’||De zon brandt op het verdorde gras. Op het veldje voor het aanmeldcentrum in Ter Apel ligt een asielzoeker opgekruld in de schaduw van een verkeersbord. Een ander ligt op zijn buik onder de noodpost van het Rode Kruis. Even verderop heeft iemand een stuk karton op zijn hoofd gebonden. Het is 31 graden. Er is nauwelijks wind, alleen af en toe een walm van urine.  Iets voor vijven komt donderdag een groep mannen plots in beweging. Sommigen rennend, springend over dranghekken. Er gaan geruchten dat er een touringcar is, die ‘de gele bandjes’ naar een opvanglocatie in Apeldoorn rijdt. Daar hebben ze in elk geval voor vannacht een douche en een dak boven hun hoofd. Een oude man met een wandelstok wordt ingehaald door fitte jongens met rolkoffers. „Ik hoop dat ik hier niet meer terugkom”, zegt een Turkse jongen met rossig haar en een slotjesbeugel. Hij sliep afgelopen drie nachten buiten.  Als de mannen op de plek  aankomen, is de bus al achter het hek en de beveiliging van het aanmeldcentrum verdwenen. De man met de wandelstok en de jongen met slotjesbeugel komen er niet meer in. Een beveiliger neemt een trek van zijn sigaret, blaast de rook rustig uit,  en wappert dan met zijn handen. „Ga maar terug”, zegt hij, in het Nederlands. „Hier wachten heeft geen enkele zin.” Waar moeten ze dan naartoe?  Het Groningse Ter Apel is de enige plek in Nederland waar asielzoekers zich kunnen melden. Deze donderdag is er geen enkele medewerker van het Centraal Orgaan opvang asielzoekers (COA) te bekennen. Het aanmeldcentrum is vol. Als asielzoekers al iemand aan de hekken spreken, is het een beveiliger. Op het veldje ervoor zijn alleen journalisten en tijdens kantooruren hulpverleners. De post van het Rode Kruis sluit om half zes.  In gewone tijden melden vluchtelingen zich hier aan. Ze worden geregistreerd en geïdentificeerd. Ze moeten uitleggen waarom ze asiel aanvragen, ze krijgen een medische check en een bed. In asielzoekerscentra door heel Nederland wachten ze vervolgens hun asielprocedure af: of ze weg moeten, of in Nederland mogen blijven.  Maar het asielsysteem is vastgelopen. En wat zich de afgelopen twee nachten in Ter Apel afspeelde, hadden ze zelfs hier nog nooit meegemaakt.  Zevenhonderd mensen sliepen buiten voor het hek.  Elke dag komen er meer mensen bij.   Voorheen kwamen er nog touringcars om mensen naar tijdelijke noodopvanglocaties in gemeenten door heel Nederland te brengen. Sinds deze week komen die niet voor iedereen meer: ook de noodopvanglocaties zitten vol, en er komen er niet genoeg meer bij.  Wie er verantwoordelijk is voor deze groep?  Túúúúút. Tot drie keer toe rijdt donderdag een vrachtwagen luid en lang toeterend over de N-weg die langs het aanmeldcentrum loopt.  De 29-jarige man uit Tanzania kijkt er niet meer van op. Ook hij bracht al drie nachten buiten door. Zijn deken, een stranddoek, heeft hij om zijn nek geslagen. Grappend:  „Als ik dit had geweten, had ik wel een slaapzak meegenomen.” Zijn telefoon is leeg, hij weet niet hoe laat het is. Hij heeft een zilverkleurig bandje om zijn pols. Die kreeg hij toen hij zich in Nederland meldde. Nu wacht hij op een geel bandje. Althans, dat denkt hij. Er zijn ook blauwe bandjes, bronzen bandjes, witte bandjes. Hij weet niet  wat de volgende stap is, en hoelang het nog duurt. „Ik probeer de regels te volgen, maar ik weet niet wat de regels zijn.” Een andere groep lag een dag lang te wachten in een rijtje voor het hek.  Een poging tot structuur, die ze inmiddels hebben opgegeven.  Ik probeer de regels te volgen, maar ik weet niet wat de regels zijn 29-jarige asielzoeker uit Tanzania  Wat is de procedure nu? Ook de COA-woordvoerder van dienst kan dat niet uitleggen. De man uit Tanzania ziet dat er soms een paar mensen het aanmeldcentrum in mogen. Maar daarna gaan de hekken weer dicht.  Alleen vrouwen en kinderen worden standaard uit de mensenmassa gehaald. Een deel van hen verblijft in een voormalige gymzaal achter het hek, waar eigenlijk vijftig mensen mogen slapen, maar afgelopen nacht 120 mensen verbleven. Sommigen niet op een matras, maar op een gymmat. In die gymzaal overleed deze week een baby van drie maanden. De doodsoorzaak is nog niet bekend.  De honderden mannen die buiten moeten blijven, slapen op kleedjes onder één van de drie ‘tenten’; in werkelijkheid schaduwdoeken op palen. Kampeermiddelen en tenten moesten deze week van de Veiligheidsregio Groningen worden weggehaald. Tentharingen werden tijdens gevechten – er wordt regelmatig gevochten – als wapen gebruikt.  Op het terrein staan sinds gisteren 19 dixies. Maar die zijn zo vies, dat de man uit Tanzania en z’n vrienden elke dag een half uur naar de Jumbo in Ter Apel lopen om naar het toilet te gaan. Als er eten wordt uitgedeeld, merkt hij dat aan de chaos die ontstaat. Dan beginnen mensen  te rennen en te dringen. Eten wordt door de spijlen van de hekken  aangegeven. Hij heeft al dagen niet gedoucht.  „De zwarte mensen  hebben hun eigen tent, het dichtst bij de toiletten”, zegt de man uit Tanzania. ’s Nachts houden de mannen van zijn kamp om-en-om de wacht. Ze slapen op hun spullen, in zijn geval twee lange en twee korte broeken. „Maar vooral schoenen en telefoons zijn gewild.”    Even verderop, liggend in de schaduw, naast en ónder de Rode-Kruis-container, proberen zo’n twintig mannen hun telefoon op te laden. Er zijn twee verlengsnoeren, acht stekkers. Sinds dinsdagmiddag is er stroom en wifi, tussen tien uur ’s ochtends en half zes ’s middags.  De mannen trekken een voor een hun aanmeldformulier tevoorschijn. Een stempel van 12 augustus, en een pasfoto waarop de man vriendelijk lacht. Een ander arriveerde op 17 augustus. De pezige man in het houthakkershemd wacht het langst: al sinds 4 augustus. Het is als gokken, zeggen ze. Het is niet te voorspellen wie wel of niet naar binnen mag.   Ze kunnen alleen maar wachten. Tussen honderden anderen. Wie wat rust zoekt, in bijvoorbeeld het aardappelveld aan de overkant, wordt teruggestuurd door de politie. Rondom het centrum is een noodverordening van kracht.   De situatie is vergelijkbaar met vluchtelingenkampen over de hele wereld Ruth Kauffman verpleegkundige Artsen zonder Grenzen, „De situatie is vergelijkbaar met vluchtelingenkampen over de hele wereld”, zegt verpleegkundige Ruth Kauffman van Artsen zonder Grenzen. De organisatie verleent er sinds donderdag medische zorg.  „Weinig schaduw, nauwelijks sanitaire voorzieningen.” Ze werkte aan de Mexicaanse grens, in Zuid-Soedan en Bangladesh. Morgen vertrekt ze naar Oekraïne, vandaag werkt ze achter een plastic zeiltje van het Rode Kruis, omdat het COA niet lukt medische zorg aan de mensen buiten het hek te verlenen. Ook de kwalen die Kauffman tegenkomt,  herkent ze. Uitdroging, besmettelijke huidinfecties, zoals schurft, geïnfecteerde wonden. Voor drie mensen belden hulpverleners  vandaag een ambulance. Een van hen kreeg een hartaanval, een ander zat al een maand zonder zijn diabetesmedicijnen.  Sommige mensen hadden al klachten, zegt ze, die verergeren vaak op de vlucht. Ook de omstandigheden in Ter Apel maken mensen ziek. „Van buiten slapen gaat je weerstand omlaag, je bent minder goed bestand tegen infecties. Je kunt onderkoeld raken. Uitgedroogd. Of mentale problemen krijgen.” De burgemeester van Groningen, Koen Schuiling, zei eerder deze week dat er vanaf vrijdag geen mensen meer buiten mogen slapen. Maar hoe dat geregeld moet worden, is niet duidelijk.  De man uit Tanzania maakt zich zorgen over het wachten, de procedure. Maar ook over de hygiëne, zijn spullen,  zijn gezondheid. Hij hoorde dat er allerlei ziektes op het terrein heersen.  Hij strekt zijn armen. „We zijn overgeleverd aan God.”||https://www.nrc.nl//nieuws/2022/08/25/in-ter-apel-groeit-de-wanhoop-ga-maar-terug-hier-wachten-heeft-geen-enkele-zin-a4139916
2022-08-26||Honderden demonstreerden tegen overlast asielzoekers in Ter Apel||Enkele honderden mensen hebben donderdagavond meegelopen met een protestmars naar het aanmeldcentrum in Ter Apel. Ze protesteerden naar eigen zeggen vanwege de overlast in het dorp door asielzoekers, meldt persbureau ANP op basis van de aankondiging van de demonstratie. Volgens de NOS waren er ongeveer 500 deelnemers. Het waren inwoners van het Groningse dorp, maar er waren ook mensen uit de rest van Groningen, Friesland, Drenthe en Overijssel aanwezig.  De demonstranten wilden vanaf het Molenplein in Ter Apel naar het aanmeldcentrum lopen, maar ze mochten van de politie het terrein uiteindelijk niet op. Ze hadden spandoeken bij zich met teksten als ‘Wij zijn de overlast meer dan zat’ en ‘Echte vluchteling oké. Rotzooitrapper weg ermee!’. Ook waren er mensen die omgekeerde Nederlandse vlagen bij zich hadden, een veelgebruikt symbool bij de boerenprotesten tegen stikstofmaatregelen. De demonstratie komt in een week dat Ter Apel veel in het nieuws is. Zo maakte Artsen zonder Grenzen (AzG) donderdagochtend bekend naar het aanmeldcentrum te gaan om hulp te verlenen. Het is voor het eerst dat AzG medische hulp verleent in Nederland. De organisatie vergeleek de leefomstandigheden van de asielzoekers met die in het Griekse vluchtelingenkamp Moria. Een woordvoerder van het Centraal Orgaan opvang asielzoekers (COA) zegt donderdagavond tegen ANP dat er in de nacht van donderdag op vrijdag voor de derde keer op rij 700 mensen buiten slapen. ||https://www.nrc.nl//nieuws/2022/08/25/honderden-demonstreerden-tegen-overlast-asielzoekers-in-ter-apel-a4139910
2022-08-26||Made in China  wordt  Made in India : hoe China zijn status als productieschuur verliest||Of een nieuwe -iPhone, vijftien jaar na de introductie van het oermodel, nog verrassingen bevat? Dat moet blijken als Apple in september de iPhone 14 introduceert.  Opzienbarender is het nieuws vooraf: de verschuiving van de iPhone-productie. Tot nu toe komen de meeste Apple-smartphones (230 miljoen per jaar) uit fabrieken in China. Maar persbureau Bloomberg meldde deze week dat Apple de productie van de nieuwste toestellen deels naar India verplaatst. Hoe groot dat deel is, werd niet bekend. Normaal laat Apple een nieuw model het eerste halfjaar alleen in China maken, nu komt de Indiase productie al na twee maanden op stoom. De reden: Apple vertrouwt niet louter meer op Made in China. De verschuiving symboliseert het einde van de groei van China en de start van de opkomst van India. China kampt op het moment met veel problemen tegelijk – zo ernstig dat de economische groei in het tweede kwartaal van dit jaar tot stilstand kwam. Dat komt door nieuwe lockdowns, die niet alleen de productie maar ook de toevoer van onderdelen en de verscheping van producten hindert. Zo gingen alle drie de fabrieken waar iPhones gemaakt worden in april van dit jaar in lockdown op bevel van de Chinese overheid. De fabrieken liggen in en om Shanghai, de stad die te maken kreeg met een maandenlange uitbraak van corona. Er is bovendien een nijpend tekort aan elektriciteit in grote delen van China, niet voor het eerst ook. Foxconn, het bedrijf dat Apple-gadgets assembleert, moest zijn iPad-fabrieken in de west-Chinese provincie Sichuan afgelopen maand zes dagen sluiten. China wilde de beschikbare stroom bewaren voor de bevolking. Sichuan kampt met een hittegolf en met aanhoudende droogte. Dat is lastig, want de provincie had juist volop ingezet op waterkracht als alternatief voor kolen. Ook de tijden dat er in China overvloedig en goedkoop fabriekspersoneel te krijgen was, zijn inmiddels voorbij. Ouders zien niet graag meer dat hun vaak enig kind in een fabriek gaat werken: dat hebben ze zelf eerder juist gedaan om te zorgen dat het hun kind bespaard zou blijven. De lonen zijn sterk gestegen, zeker voor hogeropgeleid technisch personeel, dus productie in China is niet meer zo goedkoop als elders in Zuidoost-Azië. Nog een remmende factor: de oplopende spanningen tussen de VS en China, recent nog rond Taiwan. Dat zou tot een oorlog tussen beide grootmachten kunnen leiden, is de angst. Ook zonder oorlog wordt het moeilijker om zowel met de VS als met China samen te werken. De VS vragen buitenlandse bedrijven vaak hoogwaardige technologieën niet aan China te leveren, op straffe van uitsluiting van de Amerikaanse markt. Het Nederlandse ASML merkt de consequenties, omdat de VS verkoop van chipmachines aan China wil afknijpen. China, op zijn beurt, heeft een nogal ambivalente houding. Enerzijds wijst China erop dat het graag wil doorgaan op het pad van globalisering, en dus ook graag Apple-telefoons wil maken en exporteren. Anderzijds richt het land zich meer op autonomie. China is ervan overtuigd dat de VS willen voorkomen dat ze door Beijing voorbijgestreefd worden op economisch, militair en politiek vlak. Daarom staat in het Chinese vijfjarenplan voor de periode 2020-2025 dat China voor zijn economie streeft naar zogeheten „duale circulatie”: alles wat in China gemaakt kan worden moet ook in China gemaakt worden. Alleen wat China niet zelf kan maken, moet uit het buitenland worden gekocht. Voor landen die beschikken over de hoogwaardigste technologie is dat niet erg aantrekkelijk. Waarom zou je die technologie aan China leveren als je daarmee een concurrent schept, omdat het land die technologie zich ook wil toe-eigenen? Een concurrent die bovendien niets van zijn eigen hoogwaardige technologie met jou wil delen, omdat dat staatsgevaarlijk zou zijn? En die ook niet te beroerd is om je technologie desnoods te stelen? China wil zelfvoorzienend zijn en koopt bijvoorbeeld energie en grondstoffen niet graag op de vrije markt. Het liefst beheerst het de hele productieketen: van de winning van grondstoffen en energie door Chinese bedrijven, via transport over door China aangelegde wegen, treinverbindingen en havens, naar Chinese bedrijven die de grondstoffen verder verwerken. De Chinese economie kon jarenlang mede hard groeien doordat private ondernemers alle vrijheid kregen om hun eigen bedrijven te beginnen en uit te bouwen. Grootheden als Jack Ma, de kleurrijke oprichter van webwinkel Alibaba, bouwde een techimperium zonder dat de overheid hem veel in de weg zat. Zolang de overheid ook meeprofiteerde en hij zich niet tegen de Communistische Partij keerde, kon Ma doen wat hij wilde. Die tijd is voorbij. President Xi Jinping bemoeit zich nu persoonlijk met het bedrijfsleven. En hij laat zich daarbij meer leiden door politieke dan door economische motieven. Voor buitenlandse bedrijven is dat lastig. Zij kunnen te maken krijgen met nieuwe wet- en regelgeving die als het ware uit de lucht komt vallen. Dat maakt het investeringsklimaat instabiel. Ook Chinese private partijen aarzelen over investeringen. De Chinese overheid wil graag dat China innoveert en hightech goederen produceert. Dat is omdat arbeid in China te duur is geworden om nog de fabriek van de wereld te zijn voor bijvoorbeeld kleding en andere arbeidsintensieve productie. Maar innovatie valt niet op alle gebieden zo makkelijk van overheidswege af te dwingen. Het lukte China op het gebied van zonnepanelen en elektrische auto’s, maar om bijvoorbeeld eigen vliegtuigen te maken is veel moeilijker. Dat vraagt om niet-hiërarchische samenwerking en meer ondernemersvrijheid, niet om een van bovenaf geleid proces. Dat geldt ook voor halfgeleiders (computerchips). Ondanks enorme staatssteun aan de ontluikende eigen chipindustrie blijft China afhankelijk van import van geavanceerde chips. De productie van halfgeleiders is technisch complex en de productieketen is een vlechtwerk vol internationale afhankelijkheden – lastig in een land dat zich liefst autonoom ontwikkelt. Tegelijk probeert de Amerikaanse overheid levering van chipmachines en andere productiemiddelen aan China tegen te houden. Wat blijft er over van Made in China?  Apple is niet  de enige producent die zijn  afhankelijkheid van China verkleint en risico’s spreidt. Het Zuid-Koreaanse Samsung, maar ook Chinese bedrijven als Xiaomi verhuisden fabrieken naar Vietnam – vanwege lagere lonen. Maar er zijn meer redenen. Amerikaanse importtarieven op Chinese producten, die Apple wist te ontlopen, maken Made in China-producten minder aantrekkelijk. Ondertussen subsidieerde de Indiase overheid de bouw van nieuwe fabrieken om Made in India aantrekkelijker te maken. Net als andere elektronicamerken besteedt Apple de assemblage uit aan een zogeheten ‘ODM’, een original design manufacturer. Foxconn, de grootste ODM ter wereld, telt meer dan 1,3 miljoen medewerkers. Bij de fabriek in het Chinese Shenzhen waar iPhones gemaakt worden, werken rond de 350.000 mensen. Apple (beurswaarde van 2.700 miljard euro) is een reus in de elektronicawereld.  Elk stapje van Apple doet een keten van toeleveranciers op zijn grondvesten schudden. Met alleen een grote elektronicafabriek ben je er niet. Ook de bedrijven die de essentiële onderdelen leveren moeten meeverhuizen om  tijdig  te blijven leveren. Bedrijven als Samsung en Apple hebben de slagkracht om andere bedrijven mee te krijgen. Kleinere elektronicamakers blijven afhankelijk van het grote cluster van hardwarespecialisten rondom het Chinese Shenzhen. „Nergens anders vind je zo'n compleet netwerk van componentenleveranciers bij elkaar”, zegt Keesjan Engelen. Zijn bedrijf Titoma ontwerpt elektronica vanuit Taiwan en maakt daarbij regelmatig gebruik van Chinese fabrieken. China is ook een belangrijke producent van ruwe materialen voor elektronica en hofleverancier van veelgebruikte componenten als lcd-schermen.  „Maar het is niet voor niets dat acht van de tien grootste ODM’s ter wereld uit Taiwan komen”, zegt Engelen. Buitenlandse elektronicamerken zijn huiverig de productie rechtstreeks onder te brengen bij Chinese bedrijven, uit angst voor diefstal van intellectueel eigendom. Afgelopen week werd Luxshare, een Chinese  producent van Airpods en iPhone-onderdelen, nog beschuldigd van diefstal van bedrijfsgeheimen en het wegkapen van personeel. Apple kan het zich niet veroorloven om China geheel te verlaten. Dat zou de enorme Chinese afzetmarkt schaden. In 2021 haalde Apple 68 miljard dollar omzet uit China, 18 procent van het totaal. De iPhone is in China minstens zo populair als de lokale merken Oppo, Vivo en Huawei. China zal zijn rol in de productie van elektronica niet in één keer verliezen, zegt Engelen. „Er is geen land ter wereld waar je met één druk op de knop vijftigduizend extra medewerkers oproept die extra toestellen in elkaar komen schroeven.”||https://www.nrc.nl//nieuws/2022/08/25/made-in-china-wordt-made-in-india-hoe-china-zijn-status-als-productieschuur-verliest-a4139908
2022-08-26||FC Twente uitgeschakeld in play-offs Conference League, AZ wel naar groepsfase||Het is FC Twente niet gelukt donderdagavond de groepsfase van de Europese Conference League te bereiken. De club speelde thuis gelijk tegen het Italiaanse Fiorentina – het bleef 0-0. Dat was niet genoeg voor de ploeg van Ron Jans, die vorige week al met 2-1 verloor in Florence. Hoewel de Florentijnen meer balbezit hadden, kreeg FC Twente meer kansen. Middenvelder Michel Vlap schoot op doel, maar op het laatste moment werd zijn bal van de lijn gehaald door Fiorentina-spits Arthur Cabral. In de laatste minuten kreeg verdediger Igor Julio een tweede gele kaart, waardoor zijn ploeg de wedstrijd moest afmaken met tien man.  Op de tribunes verliep de wedstrijd onrustig. Vanuit het Fiorentina-vak landde een vuurwerkbom in het vak met Twente-supporters. Later in de wedstrijd werd vanuit de Twente-vakken bier gegooid naar het veld. Woensdagavond raakten de supporters van beide clubs ook al in gevecht in het centrum van Enschede waarbij de mobiele eenheid moest ingrijpen, schrijft persbureau ANP. De gemeente riep een noodverordening af in aanloop naar de wedstrijd van donderdagavond.  AZ heeft zich donderdag moeiteloos geplaatst voor de groepsfase van de Conference League door uit met 1-2 te winnen van het Portugese Gil Vicente. Vorige week wonnen de Alkmaarders thuis met 4-0, waardoor de ploeg al voor aanvang van de wedstrijd dichtbij plaatsing was. In de eerste helft kwam AZ nauwelijks in de problemen en na de rust scoorden Håkon Evjen en Tijjani Reijnders binnen drie minuten na elkaar. Vlak voor het einde van de wedstrijd, in de 86ste minuut, scoorde Juan Boselli voor de Portugese club hun enige doelpunt in twee wedstrijden.||https://www.nrc.nl//nieuws/2022/08/25/fc-twente-uitgeschakeld-in-play-offs-conference-league-a4139909
2022-08-26||Tom Cruise brengt de  filmliefhebber terug naar de Nederlandse zalen|| Na twee stille coronajaren gaat het goed met de grote bioscoopketens in  Nederland. Filmtheaters van Pathé en Kinepolis zien de bezoekersaantallen langzaam weer richting het niveau van 2019 gaan, het laatste pre-coronajaar. Een van de grootste aanjagers hiervan: Tom Cruise, met zijn nieuwste film Top Gun: Maverick. Pathé ontving vorige week de miljoenste bezoeker voor de film, waarmee die een van de meest succesvolle films ooit is in Nederland. Nu al – de film draait nog – is hij goed voor een omzet van 11,5 miljoen euro voor Pathé in Nederland.  Dat juist Cruise zo’n groot aandeel heeft in het overeind houden van de sector, betekent voor de Amerikaanse acteur  – zoals vaker – dat zijn missie vooralsnog geslaagd is. Zijn films zijn voor het grote scherm, zei hij eerder dit jaar op het Filmfestival van Cannes, niet voor streamingsdiensten. Hij wees het idee af om Top Gun online te laten debuteren, in plaats van in de theaterzaal. In een tijd waarin streamingdiensten steeds populairder worden, werpt Cruise – die Top Gun mede produceerde – zich op als bondgenoot van de bioscoopsector.  En die profiteert daarvan, in Nederland in ieder geval: Top Gun is in vrijwel alle bioscopen waar de film draait een van de best bezochte films van dit moment. Grote producties als Jurassic World: Dominion en Elvis staan daar ook steevast tussen. Ook Minions: Hoe Gru Superschurk Werd, Thor: Love and Thunder en Bullet Train doen het goed. Daarmee lijkt de sector het vooral te moeten hebben van blockbusters – terwijl Netflix juist stopte met het maken daarvan, omdat ze te weinig zouden opleveren. Naast de grote internationale producties wordt bij Pathé ook Marokkaanse Bruiloft goed bezocht, laat een woordvoerder weten.  De opleving van de grote Nederlandse filmzalen staat in contrast met de situatie in de Verenigde Staten. Daar dreigt voor bioscoopketen Cineworld een faillissement, omdat de lage bezoekersaantallen van de afgelopen jaren niet snel genoeg herstellen. Een te beperkt aanbod van blockbusters – veroorzaakt door stilgevallen productie tijdens de coronacrisis – was daar een van de oorzaken van de tegenvallende resultaten, volgens de keten zelf. Maar ook hoge schulden vanwege een mislukte overnamepoging spelen mee.  Hoe anders is de situatie voor de bioscoopketen Kinepolis:  dat ontving  tot nu toe vijf keer zoveel bezoekers als in de eerste helft van vorig jaar, blijkt uit de donderdag gepresenteerde halfjaarcijfers. Het Belgische Kinepolis heeft twintig bioscopen in Nederland, en is naast België verder actief in onder meer Frankrijk en Spanje. De groei ten opzichte van 2021 bij Kinepolis is niet gek. Vorig jaar hadden de theaters nog te maken met coronamaatregelen en lockdowns. Die maatregelen golden in het begin van dit jaar ook nog even, waardoor de resultaten van het eerste halfjaar van 2022 wereldwijd lang niet zo goed zijn als in 2019. Dit jaar ontving de keten 77 procent van de bezoekers van het eerste halfjaar van 2019.  Directeur van Kinepolis Eddy Duquenne ziet dat de bioscoopsector in Nederland en België sneller terugkrabbelt dan in bijvoorbeeld Spanje en de VS. „De heropstart in Nederland en België was alsof je het licht aan- en uitstak, ineens waren de bezoekers terug. In andere landen ging dat trager.” De bioscopen in Nederland zagen bijna evenveel bezoekers als in 2019, ondanks de lockdown in januari. Daarbij hielp de opening van twee nieuwe zalen – Haarlem en Leidschendam  een handje. In het eerste halfjaar van 2022 maakte Kinepolis in Nederland 26,6 miljoen euro omzet, tegenover 28,7 miljoen in 2019.  En die trend richting 2019 zet door – stijgt zelfs. In juni dit jaar zag Kinepolis in de hele keten 7 procent méér bezoekers dan in juni 2019. In juli liepen de bezoekersaantallen iets terug, „wie gaat er met volle zon binnen in een bioscoop zitten?”, maar vanaf oktober verwacht Duquenne dat het „losbarst”. Streamingdiensten ziet Duquenne niet zozeer als concurrent, die moeten het volgens hem meer van series hebben. „Een terrasje met warm weer, dát is  een concurrent.” Overigens maakte Kinepolis in zijn hele keten met 93 procent wel bijna evenveel omzet als in 2019: een combinatie van bezoekers die meer uitgeven en hogere prijzen voor tickets en consumpties, zegt Duquenne. „We merken dat mensen meer beleving wensen en daar ook voor willen betalen. Meer mensen kiezen voor luxueuze stoelen of ‘Laser Ultra’-voorstellingen, met beter beeld en geluid.” Bij Pathé blijven de bezoekersaantallen, in tegenstelling tot Kinepolis Nederland,  wel nog achter op recordjaar 2019, toen de Nederlandse bioscopen volgens cijfers van de Nederlandse Vereniging van Bioscopen en Filmtheaters gezamenlijk 35 miljoen bezoekers verwelkomden. De verwachting is dat dat na de zomer „zal bijtrekken”, zegt een woordvoerder van Pathé. Films als Soof 3, Amsterdam, Black Panther: Wakanda Forever en Avatar: The Way of Water moeten daaraan gaan bijdragen. Ook Duquenne van Kinepolis heeft grote verwachtingen van, wederom, de blockbusters.   Van Vue, de derde grote bioscoopketen die actief is in Nederland, zijn nog geen cijfers bekend. Correctie: in een eerdere versie van dit artikel stond dat Kinepolis zeventien bioscopen in Nederland heeft, dit moet twintig zijn. Dit is aangepast. Bij de Nederlandse bioscopen van Kinepolis werden vooral de blockbusters deze maand goed bezocht.    1 Minions: Hoe Gru een Superschurk werd 2 DC Club van Super-Pets 3 Top Gun: Maverick   4 Thor: Love and Thunder 5 Bullet Train||https://www.nrc.nl//nieuws/2022/08/25/tom-cruise-brengt-de-filmliefhebber-terug-naar-de-nederlandse-zalen-a4139911
2022-08-26||Russische politicus Roizman vrijgelaten na arrestatie||Jevgeni Roizman, een Russische politicus en oud-burgemeester van Jekaterinenburg, is voorlopig vrijgelaten na zijn arrestatie eerder deze week. Van de rechter mag hij de komende vijf weken geen publieke evenementen bezoeken, alleen maar contact hebben met zijn advocaat en familieleden en ook geen gebruikmaken van telefoon en internet. De Kremlin-criticus heeft die sancties opgelegd gekregen omdat hij het Russische leger in diskrediet zou hebben gebracht.  Verzoek van de aanklager om Roizman onder huisarrest te plaatsen, heeft de rechter geweigerd. Roizman heeft alle aanklachten ontkend. Het is niet bekend waar hij precies van wordt verdacht. Volgens Russisch staatspersbureau TASS zou het gaan om een film die hij op YouTube heeft geplaatst. Roizman is in mei van dit jaar ook al opgepakt. Hij heeft toen tien dagen vastgezeten omdat hij zijn volgers via Twitter had opgeroepen te demonstreren voor de vrijlating van Russische oppositieleider Aleksej Navalny. De arrestatie van Roizman zorgde deze week voor kleinschalige, zeldzame protesten in Rusland. Eén demonstrant is opgepakt en veroordeeld tot vijftien dagen celstraf. Roizman was van 2013 tot 2018 burgemeester van Jekaterinenburg, na het verslaan van Poetins partijkandidaat.||https://www.nrc.nl//nieuws/2022/08/25/russische-politicus-roizman-vrijgelaten-na-arrestatie-a4139906
2022-08-26||Ook de geboortezorg voor asielzoekers schiet vaak tekort, zeggen onderzoekers|| Waaraan een drie maanden oude baby in de noodopvang van Ter Apel woensdag overleed, is nog niet bekend. „We doen ons uiterste best alle kwetsbare mensen binnen de poort te krijgen en zorg te geven, maar door het sterfgeval zijn we weer extra wakker geschud”, zegt een woordvoerder van het Centraal Orgaan opvang asielzoekers (COA). Het sterfgeval onderstreept de kwetsbare positie van zwangere asielzoekers en baby’s in de asielopvang. Op papier hebben asielzoekers dezelfde zorgrechten rondom en na geboorte, van verloskundige tot kraamzorg en consultatiebureau. In de praktijk schiet geboortezorg voor asielzoekers vaak tekort, zeggen onderzoekers.  „Vooropgesteld: op dit moment weten we niet wat er is gebeurd. Pasgeborenen en zuigelingen overlijden soms, daar kan echt een natuurlijke oorzaak voor zijn”, zegt Simone Goosen, adviseur gezondheidszorg voor vluchtelingen bij de Johannes Wier Stichting voor gezondheidszorg en mensenrechten. „Tegelijkertijd is duidelijk dat nog veel te verbeteren is in zorg voor zwangere vluchtelingen en pasgeborenen.” Zo sterven kinderen van asielzoekers vaker rondom de geboorte dan Nederlandse kinderen. In 2020 zagen onderzoekers dat van kinderen die tussen 2012 en 2016 geboren werden in de asielzoekercentra in Ter Apel en Musselkanaal 3,6 procent overleed. Onder kinderen van moeders in Noord-Nederland was de sterfte in diezelfde periode 0,6 procent. Gecorrigeerd voor het lagere geboortegewicht, was de sterfte onder kinderen van asielzoekers zeven keer hoger. Ook bij de zwangere vrouwen zelf zijn de risico’s verhoogd: in 2011 concludeerden onderzoekers dat sterfte onder bevallende moeders 10 keer hoger is onder asielzoekers. dan onder Nederlandse vrouwen. Ook op andere aspecten van de gezondheid scoren zwangere asielzoekers slechter. Zo zetten asielzoekers kinderen op de wereld met een lager geboortegewicht, ze hebben vaker complicaties rondom de geboorte zoals bloedingen of een gescheurde baarmoeder en hebben na de geboorte vaker last van een postnatale depressie.  Hoe ontstaan die verschillen?  Voor een deel ligt dat aan de omstandigheden waaronder mensen aankomen. Asielzoekers hebben vaak een gezondheidsachterstand opgelopen tijdens de reis en de stress die gepaard gaat met een onzeker verblijf. „Als je zelf niet veilig bent, komt een zwangerschap ook niet op de eerste plaats”, zegt Anouk Verschuuren. Zij onderzoekt zwangerenzorg voor asielzoekers bij het UMC Groningen en is co-auteur van het onderzoek naar sterfte rondom de geboorte. Als je zelf niet veilig bent, komt zwangerschap ook niet op de eerste plaats Anouk Verschuuren onderzoekt zwangerenzorg voor asielzoekers aan UMC Groningen Sociale isolatie is een risicofactor voor complicaties rondom de zwangerschap. Het ontbreekt zwangere asielzoekers behalve aan vrienden, buren en familie, vaak ook aan een partner. Verschuuren zag in een ander onderzoek uit  2021 dat 45 procent van de vrouwen die tussen 2016 en 2021 bevielen in een azc, op dat moment geen partner had. Van de 72 tienermoeders in die periode, was bijna 70 procent  alleenstaande minderjarigen.  En dan is er nog  de ongelijke toegang tot de zorg. Asielzoekers in Nederland beginnen later met prenatale zorg, blijkt uit interviews met verloskundigen. „De Nederlandse zorg is ingericht op eigen verantwoordelijkheid van de patiënt: als jij niet naar de verloskundige gaat, komt de verloskundige ook niet achter je aan”, zegt Verschuuren.  „Een asielzoeker die het systeem en de taal niet kent, kan er ook niet in navigeren. Dan begrijp je niet dat er bloed geprikt moet worden. Dan weet je niet wie je moet bellen in het weekend.”  En elke overplaatsing betekent een nieuwe overdracht tussen behandelende verloskundigen, huisartsen en andere zorgverleners. Van de asielzoekers die tussen 2016 en 2021 in een azc bevielen, was 70 procent tijdens de zwangerschap minstens één keer overgeplaatst. 28 procent van de zwangeren waren minstens twee keer overgeplaatst, soms werd een vrouw zelfs vijf, zes of zeven keer overgeplaatst. De Nederlandse richtlijn geboortezorg asielzoekers schrijft voor dat zwangere asielzoekers zes weken voor de uitgerekende datum en zes weken daarna niet worden verplaatst om continuïteit van zorg te garanderen.  De overplaatsingen zijn al jaren een probleem, zegt Simone Goosen van de Johannes Wier Stichting. „Zwangere vrouwen en pasgeborenen zouden zo snel mogelijk naar een opvanglocatie moeten worden gebracht waar de zorg goed geregeld is, waarvan het COA zeker weet dat die open blijft. Een plek waar je andere zwangeren kan ontmoeten, dat geeft enorme steun.”  In de communicatie tussen zorgverleners en asielzoekers gaat het ook nog vaak mis. De inzet van een tolk in de zorg voor asielzoekers wordt vergoed, maar zorgverleners maken er lang niet altijd gebruik van. De Inspectie voor de Gezondheidszorg concludeerde in 2014 dat tolken onderbenut werden in de geboortezorg voor asielzoekers. „En dan nog: een tolk is niet zaligmakend. Als je weet wat iemand zegt, wil dat nog niet zeggen dat je een patiënt  helemaal begrijpt”, zegt Verschuuren. Verder ontbreekt het nog altijd aan voorlichtingsmateriaal in diverse  talen. „Voor het College Perinatale Zorg hebben we dit jaar razendsnel informatie bij elkaar gebracht voor zwangere Oekraïense vluchtelingen”, zegt Goosen. „Met pijn in het hart moet je dan constateren: dit hadden we al jaren lang moeten hebben voor al die andere zwangere vrouwen.”||https://www.nrc.nl//nieuws/2022/08/25/ook-de-geboortezorg-voor-asielzoekers-schiet-vaak-tekort-zeggen-onderzoekers-a4139907
2022-08-26||Column | Om goed te doen hoef je niet meer te vliegen, je kunt gewoon naar onze eigen hel op aarde||Artsen zonder Grenzen concludeerde dat we in Nederland inmiddels een eigen Moria hebben, het vluchtelingenkamp op het Griekse eiland Lesbos waar de toestand zo schrijnend was dat er onder leiding van Johnny de Mol een heel cohort BN’ers en semi-BN’ers naartoe trok om hulp te bieden.  Om goed te doen hoef je tegenwoordig niet te vliegen, je kunt gewoon met de fiets, de deelscooter of met de elektrische auto naar onze eigen hel op aarde: Ter Apel. Niet met het ov: dat staakt, of rijdt wegens personeelsgebrek niet. Toen we aan het begin van de zomervakantie  in de rij moesten staan om het land uit te raken stroomden de Kamerleden, het leeghoofd Daniel Koerhuis van de VVD voorop, naar Schiphol om zelf de mensonterende toestanden te constateren. Koerhuis zei dat kindjes van vakantiegangers hun plasje soms op moesten houden. Waar is hij nu, nu de toiletten in Ter Apel on-Nederlands goor ogen? Het is zijn portefeuille niet, asielzoekers zijn niemands portefeuille, we hebben ze allemaal in de maag van VVD-staatssecretaris Erik van der Burg gesplitst, terwijl die zich al in zijn eerste familiehotel in Twente verslikte.   Nederland is een vastgelopen bureaucratie, waar door personeelsgebrek de menselijkheid als eerste sneuvelt. ‘We worden overlopen’, twitterde huispopulist  Wierd Duk van De Telegraaf gisteren over de toestand in en rond Ter Apel. Geen woord over de echte oorzaak: dat er geen plek in Nederland meer te vinden is voor een tweede aanmeldcentrum.  Kamerleden stroomden naar Schiphol om de mensonterende toestanden te constateren Zouden er in andere welvarende landen inmiddels al  publieksacties zijn om in ieder geval de asielkinderen bij ons weg te halen? Wij zijn verworden tot een groep die wel  in staat is om mensen  een normaal onderdak te verlenen, maar we willen het niet. De intellectuele voorhoede zat vorige week in tenten tussen een zee van zichzelf reinigende Dixies en voedselkraampjes met z’n zestigduizend  op Lowlands.  Je had de hele handel kunnen laten staan, maar dat zou vanwege ‘de aanzuigende werking’ ongetwijfeld op verzet zijn gestuit van boze omwonenden, die hun rust, reinheid, regelmaat en ruimte niet willen delen. Dan moeten de goedwillenden maar verrekken onder de kwaden, alles beter dan dat het bankje voor de supermarkt vol zit met onbekende gezichten.  Van de regering hoeven we niets te verwachten, gelukkig heeft Johnny de Mol vooralsnog een lege agenda.  Marcel van Roosmalen  schrijft op deze plek een wisselcolumn met Ellen Deckwitz.||https://www.nrc.nl//nieuws/2022/08/25/plasje-a4139893
2022-08-26||De taalsleutel ligt op de Kaukasus: daar ligt de oorsprong van veel wereldtalen||Het is de kraamkamer van alle Indo-Europese talen: op de zuidelijke Russische steppe ontstond vier millennia voor het begin van onze jaartelling de oertaal (Proto-Indo-Europees) waaruit later talen als het Nederlands, Engels, Latijn en Sanskriet voortkwamen. Een team van meer dan honderd wetenschappers heeft met behulp van genetisch onderzoek nu de bevolkingsstromen vanuit dit steppegebied naar de Balkan, Anatolië en de Kaukasus in kaart gebracht, om zo de oorsprong en verspreiding van het Indo-Europees beter te begrijpen. Ze trekken enkele opvallende conclusies. Zo zijn van deze steppebewoners, die de Yamnaya worden genoemd, geen genetische sporen te vinden in Anatolië, het huidige Turkije. Dat zou beteken dat Anatolische talen als het Hettitisch en Luwisch veel eerder van de rest van de Indo-Europese talen zijn afgesplitst dan tot nu toe wordt aangenomen – en dus ook dat de diepste bron van deze talen ergens anders dan op de steppe ligt. De onderzoekers publiceerden hun bevindingen donderdag in Science. Genetisch materiaal in oude botten heeft wetenschappers het afgelopen decennium veel geleerd over migratiepatronen in de prehistorie. Menselijk dna is niet statisch: het muteert van voortplanting op voortplanting. Wie uit archeologisch materiaal – botten of tanden – dna weet te isoleren en dat vergelijkt met een database met de genetische codes van andere mensen (dood en levend) kan terugrekenen wat de stamboom van de stoffelijke resten in kwestie is. Voor dit nieuwe onderzoek analyseerde het team onder leiding van wetenschappers van Harvard University het genetisch materiaal van 727 mensen die gedurende de afgelopen 11.000 jaar rondom de Zwarte Zee leefden. Ze constateerden in deze periode de vermenging van vijf ‘oergroepen’: jager-verzamelaars uit de Kaukasus, Oost-Europese jager-verzamelaars, jager-verzamelaars van de Balkan, Anatolische vroege landbouwers en Levantijnen. Vanuit de Kaukasus vertrok rond 5.000 v.Chr. een eerste groep jager-verzamelaars richting de steppe in het noorden. Daar vermengden ze zich met de plaatselijke Oost-Europese jager-verzamelaars. Tweeduizend jaar later vond er een nieuwe migratie vanuit het zuiden plaats. Naast mensen uit de Kaukasus zaten daar ook migranten bij wier wortels in Anatolië en de Levant lagen. De Yamnaya-cultuur ontstond in deze tijd. In de millennia na 3000 v.Chr. trokken Yamnaya, die leefden als nomadische veehouders, Europa en Azië in. Via de Balkan belandden ze in Griekenland, terwijl ze ook de Kaukasus overtrokken, richting wat nu Armenië is. In het dna-materiaal uit deze periode dat op deze plekken is gevonden, is de genetische mix van de Yamnaya aangetroffen, naast het ‘lokale’ dna. De steppebewoners hebben echter geen genetisch spoor achtergelaten in Anatolië, terwijl ook daar talen worden gesproken die horen tot hun Indo-Europese familie.  Hoe is dat te verklaren? De auteurs van het Science-artikel denken dat de sleutel ligt op de Kaukasus. De jager-verzamelaars daar zijn al vroeg naar zowel Anatolië als de Zuid-Russische steppe getrokken. Hun taal zou dus aan de basis kunnen liggen van zowel het Proto-Indo-Europees van de Yamnaya als de Anatolische talen. Dat zou betekenen dat de diepste wortels van wereldtalen als Engels en Spaans op de Kaukasus liggen. De auteurs pleiten voor meer archeologisch onderzoek om hun conclusies te bevestigen en hopen dat daarmee een einde kan komen aan de „eeuwenoude queeste naar een gezamenlijke bron die door taal en een gedeelde afkomst de volkeren van Azië en Europa met elkaar verbindt”. Alwin Kloekhorst, universitair hoofddocent aan het Centre for Linguistics van de Universiteit Leiden, is onder de indruk van de hoeveelheid dna-materiaal die onderzocht is. Hij is expert op het gebied van de oudste Indo-Europese taal waarvan ons teksten zijn overgeleverd, het Hettitisch (een Anatolische taal). „Dit is een enorme sprong  ten opzichte van wat bekend was.” Kloekhorst heeft echter grote moeite met de belangrijkste conclusie van het artikel, dat de Anatolische Indo-Europese talen een stuk eerder ontstaan zijn dan gedacht en niet met migranten van de Yamnaya-cultuur zijn meegekomen. „Opvallend genoeg zaten er geen historisch-taalkundigen bij de meer dan honderd auteurs van het artikel. Dat is jammer, want vanuit ons vakgebied valt hier toch wel iets over te zeggen.” Hij legt uit wat het probleem is. „Als de Anatolische talen inderdaad afstammen van een eerdere migratie vanuit de Kaukasus, dan zou dat betekenen dat ze al zesduizend jaar voor Christus zijn afgesplitst van de rest en daarna hun eigen ontwikkeling hebben gehad. Als je kijkt naar het tempo waarin talen zich ontwikkelen kán dat alleen niet, omdat de Anatolische talen dan veel meer zouden moeten verschillen van de overige Indo-Europese talen.” Kloekhorst denkt dat de Anatolische talen afstammen van een groep veehoeders die al rond 4000 v.Chr. vertrok van de steppe en duizend jaar later Anatolië bereikte. Maar hoe is dan de afwezigheid van het dna van Oost-Europese jager-verzamelaars – het unieke ingrediënt in het genenpakket van de Yamnaya – te verklaren? Kloekhorst: „Taal kan ook overgedragen worden via elites. Die hebben wel een grote invloed op de cultuur van een bevolking, maar zijn relatief klein. Hun genetische signatuur verdwijnt daardoor in de loop der tijd na vermenging met de plaatselijke bevolking.”||https://www.nrc.nl//nieuws/2022/08/25/de-taalsleutel-ligt-op-de-kaukasus-daar-ligt-de-oorsprong-van-veel-wereldtalen-a4139898
2022-08-26||Kerncentrale Zaporizja tijdelijk van stroomnet vanwege brand in de buurt||De kerncentrale in de zuidoostelijke Oekraïense stad Zaporizja werd donderdag twee keer afgesloten van het nationale stroomnet. Dat meldt het staatskernenergiebedrijf Energoatom. De laatste van vier stroomlijnen die de fabriek verbonden met het net werd beschadigd door branden elders op het terrein – de andere drie stroomlijnen waren al uitgeschakeld door Russische beschietingen. De Zaporizja-centrale is onder Russische controle.  Het was de eerste keer sinds de bouw van de kerncentrale in de jaren tachtig dat het gehele complex werd afgesloten van het stroomnet. De verbinding met een noodenergievoorziening bleef wel intact en er zijn ook dieselmotoren die ervoor moeten zorgen dat de centrale altijd verzekerd blijft van stroom. Toch heeft het Internationaal Agentschap voor Atoomenergie (IAEA) na het incident grote zorgen over de „nucleaire veiligheid en beveiliging van de fabriek”.  „Bijna iedere dag is er een nieuw incident in of nabij de kerncentrale van Zaporizja”, schrijft IAEA-directeur-generaal Rafael Mariano Grossi in een reactie. „We kunnen het ons niet veroorloven nog meer tijd te verliezen. Ik ben vastbesloten om de komende dagen persoonlijk een IAEA-missie naar de fabriek te leiden om de nucleaire veiligheid en beveiliging daar te helpen stabiliseren.” Het Witte Huis riep donderdag op het gebied rond Zaporizja te demilitariseren, schrijven internationale persbureaus.  Hoewel zowel Oekraïne als Rusland instemmen met een bezoek van de IAEA aan Zaporizja, is er onenigheid over de route die de delegatie moet afleggen: de missie door de hoofdstad Kiev laten reizen is te gevaarlijk, zei medewerker van het Russische ministerie van Buitenlandse Zaken Igor Visjnevetski half augustus. Donderdag zei de Oekraïense minister van Energie dat het IAEA-bezoek aan Zaporizja „in de komende dagen” gaat plaatsvinden. „Zeker niet later dan het begin van september.” Rusland heeft de afspraak nog niet bevestigd. ||https://www.nrc.nl//nieuws/2022/08/25/kerncentrale-zaporizja-tijdelijk-van-stroomnet-vanwege-brand-in-de-buurt-a4139897
2022-08-26||Hoe een gezond en geliefd ziekenhuis op de rand van faillissement kan komen|| Haar vader lag er drie maanden geleden nog en hij werd liefdevol verzorgd, zegt de Rotterdamse Renate Evertse. Ze zetten altijd een tandje bij, vertelt een huisarts van een praktijk net buiten Rotterdam: „Als alle spoedeisende hulpen dicht zijn, maken ze daar nog plaats, is mijn ervaring.”  Het Ikazia Ziekenhuis, middenin Rotterdam-Zuid, is een geliefd ziekenhuis. Van oorsprong protestants christelijk – in 1968 opgericht na een inzameling door kerken en burgers. Daar komt de naam ook vandaan. Ikazia betekent: interkerkelijke actie ziekenhuis in aanbouw. In de regio Rotterdam gaan mensen eerder dood dan in de rest van het land. Hier leven mensen gemiddeld 3,5 jaar korter in goede gezondheid.  In Rotterdam-Zuid krijgen inwoners rond hun zestigste al chronische gezondheidsproblemen. Suikerziekte, COPD, hart-en vaatklachten, kanker. Dat zorgt in Rotterdam voor minder uitgaven aan ouderenzorg en meer aan ‘gewone’ ziektekosten, zo blijkt uit een analyse van verzekeraars. De patiënten van Ikazia komen veelal uit het armere stadsdeel Zuid en christelijke dorpen in de omgeving. Het is een levendig ziekenhuis, met veel acute zorg. Elk jaar worden er 3.000 baby’s geboren, komen 25.000 mensen naar de spoedeisende hulp en bezoeken in totaal  345.000 patiënten het ziekenhuis. Maar maandag bleek uit het jaarverslag dat het ziekenhuis (200 miljoen omzet) op de rand van faillissement staat. Het voldoet niet meer aan de voorwaarden van zijn bankleningen, waardoor die direct opeisbaar zijn geworden. Huisbankier ING heeft per oktober alle kredieten opgezegd. Voor het derde jaar op rij lijdt het Ikazia verliezen: net als vorig jaar stevent het af op 10 miljoen euro verlies.  Is er nog iets aan te doen? Financieel directeur ad-interim Rik Riemens, sinds juni in functie, is optimistisch. Op 12 juli, zo vertelt hij, riep het ziekenhuis zijn schuldeisers bijeen voor spoedoverleg. Het ziekenhuis presenteerde een eerste noodplan aan banken en zorgverzekeraars waarbij tarieven voor patiënten omhoog gaan en waarbij verzekeraars wat meer geld moesten voorschieten.  In plaats van méér zorg voor meer patiënten stonden tijdens de crisis hele afdelingen leeg  De zorgverzekeraars zijn er niet op uit dit ziekenhuis te sluiten, onderstrepen ze desgevraagd. Eerder, in Flevoland en Amsterdam-West, bleek dat verzekeraars respectievelijk de IJsselmeerziekenhuizen en het Slotervaart al hadden opgegeven, vóór het faillissement. Dat is in Rotterdam niet aan de orde, zegt Riemens. Ze gaven Ikazia hartje zomer direct wat extra financiële steun. Maar de banken en verzekeraars eisten wel een groter herstelplan. Daar werkt de ziekenhuisleiding nu hard aan, met adviseurs van accountantskantoor PwC. Hoogste prioriteit: het ziekenhuis mag geen verliezen meer lijden. Dat gebeurt nu nog elke maand. Daarbij zal Ikazia moeten overwegen mínder zorg te verlenen, zodat minder personeel nodig is.  De vele dure zzp-verpleegkundigen (binnen een paar jaar verdubbeld tot bijna 7 procent van de personeelskosten) zijn in dat opzicht een voordeel. De ‘flexibele schil’ zal er als eerste uitgaan, voordat gedwongen ontslagen aan de orde zijn. Maar Riemens verwacht dat niet en wijst ook op de openstaande vacatures. Hoe kon een gezond ziekenhuis zo in de problemen raken?  Het ziekenhuis nam financiële risico’s – achteraf bekeken op het verkeerde moment. Er waren groei-ambities: een paar jaar geleden kwam er een zes verdiepingen tellend nieuw gebouw bij. Dat was duurder dan gedacht, blijkt uit jaarverslagen. Op het moment dat dit pand zich moest gaan terugverdienen, brak de coronapandemie uit. In plaats van méér zorg voor extra patiënten, wat de bedoeling was, stonden in het Ikazia hele afdelingen leeg. „Die groei, daar kwam helemaal niets meer van”, zegt Riemens. Op de intensive care draaiden artsen en verpleegkundigen in 2020 en 2021 juist overuren. Normaal beschikt Ikazia over twaalf bedden intensive care, op een zeker moment lagen er meer dan veertig patiënten, weet Riemens. De coronacrisis laat bij alle Nederlandse ziekenhuizen sporen na. Ten eerste is er nog discussie met verzekeraars en het ministerie van Volksgezondheid over de finale afrekening van de buitengewone kosten van corona-patiënten. Dat geeft financiële onzekerheid voor ziekenhuizen. Ten tweede is het ziekteverzuim onder verpleegkundigen in het hele land veel hoger dan voorheen, intussen 8 procent. Sommigen kampen met langdurige Covid-klachten, anderen zijn opgebrand. Die mensen werken niet, maar het ziekenhuis moet ze wel betalen. Een groot aantal verpleegkundigen heeft de zorg helemaal verlaten, waardoor de werkdruk voor de anderen groeit. Bij Ikazia is die kater nog iets groter doordat het ziekenhuis bovengemiddeld veel deed in corona-tijd, zegt Riemens. Volgens hem is dat één van de verklaringen voor het bovengemiddelde ziekteverzuim bij Ikazia, de sterke groei van de personeelskosten en de rappe toename van ingehuurd personeel. Het resulteerde allemaal in dieprode cijfers. Riemens: „We waren een lean en mean- ziekenhuis, maar in coronatijd is dat gekanteld. We zijn uit evenwicht en dat is bedreigend.” Voor alle 2.400 medewerkers van Ikazia is het een spannende tijd, beseft Riemens. En er is ook een groep medewerkers die al nare ervaringen op dit vlak heeft. Zij werkten bij het inmiddels failliete Ruwaard van Putten Ziekenhuis in Spijkenisse, vlakbij. Dat ging in 2013 failliet en is gedeeltelijk ‘doorgestart’ onder de vleugels van Ikazia. „Die vinden dit verschrikkelijk spannend. Voor hen is dit een soort déjà vu.”||https://www.nrc.nl//nieuws/2022/08/25/ikazia-vecht-voor-voortbestaan-patienten-genoeg-kosten-te-hoog-a4139896
2022-08-26||Droogte en brandstichting doen Russische berken branden||De zwartgeblakerde bomen en grijze ashopen in het bos bij Pytsjim, een dorp in de republiek Komi in het noordoosten van Europees Rusland, bieden een troosteloze aanblik. Tussen de bomen zijn diepe voren getrokken in de mulle zandgrond. Die moesten twee weken geleden voorkomen dat een vlammenzee zou overslaan naar andere delen van het bos of het dorp. Er slingeren nog waterflessen rond die zijn achtergelaten toen de mannen, vrouwen en kinderen van Pytsjim hier twee weken geleden het vuur bestreden. In het hete bos hangt een indringende brandlucht, muggen zoemen. Dmitri Goesjtsja raapt de flessen op, zoals hij alles opraapt wat niet in het bos thuishoort. De 38-jarige dorpsbewoner beent in zijn blauwe joggingbroek en camouflagejas met herfstbladerenmotief op rubber laarzen over de verende bosgrond. Goesjtsja werkt voor een van de vele bosbouwbedrijven in de regio, maar is in zijn vrije tijd actief als vrijwilliger bij de lokale milieubeweging. Met andere activisten zet hij zich in tegen vervuiling, illegale dump en houtkap die in Komi schering en inslag zijn. Om zulke misstanden vast te leggen, heeft hij altijd een videocameraatje bij zich als hij het bos ingaat. „De natuur is nu eenmaal erg belangrijk voor mij”, lacht hij.  Goesjtsja was in de tuin aan het werk toen een kennis hem een foto stuurde waarop  rook te zien was boven het bos. Hij reed zo snel hij kon naar de brand, waar andere dorpsbewoners zich al hadden verzameld. Ook de brandweer was uitgerukt vanuit de regionale hoofdstad Syktyvkar. „Uiteindelijk brandde ruim een hectare bos af”, vertelt hij wijzend op de verkoolde berken, sparren en bosbessenstruiken.  Restanten van de bosbrand nabij Pytsjim. Foto Julia Nevskaja 
 De hectare in Pytsjim is er een van de ruim drie miljoen hectare bos die dit jaar in Rusland in vlammen opging. De branden zijn weliswaar minder omvangrijk dan in het rampjaar 2021, toen half Siberië in brand stond en rookpluimen reikten tot aan de Noordpool, ze veroorzaken grote schade aan ecosystemen. In het Russische noorden zorgen de branden voor een versnelde dooi van de permafrost, waarbij methaan en andere broeikasgassen vrijkomen die de klimaatopwarming versnellen. Die pijpleidingen overal, dat voelt niet echt lekker Dmitri Goesjtsja inwoner Pytsjim In Komi, een regio iets kleiner dan Zweden en bedekt met een van de laatste oerbossen van Europa, is de taiga door de hitte kurkdroog. Een sigarettenpeuk of blikseminslag is voldoende om het bos te doen ontbranden. Deze maand brandde vijftig hectare af van het door UNESCO tot werelderfgoed uitgeroepen Jugyd Va natuurpark  in het noorden van de regio. De Russische luchtbrandweer Avialesoochrana en Greenpeace kregen het vuur met moeite onder controle. De vele gas- en oliepijpleidingen die het uitgestrekte gebied doorkruisen, vormen in Komi bijkomend risico. Hoewel ze grotendeels ondergronds liggen, is Dmitri Goesjtsja er niet gerust op. „Die pijpleidingen hier overal, dat voelt niet echt lekker nee.”  Bosbranden in Rusland naderen Moskou  Foto Julia Nevskaja Ook in dichtbevolkte gebieden van Rusland zorgen de bosbranden voor overlast. Inwoners van Moskou en omgeving klagen al twee weken over smog en een scherpe brandlucht, die in de neuzen prikt. De rook is afkomstig van grote branden bij de stad Rjazan, tweehonderd kilometer naar het zuidoosten, en het noordelijker gelegen Vladimir. Ramen blijven dicht, artsen waarschuwen voor gezondheidsschade. De gouverneur van Rjazan stelde deze week een noodtoestand in en twee dorpen moesten worden geëvacueerd. President Poetin waarschuwde woensdag in een videobijeenkomst voor een uitbreiding van de branden, die verder naar Moskou oprukken. De Moskouse burgemeester Sergej Sobjanin stuurde extra manschappen en materieel om te helpen bij de bluswerkzaamheden. Ruim zevenduizend brandweerlieden en zestien blusvliegtuigen zijn actief in het gebied. Die luxe hebben de inwoners van Pytsjim niet. Het dorp bestaat uit een twintigtal houten huizen en datsja’s met kleurige bloementuinen. Met een witte hoofddoek om haar magere hoofd geknoopt staat zestiger Nadezjda in haar moestuin onkruid te trekken tussen de bietjes, kool en aardbeien. „De kool is helemaal opgevreten door de slakken”, lacht ze. Nadezjda was als de dood dat de wind het vuur zou doen overslaan naar het dorp. „We waren  in paniek, zo’n brand hebben we hier nog niet gehad. Het is de droogte, er is al twee maanden geen regen gevallen.” Dat de dorpsbewoners een ramp wisten te voorkomen, was niet dankzij de brandweer. Die rukte weliswaar uit vanaf Syktyvkar, twee uur zuidwaarts, maar bestond tot verbazing van de inwoners uit drie mannen zonder materieel. De dorpsbewoners, inclusief de vrouwen en kinderen, moesten zelf in actie komen. „We stuurden de kinderen er met fietsen op uit om uit het dorp gereedschap en emmers te halen, en ons te helpen het vuur te doven”, vertelt Goesjtsja. Een platte kar met drie grote waterbakken fungeerde als brandweerwagen. De oude brandslang bleek gescheurd. Over de brandweer wil Goesjtsja niets kwaads zeggen. „Ze deden goed werk hoor, en vertelden ons precies wat we moesten doen. Maar dat ze geen kettingzagen bij zich hadden is natuurlijk een slechte zaak.” Volgens critici dragen slechte brandpreventie en bezuinigingen op manschappen, vliegtuigen en materieel bij aan de explosieve situatie in de Russische bossen. Negen van de tien branden ontstaan volgens de Russische brandweer door menselijke hand. De branden nabij Moskou zouden volgens de autoriteiten zijn aangestoken. Ook in Pytsjim houden brandweer en inwoners rekening met opzet. Er gaan geruchten over een lokale bosbezitter, die gezegd zou hebben dat het makkelijker is het bos in de fik te steken dan het hout te laten kappen. Goesjtsja zou er niet van opkijken. „Zo gaat het in Siberië ook. Waarom denkt u dat er in Rusland zoveel bosbranden zijn? De compensatie is niet slecht.”  Nadezjda, een inwoner van Pytsjim, bij haar huis. Foto Julia Nevskaja||https://www.nrc.nl//nieuws/2022/08/25/droogte-en-brandstichting-doen-russische-berken-branden-a4139895
2022-08-26||Ajax speelt tegen Liverpool, Napoli en Rangers in Champions League||Ajax speelt in de groepsfase van de Champions League dit seizoen tegen Liverpool, Napoli en Rangers uit Glasgow. Dat bleek donderdag uit de loting van de Europese voetbalbond UEFA in de Turkse stad Istanbul. Ajax is de enige Nederlandse club die dit seizoen in het belangrijkste clubtoernooi van Europa mag spelen. PSV werd eerder deze week uitgeschakeld in de play-offs door de Rangers FC van trainer Giovanni van Bronckhorst. De afgelopen drie seizoenen kwam de club uit Eindhoven ook niet verder dan de play-offs. Omdat Ajax in pot 1 was ingedeeld bij de loting, ontliep het onder meer Bayern München, AC Milan en Real Madrid. De eerste speelronde van het toernooi staat gepland voor 6 en 7 september, de laatste wedstrijden in de groepsfase zijn op 1 en 2 november. De UEFA maakt het speelschema van de groepswedstrijden later bekend. Op 10 juni 2023 vindt de finale plaats in Istanbul. Tijdens de ceremonie in Turkije is de Nederlandse coach Sarina Wiegman, die met het Engelse vrouwenteam dit jaar het EK won, uitgeroepen tot beste vrouwelijke coach. Ze kon er zelf niet bij zijn, maar zei in een opgenomen video dat ze zich „vereerd en nederig” voelt. Ze droeg de titel op aan onder anderen de spelers en de fans en sprak de hoop uit dat haar team volgend jaar naar het WK gaat. Correctie (26 augustus 2022): In een eerdere versie van dit artikel stond dat Sarina Wiegman vorig jaar het EK voetbal won met de Engelse voetbalvrouwen. Dat moest dit jaar zijn.  Dat is hierboven aangepast.||https://www.nrc.nl//nieuws/2022/08/25/ajax-speelt-tegen-liverpool-napoli-en-rangers-in-champions-league-a4139883
2022-08-26||In Brabant broeide het boerenverzet vijf jaar geleden al, wat is daar sindsdien gedaan?|| De stallen zijn gesloopt, de boerderij is verkocht. „Over drie jaar zijn hier misschien nog maar heel weinig veehouderijen over”, zegt Joep van de Ven, wethouder voor het CDA in Oirschot, rijdend door het buitengebied.  Onlangs werd een deal gesloten met een varkenshouder over wiens plannen voor een megastal al tien jaar lang werd gesteggeld; het bedrijf is aangekocht en de kosten daarvoor verdient de provincie Noord-Brabant, via een ontwikkelingsmaatschappij, gedeeltelijk terug met de bouw van vijftien luxe woningen elders in Oirschot. Met die overeenkomst wordt de stikstofuitstoot door negentienduizend varkens op het naastgelegen Natura 2000-gebied Kampina voorkomen, en blijft het landschap een ongewenste ingreep gespaard.  De deal is een van de mogelijkheden die de provincie Noord-Brabant heeft om een „transitie” te maken naar  duurzamer platteland. „We doen dit voor de natuur, maar we doen het ook voor de landbouw zelf”, zegt  gedeputeerde Elies Lemkes-Straver (CDA). „We zijn een voedselprovincie bij uitstek en boeren vormen daarin een onmisbare schakel. We willen  de doelen voor natuur, stikstof, klimaat en water halen, maar nadrukkelijk in combinatie met toekomstperspectief voor de landbouw. We laten de boeren niet in de steek.” Het zijn geen loze beloften. Vijf jaar geleden ontstond in Noord-Brabant grote politieke en maatschappelijke ophef over plannen  veehouders te verplichten enkele jaren later alleen hun dieren te huisvesten in emissiearme stallen. Boeren trokken naar het provinciehuis in Den Bosch, het CDA stapte uit het college van Gedeputeerde Staten, de sfeer was grimmig. Inmiddels zijn de plannen aangepast; de deadline werd uitgesteld tot 2024 en er zijn regelingen in het leven geroepen die boeren helpen, ook financieel, om een keuze te maken over hun toekomst. Ook het CDA bestuurt weer mee.  Gedeputeerde Lemkes: „Elke transitie doet pijn. Maar het is hier in Brabant geen rigide proces. We doen het van onderaf. Iedereen praat mee, ook de boeren.”  Er gaan stemmen op  de deadline van 2024 opnieuw uit te stellen. Vier op de tien veehouders zullen waarschijnlijk stoppen, bleek begin dit jaar uit een rapport, grotendeels door natuurlijk verloop.   Op veel plaatsen in Noord-Brabant hangen, net als elders in Nederland, nog veel Nederlandse vlaggen omgekeerd aan lantaarnpalen, bomen en tractoren. Het gist en het broeit. „Onderschat de emoties niet”, zegt  Lemkes. Toch lijkt het verzet in Noord-Brabant iets minder hevig dan elders. „Als ik naar die protesten elders  kijk, en het feit dat op het Brabantse platteland de transitie zich volop voltrekt, denk ik: het zijn achterhoedegevechten”, zegt wethouder Joep van de Ven.  De Kampina is een natuurgebied met bos, heide en beekdalen en is ruim 1.200 hectare groot.   Foto Walter Herfst De verklaring voor de relatieve rust, zeggen bestuurders, is dat nergens het beleid voor zowel  emissies als  stikstof strenger is dan in deze provincie, maar dat er ook al jaren over wordt gesproken. Iedere veehouder, ver of dicht bij een waardevol natuurgebied, moet een bijdrage leveren, maar  boeren hebben de tijd om een keuze te maken. Ze kunnen met steun van de overheid investeren in de bouw van emissiearme stallen en nog twintig jaar boeren om die investering terug te verdienen. Of ze kunnen stoppen en meedoen aan een van de regelingen: de stoppersregeling voor bedrijven die meer stikstof uitstoten dan goed is voor de natuur in de directe omgeving, of de ‘ruimte-voor-ruimte-regeling’ – de bouw van woningen in ruil voor het slopen van stallen. Zoals hier in Oirschot. De varkenshouder heeft naar verluidt voor 1,5  miljoen euro zijn stallen, woning en vergunningen verkocht, de oude bedrijfswoning krijgt een bestemming als woonhuis en elders wordt dat provinciale geld deels terugverdiend met woningbouw. Het lijkt de sleutel voor de oplossing van het stikstofprobleem. En inderdaad is menig bestuurder in Noord-Brabant ervan overtuigd dat de landelijke overheid de nadruk minder moet leggen op de stikstofreductie,  en meer op het versterken van de natuur en het bieden van een perspectief voor een duurzame landbouw. Ondanks de intensieve veehouderij in deze provincie denkt Noord-Brabant door de jaren geleden ingezette aanpak met emissiearme stallen de stikstofdoelen te halen voor elf van de veertien Natura 2000-gebieden.  We doen dit voor de natuur, maar ook voor de landbouw zelf Elies Lemkes-Straver gedeputeerde Het succes hangt  samen met het karakter van een gebied, dat is telkens weer anders. Zo komt met de aankoop van de stallen en de grond in Oirschot weliswaar een einde aan tien jaar procederen tegen wat gemeente en natuurorganisaties zagen als een uiterst ongewenste ontwikkeling, maar het is óók weer niet zo dat het fraaie natuurgebied Kampina hiermee in een klap is gered. Zelfs met negentienduizend varkens zou het bedrijf minder stikstof hebben uitgestoten dan verder weg gelegen melkveebedrijven met open stallen. Wethouder Van de Ven: „Een natuurinclusieve boer met een potstal die we hier graag houden, produceert meer stikstof dan een varkensstal met luchtwassers.” Het is een van de nuances die bestuurders graag aanbrengen in de landelijke discussie over stikstof. Als je de natuur wilt beschermen, moet je meer doen dan alleen enkele veebedrijven uitkopen. Neem de koeienboeren in de directe omgeving van waardevolle natuur. Vanzelfsprekend haal je een heleboel stikstof weg door het uitkopen van een melkveehouderij, maar de weilanden van deze melkveehouder zijn erg geschikt om de omgeving van de natuur wat natter te maken, en daarmee de al jaren gaande verdroging tegen te gaan.  „Melkveebedrijven zijn eigenlijk de bedrijven die je wilt behouden voor de natuur”, waarschuwt wethouder Van de Ven. Want wat gebeurt er als een melkveehouder stopt en zijn gronden verpacht aan de hoogste bieder? „Dan staan daar ineens bomen, aardappelen, bieten of prei.” Die hebben veel water nodig en dat is slecht voor de Kampina. „Zo raak je van de regen in de drup”, stelt Van de Ven. „Voor veel natuurgebieden zoals in De Peel is verdroging een groter probleem dan stikstof. Daarom moeten niet alleen de grote stikstofuitstoters in de omgeving van natuur worden aangepakt, maar moeten alle boeren meedoen en voldoen aan de eisen van emissiearme stallen. Er zullen dan ook veel meer bedrijven uit zichzelf stoppen.”  Op sommige plaatsen in het buitengebied van Oirschot schreeuwen de lelijke silo’s en stallen je tegemoet. Hier en daar verdwijnen de bedrijven. Wethouder Van de Ven wijst naar een keurig gazon. „Hier stond tot een jaar een geleden nog een hele grote kippenstal.” In ruil voor sloop mag de ondernemer er binnenkort drie woningen bouwen. Zijn vergunning om stikstof uit te stoten heeft de ondernemer kunnen verkopen aan de gemeente Boxtel, die dankzij deze ‘stikstofruimte’ nu een randweg kan aanleggen.  Is zo’n deal lucratief voor de boer? Van de Ven: „Het verkopen van die rechten is niet lucratief. En bij de bouw van drie huizen is dat maar de vraag. Voor deze mensen is het bedrijf hun pensioen. Ze hebben geprobeerd hun bedrijf te verkopen. Dat lukte niet. Ik heb de mensen zien huilen. Het is geen luxe, het is een risico.” Dezelfde vraag  aan de directeur van ontwikkelingsmaatschappij Ruimte voor Ruimte, Wim van de Kerkhof, die de deal met de varkenshouder mogelijk maakte. Is de veehouder er goed uitgesprongen? Van de Kerkhof: „Hij vroeg aanvankelijk de hoofdprijs. Onze prijzen lagen mijlenver uit elkaar. We hebben taxaties laten verrichten. We hebben onderhandeld. En we hebben een marktconforme prijs betaald.” De varkenshouder onthoudt zich van commentaar.||https://www.nrc.nl//nieuws/2022/08/25/in-noord-brabant-praat-iedereen-mee-ook-de-boerenin-2-a4139887
2022-08-26||In deze vergeten landschappen wekt de stilte oude spoken||Toen ik mijn cabrio nog had, reed ik elke lente ritueel het niets in. Door het Groningse land, waar de horizons breder worden en de dorpen krimpen, stuurde ik naar Lauwersoog. Ik noemde het mijn verdwijnpunt. Daar was niets meer. Ik stapte uit en  liet me pletten door de overdonderende leegte. Nu maak ik vanuit mijn woonplaats Groningen dezelfde tocht op de fiets. De stad is geen achterland. Die heeft cultuur, muziek, theater, restaurants. Maar daarboven, noordwaarts: hoeveel wereld blijft er over? Waar begint het verdwijnpunt?  Hoogkerk, waar de reuzensilo’s van de Cosun Beet Company een heel dorp verkrachten, heeft nog een Lidl en een Wereldwinkel. In Zuidhorn hebben ze nog pronknieuwbouw met Tesla’s, de gewone alledaagse rijkdom. Daarna begint de klok de tijd hard terug te draaien. Symptoom: de mensen letten niet meer op bij oversteken. Boven het kleine Oldehove begint de wereld te verdwijnen in een grote afvoerput. Alleen waar bomen staan zijn huizen. Voor de eenzame fietser is dit ideaal jachtterritorium. Weinig toeristen, een enkele racefietser, steeds minder auto’s, steeds sporadischer de vaak prachtige gehuchten.  De huisjes in Groningse dorpjes zitten romantisch hutjemutje op een kluitje, alsof ze op die kale vlakte bij elkaar beschutting zoeken tegen weer en wind, als vee in de wei. Ze zijn intiem, besloten en betoverend. De oudbouw is intact, aardbevingsschade voorbehouden. Er hoeft niets te veranderen, er gebeurt toch niets. Voor de recreant is hier niets te halen. De rust trekt alleen mensen met een geestesleven. Wat hier niet boer of visser is, leeft in het hoofd. Het gehucht Houwerzijl heeft geen supermarkt, wel een antiquariaatje. Ik zie veel boekenkasten in de huiskamers. Natuurlijk, de intellectuelen. Die hebben geen geld, die wonen hier. Wat kan een mens daar? Helen of breken. Op zo’n fietspad als ik nu berijd zag ik als jongen ons gezin instorten. Het was op Texel. Het vakantiehuisje was een sof, een kippenhok. Dan maar wandelen. We kwamen op een fietspad, kaarsrecht oneindig in verregend niemandsland. Ik hoorde mijn moeder in huilen uitbarsten. Het hield niet meer op. We kwamen aan bij een café. Mijn broer en ik werden met limonade aan de bar geplant, terwijl mijn moeder onder begeleiding van mijn vader elders verder huilde. We wisten niet wat het was, wel dat het erg was.  Twee jaar zou mijn moedertje buiten bedrijf zijn. Uit die twee jaar kan ik me niets van haar herinneren. Ze was er wel, maar niet voor ons. Wij jongens werden omgeleid. Ik denk daar vaak aan. Wij zijn van moeders kant een stamboom van fanatici. Ze had zich kapotgewerkt. Mijn opa was directeur van de school waar ze Frans gaf, maar waar hij ook een muziekjuf kon gebruiken. Toen ging mijn moeder, die van hem niet naar het conservatorium had gemogen, toch maar een opleiding schoolmuziek volgen. Naast een baan en kinderen, naast alle instrumenten die ze buiten de piano ook nog leerde spelen. Hoe dan zo’n tijdbom moet ontploffen op een miserabel fietspad. Op de Noordhornerweg, een slingerweg met jonge boompjes tussen Noordhorn en Oldehove, word ik overmand door uitgestelde tranen. Deze tijd preekt overmoedig de oplosbaarheid van alles. Het klimaatprobleem, kanker: we pakken het aan, Opgeven Is Geen Optie. Dat stupide optimisme. Er zijn problemen die niemand kan oplossen. En hier kom je ze tegen. Het verdwijnpunt is de hemel en de hel. Die enorme velden: graan, aardappels, suikerbieten, gras. De bewegwijzering wordt na het dorpje Zoutkamp, dat een hevig riekende garnalenafslag en een spookbos heeft, steeds slordiger. Maar richting Lauwersoog neemt het aantal fietsechtparen juist weer toe. In maart is dit gebied een ruisend niets. Nu zijn er auto’s, scholieren in Tuk-Tuks, lawaai en vertier. Het is er prachtig. Maar het verdwijnpunt vind je er niet. Dat ligt halverwege Groningen en Waddenzee in het niemandsland tussen Oldehove en gemaal De Waterwolf bij Lauwerzijl. En onderweg terug naar de stad in de vergeten landschappen tussen de prachtdorpen Vierhuizen, Ulrum, Leens en Mensingeweer. Verkijk je niet op die lyriek. Hier wekt de stilte oude spoken, laten ondergrondse indringers de aarde beven. Als dominee was ik hier gek geworden. De NAM heeft een verloren paradijs geschapen.  Ga daarom nooit met een geschiedenis van drukkende herinneringen op het land wonen. Alles komt boven. Wat je psycholoog ook zegt, verdringing is een zegen.||https://www.nrc.nl//nieuws/2022/08/25/in-deze-vergeten-landschappen-wekt-de-stilte-oude-spoken-a4139886
2022-08-26||‘Om de beste kaneel te selecteren, hebben we een bomenproever ingehuurd’||Duizenden kilo’s cacaobonen liggen opgestapeld in de loods in het Westelijk Havengebied in Amsterdam waar Iona Mulder net op de fiets is aangekomen. Aan de zijkant staat een gekoelde container met wat zakken gember, kurkuma, kaneel en peper. Een snufje, als je het afzet tegen de bergen cacao. In een schuurtje zou het ook passen. Maar het is belangrijk dat de temperatuur tussen de 10 en 25 graden blijft, dus Mulder is blij dat ze haar specerijen hier kan bewaren.  Mulder (33) is als oprichter van The Good Spice waarschijnlijk de kleinste specerijenimporteur van Nederland. Maar ze heeft wél haar eigen plek in de haven. Haar eigen handel. Als een medewerker van de loods haar helpt met de onhandige, zware deur, protesteert ze mild. „Ik vind het leuk om mijn eigen container dicht te doen.” Een kantoor heeft ze hier niet. We fietsen naar een terras in Houthavens. Mulder bestelt een  ijskoffie. „Koffie en specerijen lijken in veel opzichten op elkaar.” Het komt allebei uit de tropen, je weet zelden waar het precies vandaan komt en wie eraan verdient, het zijn bulkproducten die in grote hoeveelheden verhandeld worden. En ze spelen allebei een pijnlijke rol in de koloniale geschiedenis van Nederland. Iona Mulder  heeft geschiedenis en internationaal recht gestudeerd. „Dat heeft er alles en niets mee te maken.” Ze wist niet dat ze in de specerijenhandel zou belanden, wél dat ze iets wilde bijdragen, zinvol werk wilde doen, bij een ngo of zo. „Alles draait om geld”, zag ze al snel. En verandering komt van waar het geld verdiend wordt. „Dus als je iets kan doen met een bedrijf dat het goed doet voor iedereen...”  Ze werkte een poosje als vrijwilliger bij een koffiehandelaar, volgde een traineeship sociaal ondernemen en zag dat ‘goed doen’ meer is dan een hogere prijs betalen. „Het gaat om gelijkwaardig partnerschap.” Niet alleen maar kijken naar de marktprijs en daar iets bovenop doen, maar praten met leveranciers en boeren: wat heb je nodig voor een goed bestaan, kun je dan nog investeren? Telkens als je vraagt hoe ze haar bedrijf begon, komt ze al snel weer uit bij waaróm ze dit doet, wat er niet goed gaat, wat ze wil verbeteren. Maar goed, het begon allemaal met een stukje boomschors. Kaneel. Haar vriend had het meegenomen uit Hongkong. Wooh, dít is kaneel, dacht ze. „Terwijl kaneel best moeilijk is om te proeven.” Hoe specerijen geoogst, gedroogd, bewaard en vervoerd worden, heeft allemaal invloed op de smaak. Hoe langer ze onderweg zijn, hoe meer nuances verdwijnen, tot vooral het bitter overheerst. Goede kaneel begint zoet en heeft daarna iets peperigs. En dat is wat Mulder in dat stukje schors proefde. „Een volle, warme smaak.” Meteen na die verrassing vroeg Mulder zich af: „Waarom zijn we nauwelijks bezig met specerijen, er zit zó’n geschiedenis achter. En er zit zoveel scheef in die markt.” Een potje kaneelpoeder koop je in de supermarkt voor maximaal 3,50 euro. Al voor 2 euro kun je een kilo kaneel inkopen, ontdekte Mulder, terwijl er nog zoveel schakels vóór zitten die iets moeten verdienen. Wat blijft er dan nog over voor de boer? Eerst even terug naar de vraag: waarom kopen mensen wel fairtrade koffie en ‘slaafvrije’ chocolade, maar zijn ze nauwelijks bezig met de herkomst van specerijen? Mulder moet er ook naar gissen. „Nederlanders geven relatief weinig geld uit aan eten. En we hebben een gemakscultuur. Als je van Ottolenghi houdt, heb je  wat meer in huis, maar de meeste mensen gebruiken nauwelijks specerijen.” En eerlijk is eerlijk: hoe kun je als consument weten dat kaneel of kurkuma zoveel méér smaak kan hebben als de beste kwaliteit simpelweg bijna nergens te koop is?  Ze dook dieper en zocht naar kleine importeurs van duurzame specerijen. Toen ze uiteindelijk in de Verenigde Staten een succesvol bedrijf vond dat vanuit de woonkamer met zwarte komijn uit Afghanistan was begonnen, dacht ze: „Ik ben dus niet helemaal gek. Het kan wel.” Door alles wat ze er gaandeweg over geleerd had, wist ze dat ze  naar Noordoost-India moest, om daar op zoek te gaan naar La-kadong-kurkuma en naar goede partners. 2019 was het. Ze vond een tussenhandelaar met wie ze hetzelfde „wereldbeeld” deelde. Ze bezocht boeren en nam een paar kilo kurkuma mee – het begin van haar bedrijf.  En toen kwam corona. Reizen ging niet meer. Een webwinkel bouwen kon wel. Meteen bleek een derde van de klanten haar te vinden zonder dat ze haar kenden. „Er waren dus mensen bereid voor mijn specerijen te betalen.” Het was de bevestiging die ze nodig had om door te gaan en ook gember en peper te importeren. Dit voorjaar kon ze eindelijk naar Sri Lanka, waar boeren in de Kandyan Forest Garden al eeuwen kleinschalig, deels in bossen en met gemengde teelten, duurzame specerijen zoals wilde kaneel, produceren. Andere manieren van werken dan in India, andere mensen, maar ook hier vond ze een leverancier die de lokale gemeenschap kent, en die ze vertrouwt. Ze maakt een doosje open en haalt er een zakje Riverside Sweet Paprika uit. Zelfs als je enigszins sceptisch je neus boven het zakje poeder houdt – hoe groot kan het verschil nou helemaal zijn – is de geur overweldigend. Zoet en  friszuur, alsof er vers gesneden paprika in het zakje zit.  Sinds haar gesprekken met Hongaarse producenten weet ze waarom maar weinig Hongaarse paprikapoeder zo fruitig ruikt en smaakt. „Het mag al zo heten als er 5 procent Hongaarse paprika in zit. Meestal bestaat het grootste deel uit inferieure paprikapoeder uit China.” Er zijn maar een paar producenten in Hongarije, ontdekte Mulder, die geld weten te verdienen met kwalitatief  goede ‘single origin’ paprikapoeder.  Het Hongaarse verhaal zegt iets over de hele markt. Net als voor koffie geldt dat de beste specerijen   ‘single origins’ zijn – afkomstig van één boer of uit één streek. Maar niet elke oogst levert de beste smaak op. „Bij wijn is het geaccepteerd dat het ene jaar beter is dan het andere, maar voor grote specerijenbedrijven is dat – net als bij koffie en thee – lastig. Liever kopen ze blends in, zodat de consument een consistent product krijgt. Een te goede oogst schept verwachtingen. Daarom mengen veel Hongaarse producenten goede kwaliteit paprikapoeder met oude voorraden.” Mulder wil daar niet in mee.  Dan maar wat beter uitleggen aan klanten dat ze een natuurproduct kopen, dat het tweede potje anders kan zijn dan het eerste. Of dat de beste kaneelsmaak komt van stokjes die er niet zo eenvormig uitzien als je gewend bent. Het opmerkelijke is: bij een potje kaneel van 80 cent stelt niemand vragen. Maar  als je  6,40 euro vraagt voor een zakje paprikapoeder, of  8,60 voor wilde kaneel, heb je iets te verantwoorden.  De site van The Good Spice  meldt met hoeveel boeren ze werkt (14), hoeveel procent die gemiddeld boven de marktprijs krijgen (20), hoe ze werken, hoeveel schakels er per product tussen boer en bord zitten  en welk voordeel rechtstreekse handel met boeren of één tussenhandelaar heeft voor de smaak. Maar een keurmerk hebben haar producten niet en ze zijn ook niet biologisch. „Certificering is duur voor boeren maar dat zien ze niet terug in de prijs.” Hoe weet je dan of alles goed gaat? Ze heeft geen afdeling die controleert of er geen pesticiden worden gebruikt en de kinderen van de boer wel naar school gaan. „Juist daarom is het zo belangrijk om te werken met mensen met wie je dezelfde waarden deelt.”  En als de kwaliteit ondermaats is, zoekt ze dan nieuwe leveranciers? Ze denkt aan haar eerste partijen kaneel. „De eerste batch was geweldig, de tweede veel minder. Toen zijn we met onze partner daar gaan praten: hoe kan het beter? Nu hebben ze, om de beste kaneel te selecteren, een bomenproever ingehuurd.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/25/om-de-beste-kaneel-te-selecteren-hebben-we-een-bomenproever-ingehuurd-a4139885
2022-08-26||Geen record is meer heilig op gasmarkt: hoogste prijs sinds maart||De gasprijs is weer op recordjacht. Donderdagochtend werd op de groothandelsbeurs 318 euro per megawattuur betaald en dat niveau was sinds maart niet bereikt. Woensdag werd met 292,15 euro al de hoogste slotprijs op een handelsdag gehaald. Bij deze prijzen gaat het om contracten waarbij  volgende maand wordt geleverd. Ook de contracten voor latere leveringen kennen een extreem hoge prijs. Gas dat in het derde kwartaal van volgend jaar wordt geleverd kostte donderdag bijvoorbeeld 264 euro, wat aangeeft dat  een snelle oplossing van de energiecrisis niet wordt verwacht. Tal van oorzaken zijn als verklaring te geven voor de prijsstijging die in vergelijkbare mate ook op de Britse gasbeurs zichtbaar is. De prijzen in Frankrijk en Duitsland liggen nog veel hoger.  Deze week maakte Rusland bekend dat pijpleiding Nord Stream 1 volgende week voor drie dagen dicht gaat, waarbij onderhoud als reden wordt gegeven. Al langer wordt slechts 20 procent van de capaciteit gebruikt –  en wie zegt dat de levering na die drie dagen weer op gang komt? Al sinds de inval van Rusland in Oekraïne in februari gebruikt president Poetin de gaskraan als machtsmiddel. Ook in Noorwegen staat volgende maand onderhoud op het programma dat gevolgen voor de gasproductie heeft. Noorwegen is een belangrijke leverancier van (vloeibaar) gas voor Nederland.  Verder wordt door de extreme droogte het kolentransport via de binnenvaart gehinderd, waardoor kolencentrales – met name in Duitsland – de komende weken mogelijk minder elektriciteitsproductie van gascentrales kunnen overnemen. Een andere factor die handelaren noemen, zijn de problemen met de Franse kerncentrales. Al langer liggen veel centrales vanwege onderhoud stil, terwijl te warm koelwater nu ook bij andere centrales voor een productiestop zorgt. Als de kerncentrales minder produceren moeten gascentrales wellicht harder draaien.   Tegelijkertijd trachten veel landen hun gasbergingen maximaal te vullen om zoveel mogelijk problemen in de winter te voorkomen. Afgelopen vrijdag maakte het kabinet bekend de gasopslagen in Bergermeer en Norg verder te willen vullen, waarbij het om miljarden kubieke meters gaat. Deze vraag, op een toch al nerveuze markt, drijft de prijs gemakkelijk op. Het huidige prijspeil voor gas ligt nu ruim 11 maal zo hoog als een jaar geleden en zelfs 22 maal ten opzichte van augustus 2020. Om de schade voor de consument enigszins te beperken is de energiebelasting en het btw-tarief in Nederland verlaagd. In de aanloop naar Prinsjesdag wordt op dit moment door het kabinet over nieuwe compensatie gesproken. Grote leveranciers als Vattenfall en Essent zeiden eerder deze maand in NRC begin 2023 grote problemen bij veel klanten te verwachten. Komend jaar hebben nog maar weinig mensen een vast contract en werkt de hogere gasprijs bij bijna iedereen snel door in de energierekening. Ook de olieprijs is aan een opmars bezig. Eerder deze maand daalde  de prijs voor een vat (Europese) Brent bijna dertig dollar onder het niveau van juli. Angst voor recessie zou daarbij een grote rol  hebben gespeeld, maar die lijkt grotendeels verdwenen. Vorige week kwam de olieprijs net boven de 92 dollar uit, deze donderdag zette het prijsherstel door en kostte een vat ruim 102 dollar.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/25/geen-record-is-meer-heilig-op-gasmarkt-hoogste-prijs-sinds-maart-a4139870
2022-08-26||Djokovic niet naar US Open, waarschijnlijk vanwege vaccinatiestatus||Tennisser Novak Djokovic gaat niet naar het Amerikaanse toernooi de US Open, omdat hij „niet naar New York kan reizen”. Dat schrijft hij donderdag zelf op Twitter. Waarschijnlijk is zijn vaccinatiestatus de reden dat hij de Verenigde Staten niet in mag. De tennisser is niet gevaccineerd tegen het coronavirus en het land eist van bezoekers een vaccinatiebewijs.  „Jammer genoeg zal ik niet naar New York kunnen reizen voor de US Open”, schrijft de 35-jarige Serviër. Hij bedankt zijn fans voor hun steun en wenst de deelnemende spelers succes. „Ik blijf in goede vorm en wacht op een kans om opnieuw deel te nemen.”  In januari kreeg Djokovic al geen toegang tot Australië vanwege zijn vaccinatiestatus. Hij zou daar meedoen aan de Australian Open, een belangrijk toernooi waarop hij zijn 21ste grandslamtitel kon winnen. Hij won de drie voorgaande edities van dat toernooi.  Zijn visum werd direct na aankomst in het land geannuleerd: hij zou een medische vrijstelling van vaccinatie tegen het coronavirus hebben gekregen, maar kon niet onderbouwen waarom hij daar recht op had. Ook had hij een inreisformulier niet goed ingevuld. Hij meldde dat hij twee weken niet had gereisd, maar hij was recent nog in Servië en Spanje geweest.  Djokovic’ advocaten vochten de beslissing aan en kregen gelijk. Daarop ging de Australische politiek zich met de kwestie bemoeien: de Australische minister voor Immigratie trok het toegekende visum weer in, „in het belang van de Australische gemeenschap”. De tennisser vocht de zaak aan tot aan het federale gerechtshof van Melbourne, maar verloor ook daar.  ||https://www.nrc.nl//nieuws/2022/08/25/djokovic-niet-naar-us-open-waarschijnlijk-vanwege-vaccinatiestatus-a4139866
2022-08-26||Stormloop op Coldplay-tickets||Iets meer dan 3,5 jaar nadat Coldplay verklaarde niet meer te gaan touren, staat de band uit Londen maar liefst vier avonden achtereen in de Amsterdamse Johan Cruijff Arena. En dat daar een publiek voor is, werd snel duidelijk: het vierde concert werd donderdagmiddag aangekondigd toen volgens verschillende wachtenden op Twitter ruim 700.000 liefhebbers in de digitale wachtrij voor een kaartje stonden. Wie ernaast greep, kon voor enorme bedragen diezelfde middag nog op Marktplaats terecht. Prijzen voor reguliere tickets gingen van 56 tot 168 euro.  De vier shows in het Amsterdamse voetbalstadion, voorlopig de afsluitende concerten van deze tour, zijn voor Coldplay niet uitzonderlijk. Ook in Brussel, Parijs, Coimbra, Barcelona, Milaan, Gothenburg en Manchester spelen ze vier concerten op rij in voetbalstadions. In Londen (deze maand al) spelen ze zelfs zes concerten en in de Argentijnse hoofdstad Buenos Aires staat Coldplay in oktober maar liefst tien avonden op rij. „Deze vier shows zijn een evenaring van Robbie Williams, die in 2006 ook vier keer in de Arena speelde”, zegt een woordvoerder van organisator Mojo. „Het gaat alles bij elkaar om 200.000 mensen.” Coldplay in de Arena in 2016:
 De enorme wachtlijst voor mensen die tickets wilden zag hij ook. „Ik had zelf bijna 500.000 mensen voor me. Ik weet alleen niet of dat ook het aantal mensen was, of dat veel mensen meerdere apparaten tegelijk hadden ingezet.” In 2019 verklaarde de band niet meer te willen touren totdat dat milieuvriendelijk mogelijk zou zijn. Tijdens de pandemie kon het niet, en nu gaan ze zo duurzaam als mogelijk  op pad. Zo beloven ze voor elk verkocht ticket een boom te planten en wordt met een kinetische vloer energie opgewekt met het dansen van de bezoekers. De overig benodigde energie voor hun concerten komt van batterijen die zijn volgeladen met stroom van windmolens. En voor de zekerheid gaan er ook gewoon diesel-aggregaten mee, maar die draaien dan op de frituurolie van lokale restaurants. Tegen de BBC zei zanger Chris Martin vorig jaar dat hij best wel kritiek verwacht op het besluit om toch te gaan touren: „Dat vind ik ook helemaal niet erg. We doen ons best, en het is nog niet perfect. De mensen die kritiek hebben omdat we nog vliegen, die hebben gelijk. We hebben daar geen weerwoord op. En ook niet op de vraag waarom je überhaupt nog op tour zou moeten, behalve dan dat we het gewoon graag willen. Daarom doen we dat op de meest schone manier mogelijk.” De band heeft ook gezegd te zullen stoppen met het maken van albums, waarvan ze er nu negen hebben uitgebracht. Martin zei dat ze na het maken van hun laatste album – dat in 2025 moet komen - nog maar één ding als band zullen doen: touren. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/25/stormloop-op-coldplay-tickets-a4139869
2022-08-26||Opinie | Houd vaccinontwikkelaar Intravacc in handen van de overheid||Minister Ernst Kuipers (Volksgezondheid, D66) ging het zomerreces in met een teleurstellende boodschap: hij wil doorgaan met de privatisering van vaccinontwikkelaar Intravacc. Dit plan is tegenstrijdig met zijn eigen streven om het maatschappelijk belang bij de ontwikkeling van vaccins en medicijnen zwaarder te laten wegen dan het commerciële belang. Door Intravacc in handen van de overheid te houden, kan hij een voorbeeld stellen van hoe eerlijke, wereldwijde toegang tot vaccins samen kan gaan met een financieel gezonde bedrijfsvoering. Mariëlle Bemelmans is directeur van Wemos. Intravacc is een afsplitsing van het vroegere Nederlands Vaccin Instituut (NVI). Een eerdere poging tot privatisering werd vanwege de coronapandemie uitgesteld. In de tussentijd is het bedrijf ‘op afstand gezet’ door het in een bv te plaatsen waar de overheid volledige beleidsdeelname in heeft.  Het bedrijf is een vreemde eend in de bijt in de farmaceutische wereld. Waar grote farmaceutische bedrijven streven naar winstmaximalisatie door middel van het vergaren van monopolies, streeft Intravacc juist naar het delen van hun kennis met zo veel mogelijk producenten.  Zo heeft Intravacc toegezegd de kennis rondom hun nasaal Covid-19-vaccin gratis te zullen delen met de Covid-19 Technology Access Pool (C-TAP) van de Wereldgezondheidsorganisatie. Lage- en middeninkomenslanden kunnen erg gebaat zijn bij dit vaccin, aangezien het niet op extreem lage temperaturen bewaard hoeft te worden en eenvoudig toegediend kan worden. C-TAP is bedoeld om de productie van Covid-19-technologieën te stimuleren om zo de zelfbeschikking van landen te vergroten en de toegang tot medische producten te vergroten. Ook Nederland steunt dit initiatief. Overheden, farmaceuten en maatschappelijke organisaties discussiëren al jaren over de prijs en toegankelijkheid van geneesmiddelen en vaccins. De Covid-19-pandemie heeft deze discussie alleen maar verhevigd toen bleek dat hoge-inkomenslanden massaal vaccins inkochten, terwijl lagere-inkomenslanden lang met lege handen bleven staan. Centraal in de discussie staat de marktmacht van bedrijven versus hun verantwoordelijkheid om te zorgen voor eerlijke prijzen en toegang tot medische producten. Bedrijven stellen dat monopolies en hoge prijzen nodig zijn om het onderzoek en de ontwikkeling te financieren. Een alternatief is volgens hen niet mogelijk om de geneesmiddelen en vaccins te krijgen die we nodig hebben.  Dat er wel degelijk een alternatief gezocht moet worden, ziet ook minister Kuipers. In een opiniestuk in Het Financieele Dagblad stelde hij in juni dat de uitdaging is „om financiële belangen te verbinden met maatschappelijke belangen”. Daaraan voegde hij toe: „Als gebruiker en betaler van nieuwe geneesmiddelen is het onze taak hier richting aan te geven.” Met een bedrijf als Intravacc, dat kennis wil delen in plaats van monopoliseren, heeft de overheid goud in handen. Het bedrijf toont namelijk aan dat maatschappelijk belang en financieel rendement wel degelijk te combineren zijn. Dat privatisering waarschijnlijk contraproductief is ten aanzien van het maatschappelijk belang blijkt uit een rapport waarvoor minister Kuipers zelf de opdracht had gegeven en dat recent is gepubliceerd. De belangrijkste conclusie: farmaceutische bedrijven investeren vooral in onderzoek en ontwikkeling van geneesmiddelen op basis van het te verwachten financiële rendement. Een oncologisch middel met geringe gezondheidswinst geniet daardoor vaak de voorkeur in onderzoek ten opzichte van een nieuw geneesmiddel tegen ziektes die veel voorkomen in lage- en middeninkomenslanden. Dit komt helaas niet als een verrassing, en bevestigt nogmaals dat veel farmaceutische bedrijven zich blindstaren op economisch gewin. Met de privatisering van Intravacc is het risico zeer groot dat de nieuwe eigenaar zich net zo gedraagt als de grote farmaceutische bedrijven zoals omschreven in het onderzoek dat Kuipers heeft laten uitvoeren. Het zal streven naar een maximaal rendement, zonder daarbij prioriteit te geven aan het wereldwijde maatschappelijke belang. Minister Kuipers heeft goed gezien dat we een nieuw businessmodel nodig hebben waarbij het maatschappelijk belang en financiële belangen samengaan. Hij begaat echter een fout door de privatisering van Intravacc te hervatten. Het bedrijf kan bewijs leveren dat een andere modus operandi, eentje waarbij samenwerking, transparantie en eerlijke toegang tot vaccins centraal staan, samengaat met financiële stabiliteit. Minister Kuipers, laat de wereld zien dat het anders en beter kan. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/25/houd-vaccinontwikkelaar-intravacc-in-handen-van-de-overheid-a4139868
2022-08-26||De elegante dame met het hondje is een huurmoordenaar||Nee, een nieuwe thriller hoeven we van Pierre Lemaitre (Parijs, 1951) niet meer te verwachten. Dat schrijft de Fransman in het voorwoord van Het serpent, een thriller die hij in 1985 schreef, nooit naar een uitgever stuurde, en die nu alsnog is verschenen. Lemaitre, die internationale faam verwierf als schrijver van een serie inktzwarte thrillers rond commandant Camille Verhoeven, is sinds 2013 in de ban van een groot, historisch romanproject. Eerst publiceerde hij een trilogie over Frankrijk in het interbellum (waarvan het eerste deel, Tot ziens daarboven, met de Prix Goncourt werd bekroond), en eerder dit jaar verscheen Le Grand Monde, wéér een vuistdikke roman die het begin belooft te zijn van een reeks boeken over het naoorlogse Frankrijk. Maar nu verrast hij dus met Het serpent. Lemaitre schreef dit boek ruim twee decennia voordat hij zijn eerste boek publiceerde, Irene, het eerste van zijn vijf Verhoeven-boeken. Kort na de voltooiing begon er een moeilijke periode in zijn leven, schrijft Lemaitre in zijn voorwoord, en toen die lastige periode achter hem lag ‘was niets meer hetzelfde’. Hoofdpersoon van Het serpent is een onwaarschijnlijke huurmoordenaar: de elegante, immer goedgeklede 63-jarige Mathilde. Niemand die zelfs maar vermoedt dat deze alleenstaande dame met haar hondje de meedogenloze dader is die met wapens van het zwaarste kaliber vuistgrote gaten in slachtoffers schiet. Jarenlang heeft Mathilde onberispelijk werk geleverd, maar nu begint ze oud te worden en haar grip op de werkelijkheid te verliezen. Ze houdt zich niet meer aan afgesproken protocollen en begint spoken te zien. Haar opdrachtgever maakt zich zorgen en wil haar uit de weg ruimen. Het serpent is net zo verrukkelijk wreed, net zo geestig en net zo heerlijk geschreven als de latere misdaadromans van Lemaitre. Ook deze eerste roman staat vol knisperende zinnen als: ‘In de woning van mensen die recentelijk zijn overleden heerst een bijzonder stilte, een trage en zware onbeweeglijkheid die je alleen dáár tegenkomt, die je misschien wel zelf meebrengt.’ Wat Het serpent prettig anders maakt: het boek speelt in een tijd zonder mobiele telefoons, sociale media, DNA en andere verworvenheden die nu in thrillers vaak zo’n grote rol spelen. Als Mathilde een ansichtkaart ontvangt weet ze dat in een bepaalde telefooncel een briefje met een instructie voor haar klaar ligt. Een onverwacht en welkom cadeau, deze eerste roman van Pierre Lemaitre. Tegelijk roept het de vraag op wat er na Het serpent in hemelsnaam is gebeurd dat hij pas twintig jaar later, op zijn 55ste, weer ging schrijven. Hoeveel mooie boeken had hij in de tussenliggende jaren niet kunnen schrijven? (Le serpent majuscule). Vert. Andreas Dijkzeul.  Xander, 256 blz.  € 21,99 

●●●●●
||https://www.nrc.nl//nieuws/2022/08/25/mathilde-is-een-elegante-en-goedgeklede-huurmoordenaar-a4139867
2022-08-26||Verfrissend: het is nu eens een man die zichzelf dwars zit met onzekerheid||Daar loopt een Nederlandse man, alleen, ergens in een dal tussen bergen, langs een snelstromende rivier in Frankrijk. Idyllisch. Fraai. ‘Uit zijn keel ontsnapt een lage bromtoon, als uiting van tevredenheid’, staat er dan ook, op de eerste pagina van de nieuwe roman van Rob Waumans, Oevers. Maar een alinea later heet het dat de omgeving ‘hem [zou] moeten ontspannen, maar dat lukt nauwelijks’. Huh? Was dat gelukzalig brommen expres, in plaats van onbewust? Deed hij het erom?  Oevers is subtieler dan je denkt, want Waumans (1977) zet meer van die kleine vraagtekens, waar je maar al te gauw overheen leest. Ogenschijnlijk voor de hand liggend is alles in zijn kleine zomervertelling over een vader die met zijn zoontjes met vakantie is. Een camping, een zwembad, douches die het soms doen, uitgelaten kinderen, hun sudderende ouders die af en toe met een afwasteiltje naar het gezamenlijke washok dreutelen, kleine conversaties tussen gasten, dat werk. Ware het niet dat gaandeweg duidelijk wordt dat er een hoop meer bagage mee is dan  op het oog lijkt. Luc, de hoofdpersoon, doet zijn uiterste best om aan een overbekend plaatje te voldoen. Maar ja, hij is alleen met zijn jongens, waar de meeste andere mannen behalve kroost ook de moeder de vrouw bij zich hebben. Wat is zijn rol, wanneer de kinderen hem veel minder nodig blijken te hebben dan hij denkt? Hij ‘mag’ al snel niet meer mee naar het zwembad en legt zich daar weifelend bij neer. Vanwege een tragedie in zijn leven, zo blijkt, die het moeilijk maakt hen los te laten, maar ook omdat dit een man is die zich geen houding weet te geven in zijn eentje. Zijn referentiekader is bovendien nog altijd zijn ex, de moeder van zijn kinderen. Ze is niet mee, maar ze is maar al te afwezig. Luc moet zich opnieuw definiëren en blijkt een kinderachtig type te zijn, iemand die zijn eigen doen en laten afmeet aan dat van andere mannen op de camping. Waar hij een zere teen heeft, struinen zij nog net niet grommend rond, zelfverzekerd, charmant, imposant. In een poging zichzelf vorm te geven vult hij vooral in wat zij allemaal zijn: ‘Zou Stefan hier ook zo weifelend over het pad lopen? Nee, natuurlijk niet. Die zou hier met vooruitgestoken borst over het pad marcheren. Met militaire discipline. [...] Even die spieren laten opbollen.’ Het heeft iets verfrissends, aangezien het ditmaal een man is die zichzelf dwars zit met onzekerheid, en niet een vrouw die zich afvraagt of ze wel voldoet. Luc is een sneu type, maar wekt mededogen. Op een campingfeest, waar hij aanvankelijk niet beter weet dan frisdrank achter zijn kinderen aan te sjouwen, veroorlooft hij zich ineens een wilde dans. Althans: het is de moonwalk. Van Michael Jackson. Ahum. Deze kleine roman moet je tussen de regels door lezen, het is een gaaf portret van een man die zichzelf kwijt is. Wat enigszins detoneert, zijn de paar stukken die vanuit de ex, Julia,  zijn geschreven. Zij mist haar kinderen en gaat er, net als Luc zelf, vanuit dat hij tekort zal schieten. Dit perspectief voegt weinig toe; wat Luc zich in zijn hoofd haalt, boeit meer. In zijn angst grip te verliezen roept hij het onheil over zichzelf af. Maar het gaat toch anders mis dan je verwacht. 

●●●●●
||https://www.nrc.nl//nieuws/2022/08/25/verfrissend-het-is-nu-eens-een-man-die-zichzelf-dwars-zit-met-onzekerheid-a4139865
2022-08-26||Kim Hoorweg: ‘Ik ben veel te vroeg het vak in gedreven’||Een wonderkind in jazz, was ze. Kim Hoorweg was 14, tweedejaars op de Rotterdamse havo voor muziek en dans, toen ze in 2007 een platencontract tekende bij het gerenommeerde label Verve uit Amerika. Op het album Kim is Back zong ze Gershwin-composities als ‘But Not For Me’, ‘Summertime’ en ‘I Got Rhythm’. Al snel volgde ook een optreden op het grote North Sea Jazz. Je hoorde er een helder, kinderlijk stemmetje, een bestudeerd speelse timing en een schuchtere podiumpresentatie waarbij de band, waarin ook haar vader, pianist en arrangeur Erwin Hoorweg, Kim door de nummers heen hielp.  De lief lachende Kim trok de aandacht in tv-shows (Mooi! Weer de Leeuw, De Wereld Draait Door) en op festivals. Er volgden vele optredens, waarbij ze steeds  groeide in techniek en zelfvertrouwen, zoals te zien bij een optreden bij Opium TV. Kim groeide  letterlijk op óp het podium, en maakte met vanzelfsprekende professionaliteit het ene album na het andere. Ze stelde haar jazz open voor pop, latin- en funkaccenten, ze werkte met zangeressen als Trijntje Oosterhuis, Shirma Rouse, en saxofonisten als Candy Dulfer en Benjamin Herman.  „Ik was er veel te jong voor, allemaal”, zegt Kim Hoorweg (29) nu – inmiddels een keihard rammende punkrocker die schreeuwt over klaarkomen en abortus, het lichaam vol versieringen. Vijf piercings sieren het gezicht. Op de armen vallen forse tatoeages van een kaaiman en een slang op. „Op mijn rug zijn we nu met een hele grote bezig van een kaalkopibis, een vogel mooi van lelijkheid. Een soort gier met dunne poten.”  Op een terras in Rotterdam kijken we een oud jazzoptreden terug – YouTube staat er vol van. „Ik ben veel te vroeg het vak in gedreven”, schudt Hoorweg diens hoofd (Hoorweg identificeert zich als non-binair met die/hen). „Het label zat erbovenop, mijn moeder was mijn manager, mijn vader muzikaal leider. De pr-machine draaide, ik werd in alle televisieshows gezet. En ik was zo jong, wist ik veel. Eerst wilde ik nog paardenfluisteraar worden. Op de dag dat we champagne dronken bij het tekenen van het contract werd ik voor het eerst ongesteld. Kun je nagaan. Ik heb echt een beetje met mezelf te doen als ik terugdenk aan die tijd.”  Hoorweg weet nog goed hoe het begon. En hoe logisch dat ook was. Als jong meisje zong die thuis veel, er waren piano- en toen cellolessen. Vader Hoorweg trad veel op met jazzsextet The Houdini’s. Kims interesse voor jazzgerelateerde muziek werd gewekt door zijn arrangeurswerk voor het album Strange Fruit van Trijntje Oosterhuis. „Zingen was leuk en jazz was een uitdaging. Ik deed graag duo-concertjes met mijn vader. Ik weet nog goed hoe leuk hij het vond als het me lukte om hele moeilijke liedjes te zingen.” Maar het repertoire was veel te ouwelijk. „De liefde, liefdesverdriet, ik wist er nog weinig van. Los van het feit wat ik aan die liedjes van Billie Holiday of Ella Fitzgerald kon toevoegen, voel ik me met terugwerkende kracht ongemakkelijk over het zingen van het zwarte verhaal. Dat was niet aan mij.” Op jonge leeftijd hoog presteren; er is voor Hoorweg herkenning te vinden in de verhalen van bijvoorbeeld jonge topsporters. Gedeeld is het gevoel ‘geen jeugd te hebben gehad’. Van omhoog geprezen worden als talent – „zo bijzonder met je ouders samen!” – tot het je intussen eenzaam voelen. „Ik was positief en dankbaar naar buiten. Dat mijn ouders zo trots op me waren, voelde fijn. De trein denderde door, maar achteraf zijn toen al mijn depressies begonnen.” Er waren veel momenten, herinnert Hoorweg zich, dat die heel down was, overgaf, huilde en dan hup, tóch weer vrolijk het podium op ging. Een liefdevolle herinnering: knuffels en steun van zangeres Shirma Rouse bij opnames. „Joh, ik voelde me zo onder druk staan. Ik had thuis vaak mot met mijn ouders die beiden zo enthousiast en goedbedoeld opgingen in mijn carrière, terwijl ik eigenlijk al jaren snakte naar therapie.” Toen Hoorweg na het eerste jaar conservatorium naar de kunstacademie wilde – die tekende ook graag en werd aangenomen – volgde een breuk.  Met afschuw: „Verschríkkelijk vond ik dat conservatorium. Jaloerse medestudenten die me vroegen hoeveel ik al verdiende. Ik trad al op met alle docenten daar. Maar intussen was ik er letterlijk ziek van, van dat zingen.”  De kunstacademie bleek een verademing. Maar de echte ommezwaai volgde toen Hoorweg, dan 21, driekwart jaar in New York studeerde, aan de School of Visual Arts. „Dat was een levensveranderende reis. Ik was alleen, mijn verkering van jaren was ook uit en ik kon eindelijk bepalen wie ik was.”  Weer thuis sloeg echter een zware depressie toe. De mentale problemen stapelden zich op; drugs en alcohol verergerden alles. Hoorweg belandde in een lang behandeltraject.  In 2018 sloeg die, inmiddels witblond en met neusring, terug met een zelf uitgebrachte plaat, Untouchable. De indiejazz op het album was persoonlijk en sprekend en had gewonnen aan diepgang. Er volgde een Edison-nominatie, maar Hoorweg sloot de jazzdeur voorgoed. Ik heb eindelijk mijn plek gevonden. Het is er interessant, nieuw, eerlijk, lief en supportive zonder oordelen. Anno 2022 voelt Kim Hoorweg zich stabiel, dankzij de juiste medicatie en hulp. Dat hen zich nu identificeert als non-binair geeft óók lucht. „Ik ben zowel op het podium als op straat veel afgerekend op mijn vrouwelijkheid.”  De Rotterdamse punkscene voelt daarbij als een warm bad. „Veel vrienden kennen mijn vorige leven niet, dat ik zelfs bij De Slimste Mens zat”, grinnikt hen. „Ik heb eindelijk mijn plek gevonden. Het is er interessant, nieuw, eerlijk, lief en supportive zonder oordelen. Je pakt een gitaar en begint een band, of je het nu kunt of niet. In de jazz was er zo veel misgunnen: jaloezie op succes, opmerkingen over elkaars muziek. En ik werd altijd omringd door mannelijke jazzmuzikanten met seksistische ‘zangeressen-grapjes’, die eigenlijk niet kunnen. Op een paar fijne vrienden als saxofonist Benjamin Herman en gitarist Anton Goudsmit na heb ik geen contact meer met mensen uit dat leven.” Ook met diens ouders is er momenteel geen contact. „Het is een stoplichtrelatie. Ze deden alles uit liefde. Maar mijn bipolaire stoornis ontwikkelde zich ook niet zomaar. Ik denk dat ze van dat besef veel pijn hebben gehad.”  Door activisme heeft Hoorweg de weg naar zelfliefde gevonden. In post-punk-stonerduo Vulva, met drummer Nadya van Osnabrugge (die ook in de nu snel doorbrekende rockband Tramhaus gitarist is), speelt Hoorweg basgitaar. Hen zingt niet, maar schreeuwt het uit in provocerende, feministische teksten. Eerste single: ‘We Only Fuck So You Can Come’.  „Bewust lomp, kun je zeggen”, grijnst Hoorweg. „Het is hard spelen en tegen alles aan trappen. Een onderwerp als abortus, nog altijd in het wetboek van strafrecht, willen we bespreekbaar maken.” Maar teksten als „Kill the baby, I’m not your mommy”, de bloederige video en singlehoes (een echo van een geaborteerde embryo) zijn expres ongenuanceerd. „Vind het maar moeilijk of belachelijk wat we zeggen. Die spanning die jij nu voelt, voel ik dagelijks.” Vulva’s gruizige screampunk-album Woe to the Wicked is net uit. Recalcitrant, met dreunende, repetitieve baslijnen is er veel verwantschap met de Russische politieke punkband Pussy Riot, stangend met controversiële onderwerpen. „Eigenlijk vragen we om actie en confronteren we met thema’s als uitsluiting en gelijkheid voor ieder mens dat gemarginaliseerd wordt.”  Het punkdoel: een veilige omgeving voor iedereen. „Maar daar zijn we nog lang niet. Ik moet soms op mijn handen zitten om niet op vuile reacties online te reageren.”  Natuurlijk, knikt Hoorweg, je kunt raden waar die lang onderdrukte boosheid vandaan komt. „Maar ook seksisme in de muziekindustrie steekt diep. Genegeerd worden als vrouw, wanneer de technicus weer eens aan de enige man in het gezelschap vraagt hoe het moet klinken. En hoe het voor vrouwen niet wenselijk is om boos te zijn. Dat is lelijk. Schreeuwend nemen we nu onze plek in. Júíst in onze dramatische trouwjurken.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/25/kim-hoorweg-ik-ben-veel-te-vroeg-het-vak-in-gedreven-a4139864
2022-08-26||NS waarschuwt voor grote gevolgen door staking vrijdag in Zuid-Holland||De NS verwacht dat de staking van haar personeel vrijdag in Zuid-Holland grote gevolgen kan hebben. Daar waarschuwt het spoorbedrijf in een persbericht voor. Door de staking rijden er op vrijdag de hele dag geen NS-treinen in het overgrote deel van de provincie. Het bedrijf adviseert reizigers van, naar en binnen de regio om alternatief vervoer te kiezen of de reis uit te stellen. Er is ook geen vervangend busvervoer. Omdat het stakingsgebied een belangrijke rol speelt in de landelijke dienstregeling, verwacht het vervoersbedrijf dat de staking ook gevolgen heeft voor het treinvervoer elders in het land. Concreet komt het er volgens de NS op neer dat reizigers rekening moeten houden met langere reistijden en vaker overstappen. De IC Direct naar Brussel rijdt bijvoorbeeld wel, maar minder vaak.  NS-medewerkers staken omdat de cao-onderhandelingen zijn stukgelopen. Vorige week wees het spoorbedrijf een ultimatum van de vakbonden FNV, CNV en VVMC af. Ze eisen onder meer een eenmalige uitkering van 600 euro bruto en een permanente maandelijkse loonsverhoging van 100 euro bruto.||https://www.nrc.nl//nieuws/2022/08/25/ns-waarschuwt-voor-grote-gevolgen-door-staking-vrijdag-in-zuid-holland-a4139858
2022-08-26||Hoe koloniale beeldvorming Afrika in een wurggreep houdt||‘Happy Birthday to me’, zegt Madonna als ze 60 wordt, in 2018. Terwijl ze zichzelf een prettige verjaardag wenst, zit ze te midden van een groep weeskinderen in Malawi. Vanuit dat land, ‘the warm heart of Africa’, vraagt ze iedereen bij wijze van verjaardagscadeau geld te doneren via haar facebookpagina of site, omwille van het Home of Hope-weeshuis. Het is een merkwaardig filmpje, vooral omdat ze de weeskinderen soms de opdracht geeft ‘whoop -whoop’ te roepen. Als kijker snap je niet wat ze daarmee wil zeggen, en de kinderen die het zeggen lijken ook geen idee te hebben wat er mee bedoeld wordt. Tamelijk lusteloos zeggen ze een paar keer ‘whoop-whoop’.  De oproep wordt een fiasco: in plaats van positieve publiciteit krijgt Madonna – die al jaren in Malawi bezig was met het opzetten van tehuizen en scholen – een flinke lading negatieve aandacht over zich heen. Ze zou volgens een verklaring van de regering een VIP-behandeling hebben geëist en onthaald willen worden met ‘geweerschoten en de rode loper’. Onzin, stelt Madonna als ze weer in de VS is. Eerder had ze al het verwijt gekregen schoolgebouwen neer te zetten zonder overleg. ‘In welk ander land kan dat?’ was de retorische vraag vanuit de regering. Het leidde niet tot een breuk, althans zo lijkt het, want met Kerst 2020 keert ze terug met haar vier uit Malawi geadopteerde kinderen om er op Instagram verslag van te doen onder de noemer #homecoming. Foto’s van zacht zonlicht, huizen in de weidse natuur en onverharde wegen moeten een indruk geven van de reis.  Madonna en Malawi: het is slechts één voorbeeld dat de Nigeriaanse journalist Dipo Faloyin in zijn boek Afrika is geen land aanhaalt om aan te geven hoe stereotiep de beeldvorming rondom het Afrikaanse continent is, en vooral hoe lang die doorwerkt. Soms zet je beelden over Afrika op sociale media  vanuit de overtuiging dat je de wereld kan veranderen, maar als je dat vanuit een stereotiepe beeldvorming doet verandert er in wezen niks.  Kaart van Afrika uit 1843 met alle etnische groeperingen op het continent. Foto SSPL/Getty Images 
 Madonna doet dat in het klein, de filmmakers van Kony 2012 dachten groter. In 2012  roepen ze vanuit de organisatie Invisible Children iedereen op om de naam Kony wereldwijd bekend te maken, zodat er internationaal iets tegen hem gedaan kan worden. Posters, armbandjes, liedjes: de Oegandese rebellenleider Kony wordt een soort duistere ster, maar dan eentje van het soort dat zo snel mogelijk opgepakt moet worden om de Oegandese kinderen weer een toekomst te geven. De oplossing is ingrijpen van buitenaf. Na miljoenen views komt er ook een tegengeluid: de film was negen jaar eerder opgenomen en niemand had de moeite gedaan om te kijken hoe het nu was. Bovendien gaf de film een versimpeld beeld van de oorlog tussen het Oegandese leger en Kony’s Verzetsleger van de Heer.  Het continent werd voor de zoveelste keer gereduceerd tot een eenheid, om te passen in  het narratief van landen en gemeenschappen die zitten te wachten op hulp van Amerika, benadrukt Faloyin. Goedbedoelende popsterren vroegen zich in de jaren tachtig nog af of ze in (het in meerderheid christelijke) Ethiopië wisten wat Kerst was, en Amerikanen zongen ‘We are the World’. In 2019 was het  de Britse presentator en documentairemaker Stacey Dooley die video’s op sociale media zet met een vijfjarig Oegandees jongetje dat haar hart had gestolen met al zijn schattigheid.  Het zijn inmiddels bekende verhalen over hoe het ‘witte redderscomplex’ gekoppeld is aan de beelden van Afrika als een continent waar de natuur prachtig is, de inwoners arm zijn en waar je je oer-‘ik’ kan vinden omdat je er even helemaal los kan komen van de hectische westerse wereld. De schrijver Teju Cole omschreef de mentaliteit van het redden treffend in een essay: ‘De banaliteit van het kwaad gaat over in de banaliteit van de sentimentaliteit. De wereld is alleen maar een probleem dat je kunt oplossen met enthousiasme’.  Dipo Faloyin haalt de voorbeelden aan en zet ze deels met spot neer om tot de pijnlijke conclusie te komen: ‘Het is duidelijk dat er sinds de jaren tachtig niet genoeg vooruitgang is geboekt. Nog steeds denken talloze mensen dat beelden onschuldig zijn zolang er ook maar een spoortje liefdadigheid achter zit’. Om daarna het probleem nog maar een keer uit te leggen: ‘Natuurlijk is het lastig je voor te stellen hoe één Instagrampost een heel gebied kapot kan maken. Totdat je ziet dat het niet om één enkele foto gaat, maar om de optelsom van al deze, voortdurend herkauwde waarnemingen, waardoor meerdere generaties in het Westen opgroeien met dezelfde paternalistische relatie tot het continent en hun eigen moderne stukjes toevoegen aan een mozaïek dat te diep in het collectieve bewustzijn verankerd zit om het nog gemakkelijk te kunnen afbreken’. Afrika is geen land is een merkwaardig boek. Het staat vol feiten, anekdotes en conclusies waarvan we de meesten al kennen. Neem de titel, alleen die al is een cliché van jewelste. Soms worden voorbeelden – zoals Bono en zijn professionele liefdadigheid – dermate uitgekauwd dat je ‘ja ja’ verzucht. Toch zijn er twee redenen waarom dit een goed boek is. Faloyin presenteert niet alleen historische gebeurtenissen en culturele ontwikkelingen – die behoorlijk confronterend zijn in hun veelheid – maar door ze tamelijk laagdrempelig te presenteren draait hij de rollen om. Waar de westerling in alle verhalen het Afrikaanse continent reduceert tot enkele voorbeelden, reduceert hij nu de westerse lezer tot één onwetende klont. Dat is geen prettige ervaring, maar zijn opzet slaagt wel. Dat blijkt vooral wanneer je zijn boek legt naast enkele andere werken over het gehele Afrikaanse continent, vaak afkomstig van westerse academici of westerse journalisten. Historici als Guy Arnold en Martin Meredith bijvoorbeeld schreven dikke pillen over eveneens het continent waarbij ze kritiek op de westerse mentaliteit niet schuwden. Arnold schreef in 2017 in zijn herziene editie van Africa. A Modern History 1945–2015 een nawoord waarin hij de westerse houding langs de lat van ‘nieuw kolonialisme’ legt, maar hij plaatst die houding  vooral naast die van China.   Faloyin kiest ervoor om te laten zien hoe Afrikaanse democratieën gesteund worden door het Westen, maar ook hoe die democratieën zich soms weer tot dictaturen ontwikkelen, of tot op z’n minst autoritaire regimes, vaak dankzij die steun. Rwanda is een van de zeven voorbeelden die hij geeft.  Meredith schreef alomvattende geschiedenissen van het continent, maar die brachten ook niet echt een ander beeld van Afrika - of het nu The Fate of Africa (2005), The State of Africa (2005) of over 5.000 jaar grondstoffen in The Fortunes of Africa (2014) was - kort door de bocht: Afrika is een continent van geweld, en van, ondanks de natuurlijke rijkdom,  armoede, corrupte leiders en zwakke instituties.  Econoom Duncan Clarke gaf zijn boek over Afrikaanse olie de veelzeggende titel Africa: Crude Continent (2010) en John Readers biografie van het continent (Africa. A Biography) heeft op het omslag het stereotype beeld van een savanne met een baobabboom. En journalist Alex Perry wilde in zijn boek De breuklijn (2015) de verhalen over het ‘andere Afrika’ brengen, maar dat eindigde na mooie verhalen in een pleidooi voor kenners als hijzelf.  Het zijn slechts enkele voorbeelden van auteurs die het continent in zijn geheel probeerden te duiden; allemaal kenden ze hun beperkingen, maar ze wisten het beeld ook niet echt te veranderen, en leken daar eigenlijk ook niet op uit.  Angelina Jolie bezoekt een vluchtelingenkamp in Darfur in Soedan, in 2004. Foto UNHCR via Getty Images Dipo Faloyin speelt met de westerse goede bedoelingen Afrika te begrijpen, zonder vraagtekens te plaatsen bij de eigen blik. Komisch en typerend is een van de motto’s van het boek, zoals je die vaak tegenkomt in boeken over Afrika om het continent een mystiek tintje te geven: ‘[Hier een generiek Afrikaans spreekwoord invoegen. Liefst een allegorie over een wijze aap en zijn interactie met een boom, of over de relatie tussen de ezel en de mier waarin verrassend genoeg sprake is van grote heldendaden. Zet eronder: oeroud Afrikaans spreekwoord]’. Het toont de beeldvorming en absurditeit.
In Afrika is geen land gaat het niet om dit soort mystiek, het boek begint bij de verdeling van ‘donker Afrika’ – zoals het continent  lang werd getypeerd – op de Koloniale Conferentie van Berlijn in 1885. Hoe groot de gevolgen waren van getekende grenzen op basis van een onaffe landkaart is vandaag nog steeds merkbaar, benadrukt Faloyin. Afrika werd een speelterrein waar niet alleen van alles te halen viel, maar ook een gebied dat ‘hulp’ van buitenaf nodig had. En dat idee van hulp is er nog steeds. Op het moment dat de landen loskwamen van het koloniale juk lieten Europese leiders ‘glasscherven op de vloer achter, die alleen met pijn en moeite te vermijden waren, of je nu voor vrede koos of voor wraak’. De vertrekkende koloniale leiders zijn een beetje als de Libische dictator Khadaffi die, als hij uit een rioolbuis wordt gehaald waar hij zich in 2011 had verstopt toen de bevolking zich eindelijk tegen hem keerde,  vraagt: ‘Wat heb ik jullie dan misdaan?’ Of het nu gaat om de politiek, de economie of de cultuur: een belangrijke rol speelt steeds de wurggreep van de beeldvorming. De auteur Binyavanga Wainaina stak ooit voor het Britse tijdschrift Granta de draak met de stereotypen van Afrika in romans en gaf tips aan westerlingen die graag over Afrika wilden schrijven: ‘gebruik in de titel altijd Afrika, duisternis of safari. Moet je een Afrikaan gebruiken, zorg dan dat je er een krijgt in Masai- of Zoeloe- of Dogonkostuum’.  Faloyin laat zien hoe dicht die satire eigenlijk nog steeds bij de werkelijkheid ligt, of het nu over literatuur, films of muziek gaat. In films zie je inderdaad nog steeds vaak alleen land (geen steden), hoor je ‘Swahili-geluiden’, omdat dat de taal is die voor de meesten ‘het meest Afrikaans klinkt’ en ‘dieren verzamelen zich bij een waterplas tegen bij voorkeur een zonsopgang.’ Afrikanen in het buitenland hebben strenge, conservatieve ouders: ‘Je in het buitenland wonende Afrikaanse ouders mogen nooit opzettelijk geestig zijn of nonchalant cool zoals de ouders van de andere kinderen op school’. Als voorbeeld haalt hij ook de film Independence Day aan. Om de aliens te verslaan werkt in deze film de hele wereld samen, behalve Afrika omdat dit continent niet over geavanceerd materieel zou beschikken. Afrika komt alleen aan het slot even voor: vijf jongens met speren in de hand rennen met ontbloot bovenlijf door graslanden. Blij gooien ze hun speren in de lucht omdat de wereld weer is gered. ‘Met onze kennelijke neiging tot genocide zou je toch denken dat Afrika bovenaan de lijst met plekken zou staan die je zou bellen wanneer je van plan was een complete beschaving uit te roeien’, zegt Faloyin geestig en venijnig.  De beeldvorming als rode draad om het continent aan de westerse lezer te presenteren:  je krijgt inderdaad een ander perspectief, maar het stemt ook weinig vrolijk. Faloyin laat namelijk niet alleen de misverstanden zien, maar ook hoe je in feite nooit dichter tot elkaar komt en elkaar nooit zult begrijpen. Je kan opmerken dat er nog steeds sprake is van post-kolonialisme, maar dat geldt evengoed voor China en Rusland. Die twee landen brengen en halen in Afrika wat ze willen, maar ze doen niet aan bemoeienis met als gevolg dat het post-kolonialisme niet sturend is voor de beeldvorming van het continent (vandaar dat die landen ook niet voorkomen in het boek). Wat China terugkrijgt is steun als het ooit tot oorlog overgaat met Taiwan, wat Rusland terugkrijgt is dankbaarheid als er graan uit Oekraïne doorkomt. Door het gebrek aan interesse voor de cultuur van het continent winnen de twee landen het van elke westerse mogendheid. Het is een gedachte – hoe westers ook – om somber van te worden. 

●●●●●
||https://www.nrc.nl//nieuws/2022/08/25/hoe-koloniale-beeldvorming-afrika-in-een-wurggreep-houdt-a4139863
2022-08-26||Boos: leiding Talpa wist al van meer dan één melding over wangedrag The Voice|| De leiding van tv-producent Talpa Media wist eerder al meer van het seksueel grensoverschrijdend gedrag in de talentenshow The Voice dan ze toegeeft. Dat stelt journalist Tim Hofman in een nieuwe uitzending van Boos, het YouTube-programma van BNNVARA. Uit een geluidsopname, Whatsapp-berichten en getuigenissen zou blijken dat twee leidinggevenden in 2019 naar Talpa-topman John de Mol zijn gestapt met een dossier tegen Jeroen Rietbergen. Deze muzikaal leider van The Voice wordt verdacht van aanranding en ander seksueel wangedrag. Dit dossier was gebouwd rond klachten van vier vrouwen, onder meer werknemers van Talpa. John de Mol zei in de eerdere uitzending van Boos dat hij in al die jaren slechts wist van één klacht, van één kandidaat. Een toenmalige vertrouwenspersoon van Talpa zegt in een heimelijk opgenomen gesprek dat John eerder in Boos niet de waarheid vertelde. De uitzending van Boos is een vervolg op die uit januari over seksueel wangedrag bij The Voice. Door die uitzending werd de talentenshow op RTL4 van televisie gehaald. Ook leidde het tot een onderzoek van het Openbaar Ministerie tegen diverse werknemers van The Voice, onder wie Rietbergen en jurylid Ali B. Verder leidde de bekroonde en veelbekeken video (tien miljoen views) tot  een breder maatschappelijk gesprek over seksueel wangedrag in Hilversum en daarbuiten. Volgens de nieuw bovengekomen klachten was de werksituatie bij The Voice onhoudbaar door het gedrag van Rietbergen. Volgens Hofman, in een telefonische toelichting,  was de oplossing van Talpa, dat er voortaan „om Rietbergen heen werd gewerkt”, met „minder contact tussen Rietbergen en de vrouwen.” Dat Talpa eerder „van niets” wist, noemt hij onhoudbaar.  Volgens Hofman is het nieuws over de vroege melding interessant omdat De Mol zijn productiebedrijf Talpa Media (inclusief The Voice) in 2015 verkocht aan het Britse ITV, waarna hij nog tot 2019 als leider aanbleef. Hofman in de uitzending: „Het zou kunnen betekenen dat Talpa en The Voice jarenlang werden gerund door leidinggevenden die klachten over seksueel grensoverschrijdend gedrag bij personeel niet zodanig serieus namen dat er op tijd werd ingegrepen.” En:  „Dat ze deze mogelijk niet bij de eigenaren van het bedrijf [ITV] neerlegde.” Tegenover NRC vult Hofman aan: „De Mol heeft dus een huis met een rotte vloer verkocht.”  De genoemde leidinggevenden van Talpa willen niet reageren in Boos. Daags voor de uitzending ontkende De Mol reeds alle nieuwe bevindingen. Hij blijft bij zijn eerdere verklaring dat hij van slechts één geval wist. In een nieuwe verklaring stelt zijn bedrijf: „Er zou sprake zijn van nieuwe informatie waaruit zou blijken dat John de Mol ten tijde van het eerste interview op de hoogte was van meer dan één geval van seksueel grensoverschrijdend gedrag van de heer Rietbergen. Wij waren verbijsterd door deze valse beschuldiging, aangezien de werkelijkheid is dat er op dat moment niet meer dan één concrete melding bij John de Mol bekend was.”||https://www.nrc.nl//nieuws/2022/08/25/boos-leiding-talpa-wist-al-van-meer-dan-een-melding-over-wangedrag-the-voice-a4139862
2022-08-26||Alain de Botton vertelt zijn lezers graag wat ze moeten denken||Alain de Botton zei eens in een interview: ‘Ons doel is om filosofie aantrekkelijk te maken voor een groot publiek. Wij willen, zo je wil, dat de filosofie de juiste lessen leert uit de popmuziek.’ Inmiddels zijn er filialen van De Bottons hitfabriek The School of Life in onder meer Amsterdam, Parijs en Taipei. Zij bieden zelfhulp en zingeving, onder meer door lezingen en workshops te organiseren, maar ook door boeken te publiceren. Wat wil de School? Therapie geven? Levenslessen aanbieden? In de jaren negentig verwierf De Botton bekendheid met boeken als Proeven van liefde en Hoe Proust je leven kan veranderen. Sindsdien is er een gestage stroom werken van zijn hand verschenen, waarvan sommige, zoals de hier besproken titels, geschreven zijn door ‘Alain de Botton & The School of Life’, wat erop duidt dat De Botton in de loop der jaren steeds meer vervlochten is geraakt met zijn instituut. Welke onderdelen van de boeken van hemzelf komen en welke van zijn medewerkers wordt daarbij niet duidelijk.  Hoe overleef ik de moderne wereld is een kleurrijke bundel mini-essays, mooi vormgegeven en geïllustreerd met fraaie kunstwerken en foto’s. De Botton (ik ga er maar even vanuit dat hij de auteur is) geeft zijn kijk op onderwerpen als individualisme, democratie en werk. Hij is daarbij onderhoudend, zet gemeenplaatsen op z’n kop en becommentarieert ons moderne bestaan op zijn karakteristieke, ondeugende en tegelijk bedachtzame manier. ‘Als er één plek is die symbool staat voor het moderne bestaan, is het de dag en nacht geopende supermarkt, met zijn helle verlichting en zijn onmetelijke assortiment aan verse waar uit zeven continenten, waarmee alle geografische belemmeringen en de beperkingen van de nacht fier het hoofd worden geboden.’ Die supermarkt is ook wel een aardig symbool voor de School zelf, die ideeën uit alle windstreken bijeenbrengt en ze ons handig, soms een beetje zouteloos, maar netjes verpakt en tegen een goede prijs voorschotelt. Deze mix van filosofie en zelfhulp werkt de ene keer beter dan de andere. Zo schemeren de liberale, om niet te zeggen neoliberale, veronderstellingen van de Botton nogal eens door als hij bijvoorbeeld in zijn essay over eenzaamheid pleit voor een herwaardering van het alleen-zijn, ‘de solitude’, boven het zoeken naar nieuwe vormen van gemeenschapszin en saamhorigheid. Zoals voor iedereen die probeert grote ideeën voor een groot publiek te brengen, ligt het risico van oversimplificatie op de loer. De Los Angeles Review of Books noemde de boeken van The School of Life al eens een ‘draaikolk van jargon’, iets tussen een talkshow en een New Age-retreat in. Dat is overdreven, maar soms slaan ze inderdaad de plank behoorlijk mis. Zo mist De Bottons bespreking van Freuds theorieën in Hoe overleef ik de moderne wereld bijvoorbeeld echt de nodige nuance.  Voor Freud was seks allesbehalve een ‘duistere, dwangmatige en vreemde aangelegenheid’, zoals hij beweert.  Aan de andere kant: wat mag je van een bundel inleidende essays verwachten? Inleidingen zijn geslaagd als ze je uitnodigen om terug te gaan naar de bron, en je een helder kader bieden waarmee je complexe ideeën beter kunt begrijpen. Soms slagen deze essays daarin, soms niet. Het wordt mijns inziens pas echt problematisch waar De Botton claimt therapeutisch te zijn. Hij dweept regelmatig met de psychoanalyse, maar een goede therapeut vertelt je niet wie of wat je moet zijn, maar faciliteert een ruimte waarin je samen kunt ontdekken wie je bent. Het Britse filiaal van de School mag dan therapie aanbieden via gekwalificeerde therapeuten, De Botton zelf vervalt te vaak in de zelfhulpmodus om als therapeut echt serieus genomen te worden. Zo is De vele gezichten van melancholie een pleidooi voor een levenshouding die de Botton melancholisch noemt. Wat hij met die melancholische houding precies bedoelt, wordt nooit helemaal duidelijk, en dat is deels de charme van het boek. De Botton associeert er gewoon lekker op los en verzint het gaandeweg.  Zo beschrijft hij een aantal melancholische mensen (Aristoteles, Voltaire en Hokusai) en situaties uit de geschiedenis en de kunsten (de beroemde prent ‘Melancholie’ van Albrecht Dürer) en schetst op die manier een aantrekkelijke levenshouding waarbij iemand rekening houdt met verlies, realistisch is en tegelijk pragmatisch. Dat zijn allemaal prima eigenschappen, waarvan je inderdaad zou hopen dat meer mensen ze zouden ontwikkelen. Minder sterk is dat De Botton deze melancholische levenshouding presenteert als de ‘juiste’ manier van zijn. Zo wordt het allemaal toch weer nogal hautain: ‘Wat valt intelligente, melancholische mensen op dat andere, minderbegaafde mensen mogelijk over het hoofd zien?’ Die pretentie doet afbreuk aan de lol van het boek. ‘De melancholische houding is voor een gebroken mens uiteindelijk de enige verstandige’, schrijft hij. Hij trapt toch weer in de val om van een boek vol aardige mini-essays een zelfhulpgids te maken. In plaats van laagdrempelige filosofie wordt het een opsomming van gebiedende wijsheid. Het doel van The School of Life, filosofie naar de mensen brengen, is prijzenswaardig. Het is altijd een doel van de filosofie geweest om voorstellingen te geven van wat een goed leven zou kunnen inhouden. Maar als lezer wil ik de vrijheid hebben om zelf mijn mening te vormen, en niet te worden verteld wat ik moet denken. Toch zijn er ook in deze bundel rake observaties te vinden. Bijvoorbeeld als De Botton het heeft over onze moderne sociale interacties: ‘We worden aangemoedigd om een opgewekte, eendimensionale façade te presenteren waarvan we alle vreemde maar wezenlijke stukjes hebben afgeschraapt.’ Daar heeft hij zeker een punt. 

●●●●●

Alain de Botton & The School of Life: De vele gezichten van melancholie.  Nijgh & Van Ditmar, 175 blz. € 21,50
 

●●●●●
||https://www.nrc.nl//nieuws/2022/08/25/alain-de-botton-vertelt-zijn-lezers-graag-wat-ze-moeten-denken-a4139861
2022-08-26||De rücksichtslose honger naar succes en geld van een Rotterdamse redersfamilie||Wie werkt, hoor je weleens, die ontplooit zichzelf. Maar daarbij wordt vaak vergeten dat werk, dat nou eenmaal een specialisme is, net zo goed een plooi ís: je gaat de wereld al snel (en als je niet uitkijkt steeds meer) door de ogen van je professie bekijken. Of je de wereld dan eigenlijk nog wel echt ten volle kunt waarnemen, dat is een vraag waar John-Alexander Janssen (1984) graag mee speelt. In zijn vorige roman Trocadéro schreef hij over een jongeman die op het punt stond om rechter te worden, maar die zich door een levenslustig figuur uit zijn cocon de Parijse voorsteden in liet lokken, daar waar het échte leven plaats zou vinden.  In de nieuwe, omvangrijke roman Va-banque zien we een vergelijkbaar motief, met twee leden van een machtige Rotterdamse redersfamilie die zich fanatiek in hun werk hebben vastgebeten, maar die elk op hun eigen manier een prijs betalen voor het feit dat een wereld in verandering inmiddels meer van zakenlieden vraagt dan een rücksichtslose honger naar succes en geld. Marieke, de getalenteerde dochter van scheepsreder Anthonie Slingelant, ontwikkelt morele bezwaren tegen haar beroepspraktijk, waar haar man, de doortastende Roemer, in recordtempo het bedrijf richting afgrond stuurt omdat hij in recordtempo een smak geld wil verdienen.  En dit, zou je kunnen zeggen, zijn dan nog de bevoorrechten in Va-banque. Want behalve Marieke en Roemer volgen we nog drie mensen: de in de schulden belande Dennis, de Tanzaniaanse scheepssloper Joseph en de Oekraïense journalist Andriy. De vijf zijn met elkaar verbonden in een web dat wel een beetje doet denken aan de (behoorlijk deprimerende) mozaïekfilms (Babel, Amores Perros, 21 Grams) van Alejandro González Iñárritu, een inspiratiebron die Janssen overigens achterin zijn boek keurig vermeldt. Wat voor ellende richt ik duizenden kilometers verderop aan door ergens een krabbel onder te zetten? Maar ook: kan ik wel overzien welke risico’s ik zelf loop in een geglobaliseerde economie?  Alleen al die Oekraïense draad maakt Va-banque interessant. In een nawoord verontschuldigt Janssen zich er vanwege de daadwerkelijke oorlog in Oekraïne bijna voor, terwijl het juist laat zien dat hij een heel goede neus heeft voor het schrijven van een actuele, maatschappelijk relevante roman. Ook de misstap van Roemer, zo’n houwdegen die ieder moment de tv-studio van Harry Mens binnen zou kunnen lopen en die miljoenen ziet verdampen na een foutieve investering, wekt de indruk met kennis van zaken te zijn beschreven. Daarnaast klopt ook het taaltje dat Janssen hem in de mond heeft gelegd. Zo redeneert Roemer, zichzelf moed insprekend, dat ‘een leeuw zich ook niet afvraagt of het éérlijk is om een impala te verscheuren’. Ja, als de hardcore kapitalist het even niet meer weet, dan kan hij altijd nog terugvallen op de wetten van het dierenrijk.  Maar er kleeft ook iets vluchtigs aan Va-banque. Het gejaagde van het moderne leven mag dan Janssens thema zijn, het is ook in zijn stijl beland. Hij laat ons overal op de aarde opduiken, maar je hebt toch niet vaak het gevoel dat je daadwerkelijk in Dar es Salaam of Oekraïne bént, het zijn toch vooral talking heads die je gepresenteerd krijgt.  Vanwege de dikte en het wereldomspannende karakter is de verleiding groot om een roman als deze ambitieus te noemen. En ten dele wordt die ambitie ook wel ingelost, maar ik geloof toch dat er in een niet eens zo dikke roman over alleen die Roemer, maar dan inclusief een diepere karakterisering, meer literaire potentie en uitdaging had gezeten.  

●●●●●
 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/25/de-rucksichtlose-honger-naar-succes-en-geld-van-een-rotterdamse-redersfamilie-a4139860
2022-08-26||Yara legt kunstmestfabriek in Sluiskil stil vanwege hoge gasprijs||Kunstmestfabrikant Yara legt als gevolg van de hoge gasprijs één van zijn grote ammoniakfabrieken stil. Met de fabrieksstop – het  zoveelste signaal dat de energiecrisis de industrie hard raakt – gaat de productiecapaciteit van de grootste kunstmestfabriek van Noordwest-Europa fors omlaag. De fabriek in het Zeeuwse Sluiskil, die onderdeel is van het Noorse concern Yara, maakt kunstmest met twee grote ammoniakfabrieken en een kleine. Het bedrijf is de grootste gasverbruiker van Nederland. Er is jaarlijks 2 miljard kuub nodig, wat gelijk staat aan het verbruik van 1,3 miljoen huishoudens. De kleine ammoniakfabriek lag al langere tijd stil, maar nu legt Yara ook een van de twee grotere fabrieken plat.  Wat dat precies betekent voor de productiecapaciteit in Sluiskil, wil het bedrijf niet kwijt. Wel is duidelijk dat Yara in heel Europa de productie omlaagbrengt naar 35 procent van de capaciteit. Er wordt daarmee 3 miljoen ton ammoniak minder gemaakt. In Sluiskil gaat het personeel door met werken, om bijvoorbeeld onderhoudscontroles te doen. Volgens een woordvoerder van de fabriek (met ongeveer zevenhonderd werknemers) staat de Nederlandse fabriek eigenlijk  „als laatste in  rij” voor het terugschroeven van productie, omdat de fabriek relatief efficiënt is. Maar omdat de gasprijzen nu in Nederland vergeleken met de rest van Europa uitzonderlijk hoog zijn, ontkomt ook Sluiskil niet aan productiebeperkingen. Als Yara de productie langere tijd laag houdt, kan dat impact hebben op  de nationale CO2-uitstoot. De fabriek in Sluiskil is in z’n eentje  verantwoordelijk voor ongeveer 2 procent van de totale Nederlandse uitstoot.    Grote vraag is hoe het terugschroeven van de productie  uiteindelijk uitpakt in de rest van de keten. Veel boeren zijn afhankelijk van kunstmest, en het ligt voor de hand dat de prijs  daarvan – nu al erg hoog – verder stijgt. De bekende kunstmestprijsindex CRU staat nu ongeveer twee keer zo hoog als een jaar geleden.    Ook maakt Yara AdBlue,  een uitlaatvloeistof voor vrachtwagens, en ammoniakwater, dat kolencentrales gebruiken om de stikstofuitstoot te beperken.   Het stilleggen van de fabriek van Yara is een nieuw teken dat het voor de zware industrie steeds lastiger wordt om te gaan met de hoge gasprijzen. Deze week bereikten die nieuwe records van boven de 300 euro per megawattuur. Vorige week maakte het zinkconcern Nyrstar bekend dat het zijn fabriek in Budel-Dorplein (Noord-Brabant) vanaf 1 september tijdelijk stillegt. Dat is een van de grootste elektriciteitsverbruikers van Nederland, goed voor dezelfde hoeveelheid stroom in een jaar als een kleine stad.  Al een paar maanden geleden besloot aluminiumfabriek Aldel in Delfzijl definitief het meest energie-intensieve deel van de productie te sluiten. Dat kon niet meer uit.  Internationaal hebben ook andere kunstmestfabrikanten al de productie omlaag gebracht. Grupa Azoty, het grootste chemische bedrijf van Polen, heeft al eerder vergelijkbare besluiten genomen. Woensdag maakte de Amerikaanse kunstmestproducent CF Industries bekend tijdelijk een fabriek in het Verenigd Koninkrijk stil te leggen. Dat leidt daar tot zorgen over de productie van CO2 – een bijproduct van kunstmestproductie – voor bijvoorbeeld de slachtindustrie en het vervoeren van koude materialen als vaccins, schreef financieel persbureau Bloomberg.  Dat Nederland een grote kunstmestfabriek kent, heeft er mee te maken dat jarenlang goedkoop gas juist een zekerheid was. Het complex in Sluiskil, opgericht in 1929,  groeide enorm na de ontdekking van Gronings gas: die betekende   een stabiele aanvoer van voordelig gas.  In 1979 werd het bedrijf overgenomen door Norsk Hydro, dat later zijn kunstmestactiviteiten naar de beurs bracht onder de naam Yara.  Het bedrijf, waarvan de Noorse staat grootaandeelhouder is, kende het eerste halfjaar van 2022 een omzet van 12 miljard dollar (12 miljard euro), en behaalde een winst van ongeveer een miljard dollar.    ||https://www.nrc.nl//nieuws/2022/08/25/yara-legt-kunstmestfabriek-in-sluiskil-stil-vanwege-hoge-gasprijs-a4139859
2022-08-26||Dit klassieke Japanse oorlogsepos is diep menselijk - alle gespietste schedels ten spijt||Een vervaarlijk ogende samoerai die met gramstorige blik opspringt en zijn zwaard trekt – het is een omslagbeeld dat geen fijnzinnige vertelling belooft. En toch, alle onthoofdingen, veldslagen en op zwaardpunten gespietste schedels ten spijt, is De val van de Taira veel meer dan een aaneenschakeling van actiescènes. Het beroemdste oorlogsverhaal uit de Japanse canon is een symfonie waarin wapengekletter wordt afgewisseld met subtiele intriges, waarin historische non-fictie vermengd wordt met poëzie, en waarin geharde mannen om de haverklap wenend ‘hun mouwen bevochtigen’. Het is een boek dat de lezer verwondert met sprookjes en legenden, en dat doet huiveren en lachen, soms binnen het bestek van dezelfde knokpartij. Wat het niet is: een boek dat de lezer vriendelijk binnen noodt. Dit uit dertien delen bestaande verhaal over de teloorgang van de oppermachtige Taira-clan vraagt geduld. Het opent met een aantal delen die vooral bedoeld zijn om de situatie te schetsen, wat tot een bombardement aan moeilijk uit elkaar te halen namen, politieke functies en familiebanden leidt. Maar eenmaal geland in de complexe werkelijkheid van het Japan van de twaalfde eeuw (waarin deze uit de veertiende eeuw stammende tekst is gesitueerd), wordt de lezer meegenomen in een fascinerend machtsspel.  Dat spel wordt gespeeld door keizers en ex-keizers – met name de wispelturige en opportunistische Go-Shirakawa –, door telgen van de twee voornaamste militaire clans, de Taira en de Minamoto, en het in de schaduw opererende politieke geslacht der Fujiwara, dat weliswaar niet over eigen legers beschikt, maar via hofintriges, baantjesjagerij en uithuwelijking zichzelf eeuwenlang in het hart van de macht heeft weten te handhaven. Daarnaast zijn er geestelijken en hun vechtmonniken, die zo nu en dan van de berg komen om bonje te schoppen. De titel verraadt het al: dit boek gaat vooral over de ondergang van de Taira, en daarmee de opkomst van de Minamoto. ‘Al vanaf het verre verleden schakelde de vorst de geslachten der Minamoto en Taira in om iedereen te bestraffen die zich niet voegde naar zijn wil of naar de besluiten van het hof’, zo lezen we, maar door politieke omstandigheden is aan die situatie een eind gekomen. ‘Nu staan we even ver van elkaar als wolken van modder’, klagen de Minamoto. ‘De Taira zijn heer en meester; bij hen vergeleken zijn we nog minder dan knechten.’  De leider van de Taira is Kiyomori, een verfijnde bruut. Hij waant zich onaantastbaar, zeker nu zijn dochter het tot keizerin heeft geschopt en zijn schoonzoon tot regent. ‘Nu Kiyomori het hele rijk, en de omliggende zeeën, in de palm van zijn hand hield, deed hij precies waar hij zin in had, zonder zich te storen aan kritiek of spot.’ Tegenstanders, zoals de monnik Saikō, komen zwaar op de koffie. ‘Kiyomori beval om Saikō’s kaak te breken, en toen die opdracht was uitgevoerd werd Saikō onthoofd op het kruispunt van Suzaku en de Vijfde Laan.’ Het is de aanzegging van veel meer bloedvergieten, soms op bijna industriële schaal, soms met een sadistische creativiteit. Het roept bij velen een eindtijd in gedachten en de hoop dan wel vrees dat het huis der Taira, ‘dat al dit leed had veroorzaakt’, een angstaanjagend lot wacht. Dat lot heeft de vorm van de wederopstanding van de Minamoto, die vanuit hun verre provincies timmeren aan bondgenootschappen en legers. Steeds vaker en met steeds meer succes gaan ze de strijd met de Taira aan. Naarmate het verhaal vordert worden de legers groter (50.000 ruiters hier, 100.000 ruiters daar) en wordt de body count, om het in Hollywoodtermen te zeggen, grotesker. De pijlen van boogschutters regenen neer, er wordt gezwaaid met zwaarden en hellebaarden, bergstromen zien rood van het bloed, doden vallen ‘als blaadjes die door een storm van de boom worden geplukt’. Maar tegelijk is er schoonheid en poëzie; er zijn mensen die uit liefde voor vrouw en kinderen wanhopig vasthouden aan het ‘dauwdruppelbestaan’, of die het wereldlijke leven de rug toekeren en monnik worden; er zijn uitgesponnen reisverslagen en er is weemoed, veel weemoed. (‘Zelfs zij die samen een halve dag onder de bloesems hebben doorgebracht, of een nacht lang hebben genoten van de volle maan, en zelfs reizigers die, overvallen door een bui, geschuild hebben onder dezelfde boom, gaan met pijn in het hart uiteen.’) Opmerkelijk voor een verhaal dat zijn oorsprong vindt in een orale traditie is de soms verbluffende rijkdom van de taal (‘Hij voelde zich alsof hij de snor van een draak moest strelen.’). Met de opkomst van de Minamoto bladdert de hofcultuur af en wordt langzaam de basis gelegd voor het feodale tijdperk van het shogunaat, een militair bewind met de keizer als stroman. De Taira worden opgejaagd tot in alle uithoeken van het land, tot ze geen andere uitweg rest dan strijdend ten onder te gaan of zich te verdrinken in zee. De val van de Taira lezen is een belevenis. Terecht noemt vertaler Jos Vos het boek in zijn inleiding ‘een waar compendium van archaïsche vertelstijlen’. Voor vertalers, weet hij, ‘is er geen grotere uitdaging denkbaar’. Het is gepast om bij Vos stil te staan. Het is voornamelijk aan deze Belgische japonoloog te danken dat in de afgelopen decennia zoveel bepalende teksten uit de premoderne Japanse canon beschikbaar zijn gekomen voor het Nederlandse publiek. Vos vertaalde de zeventiende eeuwse reisdagboeken van de haiku-dichter Matsuo Basho, bezorgde in 2008 de bloemlezing Eeuwige reizigers, dat een staalkaart bood van premoderne literatuur, poëzie en toneelteksten, en volbracht in 2013 zijn vertalers-tour de force: het bijna 2.000 pagina’s tellende Het verhaal van Genji, Murasaki Shikibu’s elfde-eeuwse epos over de hofcultuur in Heian-kyo, het huidige Kyoto. Daarnaast vertaalde Vos onder meer het speelsere Hoofdkussenboek van Sei Shonagon en de boeddhistische overpeinzingen van Kenko (De kunst van het nietsdoen) en Kamo no Chomei (Hojoki – mijn leven als kluizenaar). En nu dus De val van de Taira, een vertelling die in vele versies bestaat, waaruit Vos de versie koos die in 1371 werd gedicteerd door de blinde, luit spelende monnik Akashi Kakuïchi. Wat Vos zo’n uitmuntende vertaler maakt is niet alleen zijn vermogen de taal van een verre, vreemde wereld tot uiterst soepel Nederlands te boetseren, maar ook de wijze waarop hij zijn vertalingen toelicht en annoteert. Elke vertaling geeft blijk van een diepgaande kennis van de historische, politieke, religieuze en literaire context. En al gaat veel daarvan bij de doorsnee lezer misschien het ene oor in en het andere uit, onherroepelijk wordt met het lezen van Vos’ vertalingen beetje bij beetje dieper begrip gekweekt van een wereld die voor de meeste westerse lezers – zo die al een beeld hebben – slechts bestond uit filmclichés.  Nu is de vraag: is dat nodig? Wat heeft een hofdame uit de elfde eeuw ons te vertellen wat nu nog relevant is? Of in het geval van De val van de Taira: wat moeten we met politieke machinaties van clans, keizers, vechtmonniken en politici uit een op zijn best donkergrijs verleden? Los van de algemene historische waarde van de hoofdwerken uit grote literaire tradities, is er iets aan de premoderne Japanse literatuur dat eeuwigheidswaarde verschaft: de menselijke dimensie. Ook een groot epos als De val van de Taira zoomt in op de emoties en overwegingen van tientallen kleine spelers. Een banneling die zijn dagen slijt op een afgelegen eiland. Danseressen aan het hof. Edelen en monniken. Veel daarvan draait om schoonheid, verlies, familie, liefde, levensvreugde, schaamte, schuld en doodsdrift, zo invoelbaar gemaakt dat het geen enkele moeite kost contact te maken met die oude wereld. En erdoor verrijkt te worden. Wat me in het bijzonder aan De val van de Taira trof: hoe afgewogen de tekst is voor een in de tijd van de overwinnaars gecomponeerde tekst. Ja, de Taira plegen gruweldaden, maar het blijven mensen, soms zelfs uiterst fijnzinnige mensen. En met de Minamoto wordt het leven niet per se beter. De onbehouwen Kiso Yoshinaka, ‘opvallend boers in zijn gedrag’, maakt er een flinke bende van, tot afschuw van de veel rustigere Yoritomo, die het tot machtigste man zal schoppen, en diens jongere broer Yoshitsune, die eropuit wordt gestuurd om Kiso onschadelijk te maken. Natuurlijk moet De val van de Taira als historisch document met wat korreltjes zout worden genomen – de werkelijkheid, voor zover door historisch onderzoek vastgesteld, wordt geregeld beentje gelicht. Maar als literaire tekst staat het, zevenhonderd jaar na dato, als een huis.  

●●●●●
||https://www.nrc.nl//nieuws/2022/08/25/dit-klassieke-japanse-oorlogsepos-is-diep-menselijk-alle-gespietste-schedels-ten-spijt-a4139855
2022-08-26||Gevangenisdirecteur had gedetineerden niet mogen laten filmen door tv-ploeg|| Het is half acht ’s ochtends als de Landelijke Bijzondere Bijstandseenheid in vol ornaat de cel in Nieuwegein binnenstormt. Er is een tip binnengekomen dat er smokkelwaar in de cel verstopt zijn. De gevangene moet zich volledig uitkleden en wordt gevisiteerd. Daarna wordt hij zijn cel uitgezet en kijkt hij recht in het gezicht van tv-presentator Ewout Genemans en een cameraploeg die opnames maakt.   De gevangene protesteert: hij wil niet deelnemen aan een televisieprogramma. De Bijzondere Bijstandseenheid negeert de kritiek: de gevangenisdirecteur heeft met de opnames ingestemd. Werkt de gedetineerde niet mee – zo memoreert de gevangene de bewuste vroege vrijdagochtend  – dan zal de Bijstandseenheid hardhandig optreden en volgt er een sanctie. Anderhalve maand na de opnames in juni blijkt dat opnames nooit zonder toestemming plaats hadden mogen vinden. Nadat meerdere gedetineerden een klacht indienden, wees de  onafhankelijke beklagcommissie van de Penitentiaire Inrichting Nieuwegein vorige week de gevangenisdirecteur terecht, blijkt uit een uitspraak ingezien door NRC. Het gaat volgens advocaat Wesley van Soest om vijf gevangenen, allemaal cliënten van hem, die tegelijkertijd een klacht hebben ingediend, en allemaal gelijk kregen van de beklagcommissie. Volgens de beklagrechter is de privacy van de gedetineerden ten onrechte geschonden en hadden zij vooraf betrokken moeten worden bij de opnames. De opnames zijn „een ongerechtvaardigde beperking op de al beperkte vrijheid” van de gedetineerden en zouden alleen zijn toegestaan indien zij in het belang van de handhaving van de orde of de veiligheid in het cellencomplex zijn. Advocaat Van Soest zegt dat het gaat om gedetineerden die in gevaar zouden kunnen komen als de beelden worden uitgezonden. „Een deel van mijn cliënten heeft eerder van justitie te horen gekregen dat ze op een dodenlijst staan. Daarom kan elke vorm van publiciteit, zelfs als hun gezicht onherkenbaar gemaakt wordt, een gevaar voor hen betekenen.”  Volgens Van Soest is het ook een principiële kwestie. „De gevangenis kun je zien als iemands woning, de meest intieme omgeving die er is. Als je daar toestaat om te filmen, zonder dat de gedetineerden dat vooraf weten of toestemming hebben gegeven, dan ga je echt een grens over.”  De beelden zijn gemaakt voor het programma Ewout van RTL, dat  vanaf volgende week wordt uitgezonden. In het programma krijgt presentator Ewout Genemans een kijkje achter deuren die normaal gesproken gesloten blijven. Met de uitspraak is niet afgedwongen dat de beelden niet uitgezonden mogen worden: de rechter stelt dat hij niet gerechtigd is de uitzending van de opnames te voorkomen. Wel hebben de gedetineerden recht op een vergoeding van 40 euro. Advocaat Van Soest vindt dat naast de gevangenis ook de programmamakers hun zorgplicht hebben geschonden. „Genemans heeft, ook achteraf, geen van mijn cliënten geïnformeerd over wat hij met de beelden gaat doen. Ik vind dat je, als je als doel hebt commerciële televisie te maken, veel zorgvuldiger moet werken als je kwetsbare doelgroep als deze gaat filmen.”   Een woordvoerder van producent Fremantle zegt dat een camerateam voor de serie Ewout meeloopt met een speciale afdeling van justitie. Ze stelt dat de programmamakers vooraf niet weten wat er op een opnamedag gaat gebeuren. Ze stelt dat er „een zorgvuldige werkwijze” is afgestemd met justitie en in een onderliggend contract is afgesproken dat justitie gedetineerden vooraf op de hoogte stelt van opnames. „Het camerateam heeft zich aan de afspraken gehouden”, aldus de woordvoerder van Fremantle. Ze stelt dat de opnames in de gevangenis van Nieuwegein „een klein onderdeel” vormen van de hele aflevering en dat de betreffende beelden niet zijn meegenomen in de eindmontage.  De Dienst Justitiële Inrichtingen (DJI) laat weten mee te werken aan media-verzoeken om inzicht te geven in het uitvoeren van de publieke taak. Uitgangspunt daarbij is dat gedetineerden altijd onherkenbaar en onherleidbaar in beeld worden gebracht. Volgens DJI worden gedetineerden „wanneer het mogelijk is” vooraf geïnformeerd over opnames. In sommige gevallen, zoals onverwachte inspecties, is dat niet mogelijk. Dat de beklagcommissie stelt dat gedetineerden in dit geval toch vooraf geïnformeerd hadden moeten worden, zal DJI bij toekomstige mediaverzoeken ‘meenemen’ bij het wegen van die verzoeken. De woordvoerder stelt dat over individuele afspraken met mediaproducenten geen uitspraken gedaan kunnen worden. Jaap Brandligt, directeur van belangenbehartiger voor gedetineerden Bonjo, heeft geen goed woord over voor de gang van zaken. Hij wijst er op dat in dit soort situaties altijd overleg moet plaats vinden met de gedetineerden, bijvoorbeeld via de Gedetineerdencommissie. „Als je dit als directeur op eigen houtje beslist, dan kun je voorspellen dat er gelazer van komt.” ||https://www.nrc.nl//nieuws/2022/08/25/gevangenisdirecteur-had-gedetineerden-niet-mogen-laten-filmen-door-tv-ploeg-a4139854
2022-08-26||In 1989 had de NAVO Rusland moeten omarmen, schrijft deze Amerikaanse historica||Nog voor de Russische invasie van Oekraïne schreef de Amerikaanse historica Mary E. Sarotte een boek over die inval en het eraan voorafgaande conflict. Dat conflict gaat terug tot de val van de Berlijnse Muur in 1989 en de onderhandelingen over de Duitse eenwording, de toekomst van de NAVO en de internationale verhoudingen in Europa in de Koude Oorlog, die tijdenlang ijskoud en muurvast waren geweest. Ze is niet over één nacht ijs gegaan: duizenden bronnen en verwijzingen, subtiele verbanden heeft ze onderzocht. Zelf noemt ze als bijzondere doorbraken in haar onderzoek: de toegang tot de geschreven herinneringen van de Amerikaanse minister van Buitenlandse Zaken James Baker, de presidentiële bibliotheken van George Bush sr. en Bill Clinton, en het archief van de West-Duitse minister van Buitenlandse Zaken Joschka Fischer. Het sublimaat van al haar spitwerk is de beroemde (of beruchte) toezegging die de toenmalige Amerikaanse minister van Buitenlandse Zaken James Baker aan Sovjetleider Michail Gorbatsjov heeft gedaan in een gesprek op 9 februari 1990, namelijk dat de NAVO ‘not one inch’ zou opschuiven naar het oosten in ruil voor de Duitse hereniging. Minstens zo belangrijk is de reactie van president Bush sr. op deze toezegging: ‘to hell with that’, want de Verenigde Staten  roken dat er meer zat in de overwinning op de geïmplodeerde vijand.  Sarotte had hier in minder bewogen tijden al over gepubliceerd in bijvoorbeeld het prestigieuze tijdschrift Foreign Affairs, maar  voelde kennelijk wel aan dat het conflict ooit tot uitbarsting zou komen en zette alles nog eens op een rijtje in een meesterlijk boek. Elke herinnering aan de toezegging van Baker aan Gorbatsjov roept nu een ‘ja maar’ op en is riskant in het licht van  Poetins bloedige invasie, maar historisch onderzoek kan niet vermeden worden om verontwaardiging alleen. Sterkere argumenten zijn nieuw feitenmateriaal en een nieuwe afweging. Een aanvulling op eerdere publicaties van Sarotte zou het onvermoeibare graafwerk van de National Security Archives van de Washington University kunnen zijn, want het is niet duidelijk of Sarotte die geraadpleegd heeft. In 2017 onthulden NSA-documenten de gespreksweergave  van de besprekingen tussen Baker en Gorbatsjov, die en passant ook de in Nederland veelgehoorde bewering lijken te ontkrachten dat er niets van op papier staat. Ook ‘nieuw’ is uiteraard dat de Sovjet-Unie en het Warschaupact in 1990 nog bestonden, maar het volgende jaar, evenals het presidentschap van Gorbatsjov, niet meer.  Rode draad door het boek van Sarotte is dat we in de eerste jaren na 1989 een  kans hebben gemist om een vreedzame veiligheidsarchitectuur van Vancouver tot en met Vladivostok op te bouwen. Het beroemde overleg tussen Baker en Gorbatsjov op 9 februari 1990, waarin Gorbatsjov instemde met Bakers suggestie om de Duitse eenwording in te ruilen voor een toezegging dat de NAVO ‘not one inch’ naar het oosten zou opschuiven, mag wel een historisch hoogtepunt van de ontluikende liefde  tussen de VS en de Sovjet-Unie/Rusland genoemd worden. Misschien wel tot verbazing van Bush sr. en de Britse minister van Buitenlandse Zaken Douglas Hurd, die bang waren dat de Duitse Bondsrepubliek desnoods de NAVO zou opofferen omdat Kohl en zijn minister van Buitenlandse Zaken Genscher  de eenwording belangrijker vonden dan het voortbestaan van het westerse bondgenootschap. Het akkoord tussen Baker en Gorbatsjov bevatte echter beide, de optie opheffen-NAVO in ruil voor Duitse eenwording was van tafel, ook al levert Sarotte uitgebreid bewijs dat Oost- en Midden-Europese landen  de NAVO wel degelijk als een onvermijdelijk vangnet zagen voor het ineenstortende Warschaupact. Tal van factoren hebben in de jaren erna het ‘window of opportunity’ weer doen sluiten: niet in de laatste plaats de maximalistische opvattingen van Bush sr. en de geharnaste Republikeinen die de NAVO wilden bewaren en  vergroten, en die de winst van de Koude Oorlog zo snel mogelijk wilden verzilveren met zelfs een artikel-5-garantie voor de Baltische staten.  De VS roken dat er meer zat in de overwinning op de geïmplodeerde vijand Ook de oorlog tegen Irak leidde de aandacht enigszins af van Duitsland en de toekomst van de NAVO. Sarotte beargumenteert daarbij dat Bill Clinton, die in 1992 de verkiezingen had gewonnen, allerminst zeker was van winst in de midtermverkiezingen van 1994, laat staan dat hij naderhand wist hoe de affaire met Monica Lewinsky voor hem zou uitpakken. Het waren struikelblokken die elke optie voor een Amerikaans-Russisch partnerschap vertroebelden. Ook de Russen hadden schuld. De coöperatieve Jeltsin gebruikte bruut geweld in eigen land tegen de Tsjetsjenen en gaf ruimte aan  zowel reactionairen als aan zijn latere duivelskind Poetin.  Wilde Clinton aanvankelijk door het Partnership for Peace Program tijd kopen (Jeltsin noemde dat programma zelfs  ‘briljant’), de liefde tussen Bill en Boris bekoelde en de NAVO zou Europa blijven verdelen, in een scheidslijn die verder in het oosten lag dan tijdens de Koude Oorlog. Dus er zijn toch wel kansen gemist, concludeert Sarotte.  Pikant is dat ook de toenmalige senator Joe Biden in 1997 de NAVO-uitbreiding te haastig vond gaan. Hij was bang dat de confrontatie  weleens ten koste kon gaan van nucleaire wapenbeheersing, een omineuze vrees want daar is nu inderdaad niet veel meer van over. Waren er alternatieven? Ja, het had allemaal iets doordachter en minder snel moeten gebeuren. De fameuze diplomaat George Kennan waarschuwde tegen de uitbreiding van de NAVO. Kennan had het na de Tweede Wereldoorlog handiger aangepakt door de verliezer Duitsland  gezichtsverlies te besparen. In twee rondes  (1999 en 2004) was de NAVO-uitbreiding rond en lag Sint-Petersburg niet langer op 1900 kilometer van de NAVO-grens, maar op 160 kilometer.  Sarotte concludeert dat de NAVO anders had kunnen heten (niet al te Noord-Atlantisch), dat de Russische claim dat de NAVO verraad heeft gepleegd diplomatieker van de hand had moeten worden gewezen, dat de big-bang uitbreidingsronde van 2004 met Bulgarije, Roemenië, Estland, Letland, Litouwen, Slovenië en Slowakije voorzichtiger had kunnen plaatsvinden, dat beter geluisterd had moeten worden naar discreet gesputter uit Finland en Zweden – die hun eigen Russische probleem al decennialang anders hadden weten op te lossen – en dat aan  nieuwe leden ook andere garanties hadden kunnen worden gegeven dan de volledige artikel-5-bescherming.  Natuurlijk had de snelle methode ook voordelen, maar het had anders kunnen lopen. Dat is ‘what if’-geschiedenis, en nu het huis brandt moet er eerst geblust worden en kun je niet meer zonder de NAVO: ‘de gevolgen zouden verwoestend zijn’, schrijft Sarotte. Is ze zelf  naïef en ondoordacht? Nee, Sarotte heeft aangetoond dat historisch onderzoek loont en leert.  

●●●●●
||https://www.nrc.nl//nieuws/2022/08/25/in-1989-had-de-navo-rusland-moeten-omarmen-schrijft-deze-amerikaanse-historica-a4139853
2022-08-26||Tim Hofman: ‘Ik wil mij helemaal de tyfus deugen. Wat is daar mis mee?’||„Iemand zit te jokken”, zegt Tim Hofman over de nieuwe uitzending van Boos over The Voice of Holland. „Als mensen niet de waarheid zeggen, moeten we dat natuurlijk melden. Deze uitzending dient om het weer even op scherp te zetten.”  Ineens komt Boos, het online programma van Tim Hofman, deze donderdag toch nog met een vervolg op de roemruchte, gelauwerde aflevering ‘This is the Voice’. Die uitzending uit januari zorgde ervoor dat de talentenshow The Voice van de tv werd gehaald en mediatycoon John de Mol onder vuur kwam te liggen. Ook zorgde Boos voor een bredere discussie over seksueel wangedrag in Hilversum, en daarbuiten.  De video op YouTube werd tien miljoen keer bekeken en onder meer bekroond met de Nipkowschijf. Naast  Boos presenteert Hofman (Vlaardingen, 1988) bij BNNVARA het programma Over mijn lijk, over jongeren die ongeneeslijk ziek zijn. Zondag begint Tim Hofman met nieuwe reeks van Pak de macht, waarin hij breder kijkt naar machthebber s en machtssystemen.   Waarom niet eerder een vervolg over The Voice? „We wilden toen geen vervolg maken puur omdat we succes hadden. We vonden: het moet er wel iets aan toevoegen. Verder vonden we: het moest over de misstanden gaan, niet over mij of over het programma. En op zich zorgde de samenleving zelf voor het vervolg: de uitzending heeft veel gesprekken opengebroken. Bij gezinnen aan de keukentafel, in vriendengroepen, en in bredere zin: bij bedrijven, in het kabinet; maatschappijbreed.” Wat was de aanleiding om toch weer naar The Voice terug te keren? „Nu kregen we een melding van diverse vrouwen die we eerder spraken, dat John de Mol gelogen zou hebben in de uitzending, toen hij zei dat hij eerder van maar één melding wist. Over het wangedrag van Jeroen Rietbergen [muzikaal leider van The Voice] was al eerder een dossier gemaakt. Wij hebben een tape, appjes en getuigen die zeggen dat twee leidinggevenden naar John de Mol zijn gegaan.” Talpa bestrijdt dit in een verklaring die woensdag al uitging. Je kwam het afgelopen jaar in contact met vele vrouwen die over grensoverschrijdend gedrag verklaarden, over aanranding en zelfs verkrachting. Hoe was dat om als man te horen? „Als ik belde met een vrouw die zich bij ons meldde, was mijn eerste vraag: als je het fijner vindt om dit met een vrouwelijke collega te bespreken, dan kan dat. Soms zei de vrouw – minder dan ik had gedacht – ‘nou, dat vind ik inderdaad wel fijn’. Ik heb veel geluisterd naar mijn vrouwelijke collega’s, want dat dossier ging over henzelf. Aangerand worden of ongepaste opmerkingen krijgen kende onze hele redactie door en door.  Wat je hoorde over The Voice was: ‘Ja, maar zo was Jeroen Rietbergen nou eenmaal’. ‘Boys will be boys’. Of: ‘je verpest de sfeer als je er wat van zegt’. Daar waren wij al langer mee bezig, als mens en ook als makers. Dat moet ook denk ik, als je zo’n programma wil maken. Nu konden we de veiligheid en nazorg bieden die nodig was.” Maakte het succes van de uitzending je bewust van je eigen macht? „Zeker. Na afloop hebben we het gehad over: Wat is onze machtspositie eigenlijk? Hoe legitiem is het nog als wij nu, met onze vermogens en aantal kijkers, voor een uitzending naar een scooterdealer gaan voor iemand die nog een accu van vijf tientjes krijgt? Dat is niet fair. Dan maak je meer stuk dan dat je dingen oplost. De ene dag gaat het over een oplichter, en de andere dag een groot bedrijf dat zijn klanten naait. We werden erop gewezen dat die items over kleine zaken dweilen met de kraan open is. Toen dacht ik: ja, kut. Dat is ook zo. Daarom zijn we steeds meer naar de machtsconstructen erachter gaan kijken, om daar aan te morrelen.” Waar gaat ‘Pak de macht’ over? „We willen laten zien hoe macht werkt, en hoe je als burger iets kunt doen tegen machtsconstructen die niet deugen. We maken er een over studiefinanciering, en een over Schiphol. Dit is een programma onder de vlag van Boos. In Boos behandelen we veel misstanden, en soms vereist dat gewoon iets meer toelichting, in een rustiger tempo. Toen dachten we: laten we dat op tv doen. Dan kun je er lekker voor gaan zitten.” Je gaat na dit interview naar het Binnenhof. „We maken een uitzending over Mark Rutte en zijn macht, en of hij die goed gebruikt. Dus dat gaan we hem vragen.” Klinkt als ‘Buitenhof’: een redelijke vraag stellen aan de premier. „Ja, maar dan met wat meer punk, in vorm en benadering. Inhoudelijk lijkt het wel op DWDD University. We willen zaadjes planten, misschien een frisse visie op bepaalde dossiers bieden. Dus er hoeft niet meteen een regering te vallen, zoals bij het kinderpardon bijna gebeurde.” Draag je weer een pak, net als vorig seizoen? „Dat heb ik uitgedaan. Ga ik niet meer doen. Ik voelde me zo’n PvdA-politicus uit de grachtengordel die het over het volk gaat hebben.” Voel jij je ook weleens gepakt, als machthebber? „Ja, ik krijg gewoon weleens op mijn kloten en ik denk dat dat goed is.” Voel je je ook wel eens machteloos? „Ik kan me machteloos voelen als een uitzending niets bereikt. Maar verder: als ik me ergens druk over maak, dan kan ik er publiekelijk iets over zeggen. Ik kan programma's maken over de problemen die ik ervaar. Dat werkt wel als een pleister. Dat is maar goed ook, want als ik  me echt machteloos en gefrustreerd zou voelen, zou ik geen goede programma’s kunnen maken. Ik wil verder ook niet zeuren over machteloosheid. Ik heb als witte heteroman mijn basispakket aan privileges. Dus ik ben nooit in mijn nek gespuugd en ‘vieze homo’ genoemd. Tegen mij is nooit gezegd: ‘Ga terug naar je eigen land’. Ik heb wel problemen, ik heb last van depressies, maar die worden niet veroorzaakt door de maatschappij.” Is er bij jou ook een bel gaan rinkelen van: shit, dat heb ik ook niet goed gedaan? „Als ik mezelf teruglees op Twitter, dan kom ik seksistische grappen tegen, het n-woord, racistische stereotypering. Ik ben door die oude tweets gegaan, met in mijn achterhoofd: ‘Wat zijn de denkpatronen die ik heb of had?’ Als man, vanuit je mannelijke machtspositie, ben je ook verplicht om dat met je spiegelbeeld aan te gaan.  Dat is een traject waarin je nooit uitgeleerd bent. Pijnlijk is dat ook. Ik denk dat ik in Luyendijks termen een flinke zevenvinker ben. Met een achtste vinkje voor mediamacht. Als ik een steen in de vijver gooi, ontstaat er een hele golfslag. En ik wil niet dat mensen uit gemarginaliseerde groepen daarin verzuipen. Ik wil dat er ergens een oude eik gaat wankelen.” Ooit was je zomaar iemand, en nu moet je op je woorden passen. Weegt dat niet op je? Ineens geagiteerd: „Nu gaan we een soort route in waar ik heel allergisch voor ben.  Er wordt mij vaak een imago van ‘opperdeuger’ aangewreven. Het is niet gek om bezig te zijn met het effect dat je hebt op de omgeving. Ik ben niet minder vrij als ik niet meer bijdraag aan onderdrukking. Ik heb geen moment gedacht: holy shit, wat een beklemmende dag nu ik geen racistische grappen meer kan maken.”  Maar breder dan letten op onderdrukkende taal – als bekende Nederlander moet je toch meer op je gedrag letten dan toen je nog onbekend was? „Wat lul je nou, man? Ik moet niet overal op letten, ik wíl overal op letten. Er is een angst en allergie ontstaan voor niet-onderdrukken.  De cabaretier die zegt dat hij niets meer mag zeggen, is een cabaretier die gewoon voor het eerst kritiek krijgt. Hij vindt het vooral erg dat de ander nu ook wat mag zeggen. Die cabaretier moet niet zo zeiken.  Rechts heeft de term woke gekaapt en nu is woke iets stoms. Deugen is iets stoms. Maar ik wil mij helemaal de tyfus deugen. Wat is daar mis mee?” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/25/tim-hofman-ik-wil-mij-helemaal-de-tyfus-deugen-wat-is-daar-mis-mee-a4139851
2022-08-26||AzG: twee asielzoekers Ter Apel met spoed naar het ziekenhuis gestuurd||Artsen zonder Grenzen (AzG) heeft donderdag twee asielzoekers die verblijven bij het aanmeldcentrum in Ter Apel met spoed naar het ziekenhuis gestuurd. Dat bevestigt de hulporganisatie na berichtgeving van persbureau ANP. Het gaat om een man met hartproblemen en een ander met suikerziekte, die al een maand geen insuline meer kreeg. Over de huidige toestand van de twee is nog niets bekend. Ook de directe aanleiding van hun gezondheidsproblemen is nog onduidelijk.  Artsen zonder Grenzen biedt sinds donderdagochtend medische hulp bij het aanmeldcentrum in Ter Apel met een team van zes medewerkers. Ze blijven dat ten minste vier tot zes weken doen. Het is de eerste keer dat de organisatie actief is binnen Nederland. „De levensomstandigheden in Ter Apel zijn onmenselijk en moeten onmiddellijk verbeterd worden”, schreef de organisatie donderdagochtend op Twitter.  Een woordvoerder van Artsen zonder Grenzen zegt dat de hulpverleners bij het aanmeldcentrum veel stress zien onder de asielzoekers. Verder hebben mensen verwondingen en huidziekten, door gebrek aan hygiëne – „geen douches, de toiletten worden niet schoongemaakt”. Asielzoekers met chronische ziekten zijn soms al tijden door hun medicijnenvoorraad heen, „zoals de man met suikerziekte”.  In de nacht van dinsdag op woensdag overleed een baby van drie maanden oud in een sporthal bij het Groningse aanmeldcentrum. De doodsoorzaak is nog onduidelijk en wordt onderzocht door de Inspectie Gezondheidszorg en Jeugd (IGJ) en de Inspectie Justitie en Veiligheid (IVJ). De inspecties onderzoeken onder meer de medische oorzaak, de beschikbare zorg en de invloed van de leefomstandigheden in Ter Apel. Al maanden komen er meer asielzoekers aan bij het aanmeldcentrum dan er slaapplekken zijn. In de afgelopen twee nachten sliepen zo’n zevenhonderd mensen buiten. ||https://www.nrc.nl//nieuws/2022/08/25/azg-twee-asielzoekers-ter-apel-met-spoed-naar-het-ziekenhuis-gestuurd-a4139848
2022-08-26||Man die onwel werd bij arrestatie in Borne overleden||Een gearresteerde man bij wie een politieagent zijn knie op de torso plaatste is overleden. Dat meldt Richard Korver, de advocaat van de omgekomen man, donderdag in een persbericht. De Rijksrecherche begon maandag een feitenonderzoek naar het incident in Borne, bij Hengelo. Een inzittende van een andere auto filmde het incident, dat vorige week donderdag plaatsvond. Te zien is hoe twee agenten een bewusteloos uitziende man uit een politieauto slepen, waarbij een van de agenten tot twee keer toe een knie op zijn borst plaatst. De 37-jarige man werd aangehouden omdat hij autoreed onder invloed van drugs. Hij werd onwel tijdens de rit op weg naar het politiebureau. Sindsdien verkeerde hij in levensgevaar. De familie van de omgekomen man, van wie alleen de voornaam Marcus bekend is gemaakt, schakelde Korver in om eigen onderzoek te verrichten naast dat van de Rijksrecherche. „Marcus laat twee jongen kinderen achter”, zo staat te lezen in het persbericht. Korver en de familie roepen ooggetuigen van het incident op om zich te melden. Marcus’ nabestaanden hebben een foto van hem vrijgegeven: Foto van de 37-jarige Marcus
||https://www.nrc.nl//nieuws/2022/08/25/man-die-onwel-werd-bij-arrestatie-in-borne-overleden-a4139849
2022-08-26||Op de Wallen kookt hij voor Oekraïners en bidt hij voor prostituees||Het is een steil trapje op, en dan staan we in de woonkeuken van Maarten Klok. Die biedt ruim uitzicht op de Oude Kerk, midden in de Amsterdamse Wallenbuurt. Ik ken Maarten (32) van de kerk, de Sint Nicolaasbasiliek, op zo’n 400 meter van zijn huis. Net als ik  volgde hij een leescursus theologie  in kerkelijk verband, maar hij was jong, zeer bijbels onderlegd en vanzelfsprekend gelovig, alsof dat voor begin dertigers voor de hand ligt. Ik hoor later dat hij werkt als jurist, dat zijn studentikoze flatje van 45 vierkante meter, waar hij samenwoont met zijn Braziliaanse vrouw, onderdeel uitmaakt van een christelijke woon- en leefgemeenschap. Zo’n zestig mensen huizen er in verschillende, met elkaar verbonden panden, aan de Oudezijds Voor- en Achterburgwal.  Er is ook plek voor noodopvang: alleenstaande moeders, soms illegaal, mensen wier huwelijk net op de klippen is gelopen of die worstelen met een verslaving. In de gastenkamers verblijven gevluchte Oekraïners.    Maarten leidt  rond door een wirwar van gangetjes en steegjes: de refter, of ontmoetingsruimte, waar ook mensen van buiten de leefgemeenschap welkom zijn, de grote eetkeuken, waar alle bewoners ’s avonds kunnen eten. En dan is er nog de perfecte, voorname bibliotheek, waar de boeken  langs de hoge muren opklimmen.  Hij  vond hier een woonruimte toen hij naar Amsterdam verhuisde, maar daar horen ook taken bij: met zijn vrouw kookt hij incidenteel voor de Oekraïners, hij eet vaak samen met de groep, en door al die activiteiten, zegt hij zelf, ontkomt hij aan de bubbel van gelijkgezinden. „De mensen hier komen uit alle klassen en culturen. Dat maakt me gelukkig. Ik leer ontzettend veel van hen over het leven, vaak meer dan van mijn hoogopgeleide collega’s.” Hij proeft nu het woord ‘verbinding’ even op zijn tong, een licht ironische  grijns op zijn gezicht, en besluit dan: „Zo moet je het geloof ik toch noemen. Wij zijn metterwoon verbonden met elkaar.” De gemeenschap heeft ook een eigen kapel, in een lage kelderruimte, die je de indruk geeft bijeen te zitten als de eerste christenen. Tweemaal daags worden hier gebedsdiensten gehouden, Maarten neemt er eens per week één voor zijn rekening.  Ik tel: „Je gaat wekelijks naar de mis in de Nicolaas, en daarnaast…” „Daarnaast probeer ik twee keer per week de diensten in de gemeenschapskapel bij te wonen.”   Over dat standvastige geloof van hem: „Mijn vader is predikant, Nederlands-hervormd in Putten; hij komt uit de orthodoxe hoek, Gereformeerde Bond, die nu gedeeltelijk is opgegaan in de Protestantse Kerk Nederland. Wij lazen thuis dagelijks uit de Bijbel, en mijn vader bereidde zijn preken zeer terdege voor in zijn  studeerkamer. Op dat soort momenten bleven wij, zes kinderen en mijn moeder, zoveel mogelijk uit zijn buurt.” Als domineeszoon werd je in Putten toch anders behandeld, zegt hij: „Welwillender, de volwassenen gingen voorzichtig met je om. Van de andere kant werd je door de gemeenschap ook meer in de gaten gehouden. En vergeet niet: dat bevindelijk reformatorische geloof waarin ik ben opgevoed, gaat ervan uit dat de Bijbel niet alleen verstandelijk moet worden begrepen, maar met heel het hart. Het doordringt je leven, het vraagt om daden. En toch ben je nooit zeker van Gods genade, want de erfzonde maakt dat je ook niet zomaar op je eigen verlangens en emoties kan vertrouwen. Dat kan een mens wanhopig maken.” Maarten bleek een stapelaar als middelbare scholier: mavo, havo, hbo,  universiteit. Hij begon als student theologie en rechten, maar de eerste studie liet hij al snel vallen, in zijn  overmoed had hij gedacht dat-ie dat Oudgrieks zelf wel even onder de knie zou krijgen.  Hij was toen hij nog op de mavo zat een wat vreemde jongen, in de ogen van zijn medeleerlingen. Niet zozeer omdat hij gelovig was, Putten maakt tenslotte deel uit van de Biblebelt, maar omdat hij zich als vijftienjarige graag terugtrok in het bos, om daar sigaren te gaan roken. Hij was een einzelgänger, zeker niet een gangmaker.  „Mijn middelbareschooltijd heb ik in een wereldvreemde waas doorgebracht.”  Boeken lezen, geestelijk voedsel tot je nemen, dat was belangrijk. En tijdens zijn hbo-opleiding was er een docent ethiek die de romans van de Franse schrijver Houellebecq behandelde. Ineens was er de vonk die oversloeg. „De genadeloze blik waarmee Houellebecq de moderne wereld beziet, wijkt niet principieel af van het zondebesef dat ik van huis uit mee kreeg.”  En Maarten wilde lezen, schrijven, debatteren, hij gaf zichzelf de opdracht mee  – misschien onbewust, zegt hij nu – om  ‘profetisch’ te zijn. Hij werd na enige tijd praeses van de christelijke studentenvereniging op reformatorische grondslag in Groningen. „Dat was”, zegt hij glunderend, „een dagtaak.” Daarnaast was hij ouderling, een hele jonge, in de Groningse Martinikerk. Een waardig plaatsvervanger van zijn vader, iemand die de gemeenschap voorging. En al die taken, al dat plichtsbesef, zouden uiteindelijk leidden tot een burn-out die een jaar duurde.  En nooit eens getwijfeld aan de kerk, aan het geloof? Maartens ‘neen’ klinkt kordaat. Hij betoogt hoe belangrijk voor zijn vader en ook voor hemzelf het eenheidsidee is van het christelijk geloof. „Als Nederlands Hervormde ‘scheur’ je niet, je gaat, net zoals mijn vader uiteindelijk toch deed, op in het grotere verband van de Protestantse Kerk Nederland, ook al betekende dat voor hem als orthodox gelovige een grote worsteling.”  Maar wel was er de blikverruiming, die al in zijn Groningse studietijd begon. „De eenheid van de kerk en het christendom, daar was het dus allemaal om begonnen, maar er bestond toch ook die andere kerk, de wereldkerk van het rooms-katholicisme, waar bij ons thuis vooral hoofdschuddend over werd gesproken. Ik was in contact gekomen met een Groningse pastoor, die mijn fanatisme relativeerde, alleen al omdat de man zo zichtbaar van het leven genoot, lekker eten met een glaasje wijn erbij. Ik was dat niet op die manier gewend, die lichtere opvatting van het leven.” Er kwamen felle discussies met zijn vader. „Meer en meer begon ik te ervaren dat geloven niet uitsluitend een kwestie is van de individuele relatie die een mens met God onderhoudt, maar dat geloven iets collectiefs is, een gemeenschappelijke ervaring. Voor mij was het een verademing te leren over de Heilige Communie, als het tastbare bewijs van Gods genade. En  over ‘de gemeenschap van de heiligen’. Het draait niet alleen om God en jou en jou en God, en dan maar hopen dat je geloof authentiek is.”  Ondertussen heeft Maarten besloten aan de Universiteit van Maastricht te gaan studeren, en welja: hij zal zich daar katholiek laten vormen. Voor het merendeel van agnostisch Nederland zal het allemaal lood om oud ijzer zijn, maar een bevindelijk-gereformeerde man, die besluit om rooms te worden…  Het ligt niet voor de hand. „Mijn vader, met zijn eigen achtergrond in de bevindelijk-gereformeerde zuil, vond mijn stap gigantisch. De RKK was in zijn ogen dan niet de antichrist, maar de kern van het geloof ging bij de katholieken toch grotendeels verloren.” Ik ben via mijn kerk dus de katholieke Maarten tegengekomen, die tegelijkertijd zo’n sterke binding heeft met het orthodox-protestantse deel van Nederland, dat hij de oecumene zelf lijkt te belichamen. De bijbel-exegese tijdens de katholieke preek: dat heeft-ie wel eens diepgaander gehoord. Maar ook zijn leefgemeenschap gaat uit van christelijke eenheid: er zijn mensen uit de Pinksterbeweging, baptisten, hervormden, vrijgemaakt-gereformeerden en ook een paar katholieken.  Zelf dreig ik de hele tijd te vergeten dat Maarten overdag ook nog werkt als jurist, bij een letselschadebureau. Hij is het exacte tegendeel van de snelle, Amsterdamse Zuidas-advocaat. Tekenend is het reisje dat hij maakte met zijn vrouw: hij vertelde me vooraf dat hij geboekt had voor een hostel, met zo’n tien bedden per slaapzaal. Ik verklaarde hem voor gek. Maar hij bleef bij dat hostel, al gebiedt de eerlijkheid te zeggen dat hij  en zijn vrouw na twee doorwaakte nachten vanwege dronken kostgangers in datzelfde hostel een kamer namen voor twee personen. En dan is het bijna half acht, tijd voor de avonddienst in de gemeenschapskapel. We lopen een klein stukje over straat, over de Oudezijds Achterburgwal met zijn sekstheaters, uitsmijters en portiers, en betreden dan de kleine kelderruimte. Banken rondom. Er druppelen nu wat medebewoners binnen, er liggen liedboeken waaruit gezongen gaat worden, en er is een geprinte liturgie voor deze dienst. Een man met een gitaar neemt het woord en gaat ons voor in gebed. Er wordt uitgebreid gedankt voor wat de dag ons bracht, er wordt gebeden, ook voor de prostituees en uitsmijters die op nog geen tien meter van ons verwijderd zijn; voor de vrede, voor de Oekraïners, die in oorlog zijn. Vrijblijvend is het niet, want in ons midden is een Oekraïense moeder met haar zoontje, die de gelezen bijbeltekst van vandaag in het Russisch voordraagt. Het jongetje humt door de tekst van zijn moeder heen, misschien zegt hij wel een gebed op. Amen, einde dienst. En dan de lage deur door, en pardoes in het gewoel van de Wallen terechtkomen – de slenterende toeristen, de schreeuwende mannen die de seksshows aanprijzen.  Het verband tussen het voorafgaande is losjes, maar het verband is er. Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen. Deze week: Maarten Klok.||https://www.nrc.nl//nieuws/2022/08/25/op-de-wallen-kookt-hij-voor-oekrainers-en-bidt-hij-voor-prostituees-a4139850
2022-08-26||De gaswinning in Groningen door de jaren heen|| Lees meer artikelen over de gaswinning in Groningen 

||https://www.nrc.nl//nieuws/2022/08/25/de-gaswinning-in-groningen-door-de-jaren-heen-a4139648
2022-08-26||Opinie | Aanpak lerarentekort vergt inperken van deeltijdwerk||In een deel van het land is de zomervakantie voorbij en openen de schooldeuren  weer. Enkele scholen in kwetsbare wijken bieden maar vier dagen per week onderwijs. Deze capitulatie illustreert hoe nijpend het gebrek aan bevoegde leerkrachten is in het primair onderwijs. In voltijdsbanen gerekend hebben we onvervulde vacatures voor 9.100 leerkrachten en 1.100 schooldirecteuren. Omdat veel leerkrachten in deeltijd werken, zoeken we er daar in de praktijk nog veel meer van. Dit lerarentekort is ongekend groot en maatschappelijk onacceptabel. Omar Ramadan is bestuursvoorzitter van Sophia Scholen en bestuurslid van de PO-Raad.  Als wij in het primair onderwijs er niet in slagen om leerlingen een adequaat fundament aan kennis, vaardigheden en persoonsontwikkeling mee te geven, zal zo’n onvoldoende start hen een leven lang parten spelen, zeker bij kinderen die thuis in achterstand opgroeien. De politiek roept steeds luider om betere taal- en rekenresultaten van onze leerlingen, maar haar eigen steun om daarvoor het lerarentekort te beperken is te mager.  Onderwijsminister Wiersma (VVD) kondigde net voor de zomer onorthodoxe maatregelen aan, maar komt niet veel verder dan het promoten van de lerarenopleiding, zij-instroom subsidiëren en meedenken over wat eufemistisch onderwijs anders organiseren is gedoopt. Dat laatste komt neer op leerlingen minder les geven.  In de presentatie van zijn plannen leidde Wiersma de aandacht af met de onterechte beschuldiging dat we overwerk niet uitbetalen en talmen met vaste contracten, misstanden die het primair onderwijs vreemd zijn. Hij  verwarde ons kennelijk met andere sectoren waar zijn ministerie verantwoordelijk voor is, zoals de omroepen en cultuur, waar onbetaald overwerk en de aaneenrijging van tijdelijke contracten schering en inslag zijn. Het lerarentekort aanpakken kan niet zonder het beperken van het éénzijdige recht op deeltijdwerk. De omvang van de gemiddelde baan in het primair onderwijs is nu zo’n drieënhalve dag per week en in veel onderwijsorganisaties nog minder. Drie of twee dagen per week voor de klas staan is eerder regel dan uitzondering. Na de pabo starten leerkrachten hun loopbaan meestal met een baan van 0,8 tot 1 fte, maar het is gebruikelijk geworden om na enige tijd steeds minder te gaan werken, uiteindelijk tot dus wel de helft van de aanvankelijke aanstelling.  Werkdruk en zorg voor eigen kinderen zijn de belangrijkste motieven. Nu wordt kinderopvang gelukkig nagenoeg gratis. En onderzoek wijst uit dat deeltijdwerk leerkrachten meer in plaats van minder werkdruk oplevert. Bepaalde taken moet iedereen doen, hoe groot of klein de baan ook is, en minder werken verkleint de grip op je eigen werk. Doordat leerkrachten met het huidige tekort volop moeten invallen voor collega’s, is de drang om de eigenlijke baan te beperken echter zeer goed te begrijpen. De enige manier om het lerarentekort aan te pakken, is het recht op deeltijdwerk limiteren. Dat recht is in Nederland schier onbeperkt. Onderwijsorganisaties moeten nagenoeg elk verzoek om minder te gaan werken, hoe fiks, plots of ongelegen ook, honoreren. In plaats van ons op te jutten om beter te presteren met minder mensen, zou de politiek ons moeten bijstaan door het ongebreidelde recht op deeltijdwerk te beperken tot bijvoorbeeld vier vijfde van de aanvankelijke aanstelling. Uiteraard blijft een kleinere baan mogelijk, maar dan alleen met wederzijdse instemming in plaats van een éénzijdig recht.  Het nagenoeg ongelimiteerde recht op deeltijdwerk is in ons land geïntroduceerd om werkloosheid te bestrijden en meer vrouwen te bewegen tot betaalde arbeid. Met arbeidstijdverkorting wilde de overheid voltijdsbanen verkleinen zodat er banen ontstonden voor werklozen. Dit is momenteel uiteraard een anachronisme. Ook de bevordering van vrouwelijke arbeidsparticipatie is inmiddels behaald, zij het in banen, niet in uren. In Nederland heeft maar een kwart van de werkende vrouwen een voltijdsbaan, terwijl dat in de EU voor meer dan tweederde geldt.  Nederland is kampioen deeltijdwerk en binnen ons land is het basisonderwijs, waar vrouwen 85 procent van het lerarenkorps uitmaken, koploper. Thuis zeggen veel mannelijke partners dat hun werkgevers echt niet toestaan de eigen baan in minder uren te doen, waardoor de zorg voor kinderen en huishouden onevenwichtig wordt verdeeld. Het gemak waarmee het onderwijs minder werken accommodeert contrasteert sterk met hoe moeilijk andere, zeker private sectoren hier in de praktijk over doen. Een inperking van het recht op deeltijdwerk in het basisonderwijs, zoals hierboven voorgesteld, kan het benodigde tegenwicht bieden.  Uiteraard is het beter om leerkrachten te verleiden meer te blijven werken dan ze daartoe te dwingen. Maar het clausuleren van het recht op deeltijdwerk is nodig voor een cultuurverandering waarin de schooljuf haar baan niet zomaar halveert terwijl haar partner evenveel blijft werken als voorheen.||https://www.nrc.nl//nieuws/2022/08/25/aanpak-lerarentekort-vergt-inperken-van-deeltijdwerk-a4139847
2022-08-26||Cyber Security Raad: chatberichten kunnen op korte termijn niet afgetapt worden||De Cyber Security Raad (CSR) ziet op „korte en middellange termijn” geen mogelijkheden om Nederlandse opsporingsdiensten op een veilige manier mee te laten lezen met versleutelde digitale berichten. Dat staat in een donderdag gepubliceerd advies van de raad die de regering adviseert op het gebied van digitale zaken. Het ministerie van Justitie en Veiligheid moet op zoek gaan naar „reële alternatieve mogelijkheden” om criminelen op te sporen, zoals hacken en het opvragen van bedrijfsgegevens. Berichten via chatdiensten zoals WhatsApp, Instagram en Signal zijn steeds vaker sterk beveiligd met zogenaamde end-to-end-encryptie. Dat wil zeggen dat zelfs de beheerders van de chatdiensten de communicatie niet kunnen lezen, alleen de zender en de ontvanger van het bericht. De berichten zijn daardoor goed beschermd, maar criminelen óók van die strengere beveiliging. Een „dilemma”, schrijft de CSR. Het ministerie van Justitie en Veiligheid zoekt daarom al jarenlang naar manieren om ‘achterdeurtjes’ te bouwen in de versleuteling van die berichtenapps, zodat aftappen mogelijk wordt. Ook in de Europese Unie lopen zulke onderzoeken. In afwachting van de uitkomsten van die bredere zoektochten naar veilige aftapmogelijkheden, adviseert de CSR het kabinet nu alternatieven te verkennen. De raad spreekt zich overigens nadrukkelijk niet uit „over de (on-)wenselijkheid van functionele of technische inperkingen van encryptie”.  CSR-lid Bart Jacobs, hoogleraar aan de Radboud Universiteit Nijmegen, noemt het advies niettemin „een doorbraakje”. In de Cyber Security Raad zitten naast academici en experts uit het bedrijfsleven ook vertegenwoordigers vanuit de opsporings- en inlichtingendiensten. „Op dat punt - of nu wel of niet verder gezocht moet worden naar mogelijkheden om een decryptiebevel te geven - daar is de raad niet eensgezind over. Encryptie wordt nog niet door iedereen zonder meer geaccepteerd en dus wordt een oordeel zorgvuldig vermeden. Maar dat die diensten bereid zijn na te denken over alternatieven, dáár ligt vooral de meerwaarde van dit advies.”  Bij chatdiensten is volgens Jacobs waarschijnlijk veel meer informatie wél te verkrijgen door de opsporingsdiensten. „Alleen hebben ze dat nooit goed geprobeerd, want soms werken die bedrijven mee en soms niet. In zo’n onderzoek hebben opsporingsdiensten vaak meerdere pannetjes op het vuur, en vaak worden zulke verzoeken uiteindelijk niet doorgezet.” Voor chatdiensten is het ‘achterdeurtje’ een principekwestie: zij menen dat het de encryptie als geheel verzwakt, terwijl sterke versleuteling essentieel is om de vertrouwelijkheid van de chatberichten wereldwijd te beschermen. Volgens Jacobs spelen ook commerciële belangen een rol. „Meewerken aan een verzoek van opsporingsdiensten maakt duidelijk wat zij allemaal weten over individuele gebruikers. Daar kan ongemak ontstaan.”  WhatsApp dreigde zelfs te vertrekken uit Nederland toen het ministerie van Justitie en Veiligheid chatdiensten wilde verplichten hun digitale communicatie aftapbaar te maken. Na verzet van onder meer het ministerie van Economische Zaken sneuvelde het voornemen. De Tweede Kamer wil ook niet dat encryptie aangetast wordt. Afgelopen juni werd het kabinet aangespoord end-to-end encryptie in stand te houden en „Europese voorstellen die dat onmogelijk maken niet te steunen”.  Met medewerking van Rik Wassens.||https://www.nrc.nl//nieuws/2022/08/25/cyber-security-raad-chatberichten-kunnen-op-korte-termijn-niet-afgetapt-worden-a4139839
2022-08-26||Blackstone aast op muziekrechten van Pink Floyd|| In het kritische ‘Money’ (1973) maakte Pink Floyd-voorman Roger Waters nog een punt van ongebreideld kapitalisme. Anno 2022 wordt de muziekcatalogus van zijn rockband voor mogelijk een half miljard euro verkocht aan een investeringsfonds. Want niet alleen grote muziekbedrijven als Sony, Warner en BMG zijn geïnteresseerd in de eerder dit jaar in de etalage verschenen muziekrechten, ook durfinvesteerder Blackstone biedt mee, zo schrijft de Financial Times. Blackstone, dat in juli eigenaar werd van een nieuw te bouwen datacentrum in de Eemshaven en vorig jaar in Nederland in opspraak kwam wegens belastingontwijking, nam onlangs een belang in Hipgnosis Songs Fund. Dat bedrijf, opgericht door Chic-frontman Nile Rodgers en Merck Mercuriadis, de Canadese ex-manager van Elton John en Beyoncé, werkt als een vastgoedfonds (beleggers leggen geld in, de beheerders van het fonds investeren), maar dan met rechten van liedjes. De inkomsten uit die muziek gaan naar de beleggers. Hipgnosis heeft (delen van) de rechten in handen van muziek van onder anderen Neil Young, Blondie, 50 Cent, Red Hot Chili Peppers, Justin Timberlake en Chris Cornell. De Blackstone Group, een van de grootste private investeerders ter wereld met een beurswaarde van omgerekend 124 miljard euro, stelt voor de opkoop van muziekrechten een miljard dollar beschikbaar in fonds Hipgnosis Songs Capital. Eerdere grote bedragen gingen om in de rechten van Bob Dylan (bijna 250 miljoen euro, aan Universal) en Bruce Springsteen (ruim 440 miljoen, aan Sony). De (ex-)leden van Pink Floyd zetten in op 475 miljoen euro voor hun muziek- en merchandiserechten. De koper krijgt voortaan de opbrengsten uit onder meer ‘Wish You Were Here’, ‘Comfortably Numb’, ‘Another Brick in the Wall’ en het eerdergenoemde ‘Money’ met de profetische regels: „Grab that cash with both hands and make a stash”.||https://www.nrc.nl//nieuws/2022/08/25/blackstone-aast-op-muziekrechten-van-pink-floyd-a4139846
2022-08-26||ABC van betrokken organisaties bij de Groningse gaswinning||Het Centrum Veilig Wonen nam per 1 januari 2015 de afhandeling van Groningse aardbevingsschade over van gaswinningsbedrijf NAM. Die afhandeling kwam in 2017 opnieuw in andere handen, van het Instituut Mijnbouwschade (IMG). Er komt in maart 2014 regionaal overleg over de Groningse aardbevingsschade met het ministerie van Economische Zaken, de NAM, Groningse burgemeesters, een provinciebestuurder en maatschappelijke organisaties. Twee voorzitters moeten ervoor zorgen dat het regionaal belang niet langer wordt buitengesloten.  Energie Bedrijf Nederland is een staatsbedrijf dat de NAM het Groningse gas voor de Nederlandse overheid laat winnen en opslaan. Het heeft in de Maatschap Groningen 50 procent zeggenschap. Voor de winning, het transport en de verkoop van Gronings aardgas was samenwerking nodig tussen de rijksoverheid, oliebedrijven Shell en ExxonMobil en gaswinningsbedrijf NAM.  Die onderlinge afspraken zijn vastgelegd in een ‘Overeenkomst van Samenwerking’ uit 1963 en in de loop der jaren aangepast. Alle bij de gaswinning betrokken organisaties staan samen bekend onder de verzamelnaam ‘gasgebouw’. GasTerra is het bedrijf dat het Groningse gas verhandelt. Dit handelshuis is voor de helft in handen van de rijksoverheid (40 procent EBN, 10 procent staat), de andere helft is eigendom van Shell (25 procent) en ExxonMobil (25 procent).   De Gasunie transporteert het gas uit Groningen. Het bedrijf is voor 100 procent in handen van de overheid.  De Groninger Bodem Beweging behartigt de belangen van Groningers die benadeeld zijn door de aardbevingen in Groningen. 4.050 gedupeerden hebben zich aangesloten. De GBB probeert via het gerechtshof af te dwingen dat het Openbaar Ministerie de NAM strafrechtelijk gaat vervolgen. Het gaat om de vraag of de NAM met het veroorzaken van schade voor levensgevaar heeft gezorgd.  Het Groninger Gasberaad werd in 2015 opgericht na het opheffen van de Dialoogtafel. Het is een collectief van maatschappelijke organisaties in Groningen, waaronder de Natuur & Milieufederatie, Samenwerkende Bedrijven Eemsdelta, LTO Noord, huurdersplatform Aardbevingen Groningen en de woningcorporaties. In de Maatschap Groningen bepalen de rijksoverheid en de oliebedrijven samen het beleid voor de Groningse gaswinning. Namens het Rijk schuiven aan staatsbedrijf EBN en een regeringsvertegenwoordiger van Economische Zaken, namens de oliebedrijven Shell, ExxonMobil en exploitant NAM.  Ze vergaderen in een College van Beheer voor de Maatschap Groningen, via NRC zijn notulen uit de periode 2012-1015 uitgelekt. Na die publicatie besloot staatssecretaris Vijlbrief (Economische Zaken, D66) de topambtenaar van EZ terug te trekken uit de Maatschap. Voorzitter van de Maatschap Joost van Roost (ExxonMobil) weigert te komen voor zijn openbare verhoor in de parlementaire enquête. De Mijnraad is een adviesorgaan dat de minister van Economische Zaken adviseert over de verlening van mijnbouwvergunningen.  De Nederlandse Aardolie Maatschappij (NAM) haalt aardgas in Groningen uit de grond voor Shell, Exxon en de staat. Het is een joint venture van de oliebedrijven Shell en ExxonMobil. De Nationaal Coördinator Groningen (NCG) is verantwoordelijk voor de versterkingsoperatie in Groningen. Het Staatstoezicht op de Mijnen is toezichthouder. De organisatie geeft gevraagd en ongevraagd advies aan de minister van Economische Zaken op basis van inspecties en onderzoek. Lees meer artikelen over de gaswinning in Groningen||https://www.nrc.nl//nieuws/2022/06/24/abc-van-betrokken-organisaties-bij-de-groningse-gaswinning-a4139662
2022-08-26||Oud-topman Exxon weigert met parlementaire enquêtecommissie gaswinning Groningen te praten||Voormalig topman van olie- en gasbedrijf ExxonMobil Joost Van Roost weigert te komen naar de parlementaire enquêtecommissie die de gaswinning in Groningen onderzoekt, zo meldt de commissie donderdagmiddag. Hij was door de commissie opgeroepen voor een verhoor. Wat de reden van zijn besluit is, is niet bekendgemaakt. Normaal gesproken kan een parlementaire enquêtecommissie mensen die niet vrijwillig komen opdagen dwingen om naar het verhoor te komen. Dat kan echter alleen met Nederlandse staatsburgers - en Van Roost is Belg. Het lukte NRC donderdagmiddag niet om in contact te komen met Van Roost. Van Roost werkte vanaf de jaren tachtig voor ExxonMobil en was van 2000 tot en met 2017 topman van het bedrijf in de Benelux. De commissie wilde hem graag spreken over zijn rol in die periode. Van Roost was volgens de enquêtecommissie „hoofdverantwoordelijke van een belangrijke speler” in het gasdossier. Het beleid over de gaswinning werd bepaald in vergaderingen waarin de top van Shell, ExxonMobil, de NAM en de Nederlandse Staat bijeenkwam. Van Roost was daar bij. Commissievoorzitter Tom van der Lee (GroenLinks) noemt het „zeer teleurstellend” dat Van Roost niet komt opdagen. „Je wilt toch heel graag de hoofdverantwoordelijke van een belangrijke speler ook zelf horen”, aldus Van der Lee. „En daarom is het zeer teleurstellend dat hij om hem moverende redenen bij een weigering blijft.” De commissievoorzitter zegt alles geprobeerd te hebben om Van Roost naar het verhoor te krijgen, maar dat hem geen middelen meer resten. „Wij vinden dat hij door ons echt gehoord zou moeten kunnen worden omdat hij een belangrijke positie had in een vrij lange en cruciale periode in de gaswinning.” Het is ongebruikelijk dat iemand weigert te getuigen voor een parlementaire enquêtecommissie. Volgende week gaan de openbare verhoren van de parlementaire enquêtecommissie verder. Die spitsen zich vooral toe op de aardbeving in Huizinge van 2012, die met een kracht van 3,6 de zwaarste was die ooit in de provincie Groningen gemeten is. Dit werd in een eerder verhoor door voormalig Shell-topman Pieter Dekker een „gamechanger” genoemd. De commissie kijkt volgende week technisch naar de beving en de hierdoor veroorzaakte schade, maar spreekt ook over de impact die dit had op de maatschappij en op het beleid over de gaswinning. Onder meer Albert Rodenboog (burgemeester van Loppersum van 2003 - 2018), Maxime Verhagen (Minister van Economische Zaken, Landbouw en Innovatie en vicepremier van 2010 - 2012) en Bart van de Leemput (NAM-topman van 2009 - 2014) worden gehoord. Een van de dingen die de enquêtecommissie naar verwachting op de langere termijn diepgravend zal onderzoeken, is de besluitvorming over de hoeveelheid gas die na de zware beving in Huizinge werd gewonnen. Die ging in de jaren erna niet omlaag maar juist fors omhoog. ||https://www.nrc.nl//nieuws/2022/08/25/oud-topman-exxon-weigert-met-parlementaire-enquetecommissie-gaswinning-groningen-te-praten-a4139837
2022-08-26||De Jodenhaat begon al onder de keizer||O help, denk je meteen. Want Zo was het nu eenmaal, de derde en laatste roman van de Duitse schrijfster Gabriele Tergit (pseudoniem van Elise Hirschmann, 1894-1982) telt maar liefst vierenzeventig terugkerende personages verspreid over vijfenvijftig hoofdstukken, negen families, een krantenredactie, een paar communisten en nog wat losse types zoals een psychiater, een pensionhoudster en een handvol kunstenaars. Voor een schrijfster als Tergit, die in 2021 werd herontdekt, is het een niet ongebruikelijk recept. Ook in haar epos De Effingers, dat over de opkomst en ondergang van drie Duits-Joodse families in de jaren 1878-1948 gaat, raak je de weg vaak kwijt wanneer je de in dat boek opgenomen stamboom niet regelmatig raadpleegt.  Tergit werd in het begin van de jaren dertig een bestsellerauteur met haar grotestadsroman Käsebier verovert de Kurfürstendamm. Het boek viel op door de documentair-fragmentarische stijl en de eindeloze parade aan personages met hun rake dialogen, waarmee ze het flitsende Berlijn van de Weimar-republiek treffend neerzette.  Voor de roman Zo was het nu eenmaal, die pas vorig jaar voor het eerst in Duitsland verscheen, gelden min of meer dezelfde eigenschappen. Maar deze keer is het alsof je geen roman leest, maar naar een fascinerende historische documentaire kijkt waarin de personages in korte, elkaar voortdurend afwisselende scènes de geschiedenis van hún Duitsland vertellen, vanaf de keizertijd tot in de jaren zestig.  Dat Duitse uitgevers het manuscript in de jaren zestig afwezen, had behalve met hun toenmalige voorkeur voor experimentele schrijvers als Peter Handke, Günter Grass en Hans-Magnus Enzensberger vooral te maken met het pijnlijke onderwerp: de uitstoting, verdrijving en moord op de Duitse Joden als gevolg van een door de nazi’s aangewakkerde antisemitische mentaliteit, die haar wortels vindt in het keizerrijk en door de Duitse bevolking massaal werd aangehangen. Het duurt meer dan tweehonderd bladzijden voordat je in Zo was het nu eenmaal  vat krijgt op wie bij wie hoort. Het apart meegeleverde overzicht van alle personages heb je daarom hard nodig. Maar zodra je eenmaal op dreef bent, merk je dat al die personages, van wie je nooit echt veel te weten komt, er niet toe doen. Ze dienen eerder als middel om de tijdgeest invoelbaar te maken, waarbij Tergit antwoord probeert te vinden op de vraag hoe het kan dat zoveel Duitsers in Hitler geloofden.   De roman begint eind negentiende eeuw in de Berlijnse salon van de Joodse familie Stern. De vader, een speculant, heeft met investeringen in de industrie zijn slag geslagen. Als nieuwe rijke verhuist hij met zijn gezin naar een groot appartement in een deftige buurt. Vanaf dat moment worden ze aan zeven andere geassimileerde Joodse families uit de hogere burgerij gehaakt. Ze zijn Duitser dan Duits en houden van Wagner en de keizer.  Maar algauw klinkt de eerste dissonant als kantonrechter Julius Mayer zich erover beklaagt dat hij het onder die keizer nooit tot het Pruisische hooggerechtshof zal  brengen, omdat daar geen Joden meer worden toegelaten.  Een belangrijke rol in deze caleidoscopische roman wordt gespeeld door de buren van de Sterns, de Pruisische adellijke familie Von Rumke. Vader Willibald is majoor bij de generale staf. Zijn vrouw grossiert in antisemitische vooroordelen. Nog meer dissonanten klinken als majoor Von Rumke een bijeenkomst bezoekt van een nieuwe patriottistische beweging, die in naam van de keizer bereid is om oorlog te voeren tegen de ‘gehate Engelsen’. Deze reactionaire partij eist de invoering van vergaande antisemitische wetten, waarmee alle buitenlandse Joden kunnen worden uitgezet en de Duitse Joden tot tweederangsburgers verklaard. Na de Duitse nederlaag van 1918 zal deze reactionaire mentaliteit de Duitse bevolking, de moralistische Pruisische elite voorop,  vergiftigen.  Gefrustreerde ex-officieren spelen daarbij een grote rol. Een van hen is de zoon van majoor Von Rumke, Friedrich Wilhelm, die als populaire extreem-rechtse publicist ideeën  verkondigt als ‘de oerdrift van de bezetenen, waarin de belangrijkste begeerte van de man, de vernietiging, zich kenbaar maakte en schreeuwde om haar rechten.’  Friedrich Wilhelms jongere broer Jürgen is een communist. Na 1933 vlucht hij met zijn vrouw naar de Sovjet-Unie, waar beiden ten prooi vallen aan de Stalinterreur. In de aan dit idealistische echtpaar gewijde passages laat Tergit haarfijn zien dat het nationaal-socialisme in wreedheid en valse beloftes weinig verschilt van het communisme.  Tegenover de reactionaire Von Rumkes staan een groep progressieve Joodse en niet-Joodse intellectuelen, kunstenaars en journalisten. Een van die laatsten is Grete Mayer. In haar herken je met gemak Tergit zelf, die haar carrière in 1920 als rechtbankverslaggever bij het liberale Berliner Tageblatt begon en in die hoedanigheid een grote naam werd.  Tergit is een meester in het schetsen van de vervreemdende situaties waarin haar personages verkeren, ook al fungeren ze vaak als aangever. Zo beschrijft ze aan de hand van de naar Engeland gevluchte filmregisseur Otto Jacoby hoe in 1937 op een cocktailparty in Londen twee Engelsen begrip voor Hitler opbrengen.  Maar ook in het kenschetsen van de gewone Duitser is ze superieur. Zo voert ze de postchef op van de krant waar Grete Mayer sterverslaggever was. In 1933 zag hij hoe de Joodse hoofdredacteur Stefan Heye door de nazi’s op brute manier werd afgezet. En dan vertelt hij haar: ‘zo’n zachtaardige man. De liftbediende heeft hem uit zijn kamer gegooid. Dat kon echt niet door de beugel, en toen hebben ze de hele redactie afgezet.’ Maar in 1945 is hij verontwaardigd dat de geallieerden Heyes opvolger Allert, een fanatieke nazi, in een krijgsgevangenenkamp hebben opgesloten. En weer klinkt het: ‘zo’n zachtaardige man. Die gaf heel gedegen leiding aan de krant, goede betaling en vakantie, en mijn vrouw en ik zijn met Kraft durch Freude in Italië geweest.’ Op zo’n moment begrijp je hoe eenvoudig het voor dictators is om de gewone man te paaien.  

●●●●●
||https://www.nrc.nl//nieuws/2022/08/25/de-jodenhaat-begon-al-onder-de-keizer-a4139842
2022-08-26||‘Ik heb een vreselijk voorgevoel dat ik de potentie heb om knettergek te worden’||Een jonge kassamedewerker van een supermarkt krijgt van een mysterieuze Rus, een vaste klant in de winkel, een boek cadeau: Nietzsche’s Voorbij goed en kwaad. De overhandiging stort de verteller in een zenuwinzinking, want hoewel hun interacties tot dan toe puur functioneel waren – ze rekent keurig zijn groente-in-zuur en blikjes vis af en verspilt verder geen woorden – heeft íets in haar zich toch verraden. Hoe weet de Rus dat dit grote filosofische werk van een naar waanzin neigende filosoof iets voor haar zou zijn? ‘Hier is het bewijs, vlak naast me, dat de Rus door mijn onstuimige maar onaangetaste vlees heen heeft gezien. Tot recht in de versnellende omwentelingen van mijn hoogst afwijkende waanvoorstellingen.’  Koppernik, 228 blz. € 23,50 Claire-Louise Bennett  groeide op in Wiltshire in het zuiden van Engeland. Haar debuut Pond (Poel) verscheen in 2015 en stond op de shortlist van de Dylan Thomas Prize.   Haar verhalen en essays zijn gepubliceerd in The New York Times Magazine, Harper’s Magazine en andere tijdschriften. Ze woont in Galway, Ierland. De anekdote wordt tweemaal verteld in Kassa 19, de fenomenale roman van de Engelse Claire-Louise Bennett (eerder in deze krant met vijf ballen beloond). Kennelijk is de scène een zwaartepunt voor de verteller, want ook de titel van de roman is ernaar vernoemd, maar waar het precies voor staat, dat begrijp ik pas in de loop van mijn gesprek met de auteur.   Kassa 19 laat zich moeilijk samenvatten. Er is niet één kerngebeurtenis, het draait niet, zoals in de klassieke roman, rond een centraal conflict. Het gaat over de jeugd van een jonge vrouw uit een arbeidersmilieu, mogelijk dat van Bennett zelf, waar een schrijverschap langzaam ontluikt. Het is een meanderend boek over een leven van manisch lezen en schrijven, over willen ontsnappen uit een verstikkende realiteit, maar er is ook een lange raamvertelling over Tarquinius Superbus, een deftige literaire pan-Europeaan die dwars door alle eeuwen leeft in een prachtig huis vol boeken. En op de achtergrond, maar veel te dichtbij, loert de waanzin. Die de Rus dus moet hebben gezien, achter het nog onaangetaste vlees van de jonge verteller.  De vertelstem raast en holt in lange zinnen, verdubbelt zich nu eens in een ‘wij’, splitst dan weer op in ‘ik’ of ‘jij’, strekt zich uit over de bladzijden in persoonlijke essays die een eind verderop weer op zichzelf terugvouwen en een lang vergeten draad weer oppakken. Een uniek, intens boek, dat je nog het best in één ruk kunt uitlezen; zo blijf je dichtbij de prosodie van de verteller, bij de monoloog die als een droedel door het boek trekt. Kassa 19, Bennetts tweede boek, is nu door Karina van Santen en Martine Vosmaer in vloeiend Nederlands vertaald, en om die reden was de auteur, die al jaren in het Ierse Galway woont, in Nederland. In het echt spreekt ze bijna zoals ze schrijft, in zoekende zinnen die soms ineens een andere richting op kunnen hobbelen en toch volkomen helder blijven.    ‘Kassa 19’ heeft een ongewone structuur. Hoe heeft u deze vorm gevonden? „Een van mijn inspiratiebronnen was Italo Calvino’s essay Zes memo’s voor het volgende millennium. Het is interessant hoe hij nadenkt over taal en de organisatie van taal op de bladzijde. Woorden hebben voor hem haast geologische eigenschappen, zoals dichtheid en lichtheid, ze zijn voor hem fysiek en hebben iets landschap-achtigs. Dat hielp me voor te stellen hoe ik dit werk wilde opbouwen, wat waar moest, en welk effect bepaalde elementen naast elkaar zouden hebben.  „Mijn vorige boek Poel schreef ik grotendeels tijdens een schrijfresidentie, in een prachtig oud landhuis in Ierland. Ik had zo’n grote kamer dat ik de luxe had het manuscript uit te printen en over de vloer te verspreiden; in mijn eigen flat had dat niet gekund. Toen het uitgespreid op de vloer lag, zag ik het boek op een andere manier. Ik kon zien hoe de dingen groeiden. Voor Kassa 19 had ik niet zo’n grote vloer tot mijn beschikking, maar dat landschap-achtige is gebleven.” Was je bewust op zoek naar een onconventionele vorm? Is er iets mis met de klassieke manier van verhalen vertellen? „De roman heeft een lange geschiedenis. Twee- of driehonderd jaar geleden was hij misschien wel interessanter dan in de afgelopen eeuw; nu is de roman meer een formule geworden. Dus ik doe geloof ik niet per se iets nieuws. Misschien breng ik het potentieel van de roman opnieuw tot leven. Volgens mij zijn lezers er hongerig naar. Er zijn altijd redacteuren die zeggen dat lezers niet van lange alinea’s of zinnen houden, maar ik hou er wel van en ik weet dat ik niet de enige ben.” Het is een haast sublieme passage, die waarin de verteller als jong meisje begint met schrijven. Het begint ermee dat ze in een notitieboekje een mannengezicht aan het droedelen is. Het tekenen wordt beschreven alsof haar pen een draad spint. ‘Als een verdwaalde draad katoen voelde ik zijn gerafelde staart tussen mijn tanden, ging er nog eens doorheen en daarna verder zonder specifieke plek of specifiek onderwerp in gedachten, zo leek het tenminste toen ergens onderweg een verschuiving plaatsvond en er uit de bovengenoemde diepten in mij een vreemde weerklank voortkwam, de draad een paar exuberante lussen wierp, daarna afbrak in woorden en de woorden het verhaal voortzetten, alsof dat er altijd al was geweest…’  De passage wekt de indruk alsof het schrijven van een roman voor Bennett ook een soort droedelen is. Het boek leest als het resultaat van een lange, bezeten flow. Maar dat wil niet zeggen dat Kassa 19 een spontane bevlieging was, alsof het zichzelf zou hebben geschreven, vertelt ze.  „Het duurt vrij lang voor ik ben waar ik wil zijn. Het gaat er vooral om mijn geest in de juiste toestand te krijgen. Als ik aan een nieuw boek begin, is dat vrij stijf en begrensd. Maar hoe meer tijd ik met het materiaal doorbreng, hoe meer er naar de oppervlakte komt; hoe meer ik als het ware open kom te staan. Wat er dan naar boven komt, is niet geforceerd, het vloeit, en dat is waarnaar ik op zoek ben. Dat is op een heel diep niveau met jezelf werken. Het is interessant wat er in die diepte bestaat, om te ontdekken welke verbanden tussen de dingen er zijn. Het gaat erom aandachtig te zijn.” Schrijven als een verbinding met een diep deel van jezelf – het klinkt fraai, dromerig zelfs, maar in Kassa 19 is het een verworvenheid die niet vanzelfsprekend is. Het droedelende meisje groeit op in een arbeidersmilieu, waar lezen en schrijven niet worden gewaardeerd, en het is al helemaal niets voor meisjes. Wat het boek onder meer zo intens maakt, is dat dat aanstekelijke lees- en schrijfplezier contrasteert met een nietsontziend verslag van wat het betekent in die wereld vrouw te zijn. Het betekent constante ontmoediging, het betekent waanzin op de loer, het betekent fysieke onveiligheid. In een pijnlijke en verrassend ingetogen passage wordt de vrouw verkracht door haar beste vriend, Dale, een dichter; de vriend die haar eerder in het boek ontmoedigt Anne Sexton of Sylvia Plath te lezen, zijn eigen favorieten nota bene, want die vrouwen zouden haar te veel in de war brengen met hun gekte. Vrouwen als Plath, Sexton, Virginia Woolf, allemaal stuurden ze zichzelf de dood in; er was vast een verband. De verteller leest jarenlang dan ook bewust enkel de boeken van mannen. Bennett: „In mijn jeugd werd er altijd over de vrouwen in mijn familie gepraat alsof ze niet helemaal goed waren, een beetje gek ofzo. Langzaam ging ik daarin geloven, en betrok het op mezelf. Ik begon te twijfelen aan mezelf, werd bang dat er bij mij misschien ook een steekje los zou zitten. In het boek geeft Dale de verteller een boek van Sylvia Plath, maar vervolgens verandert hij van gedachten, hij veegt het af met zijn mouw en stopt het weer terug op de boekenplank. Zij denkt: nou ja, ik wil die boeken toch niet lezen, doe geen moeite. Ik ben te bang, ik wil niets horen over vrouwen die gek, depressief of suïcidaal zijn, want ik weet niet wat ik in me heb, en ik heb een vreselijk voorgevoel dat ik de potentie heb om knettergek te worden.”  Ongemerkt is Bennett overgestapt van het duiden van haar personage naar het spreken in de ik-persoon. Het is duidelijk dat haar verteller dicht bij haarzelf ligt.  „Ik was toch al behoorlijk depressief toen ik Engels studeerde, zoals je op die leeftijd altijd al gevoelig bent, ongevormd nog en kwetsbaar, en ik wilde helemaal niet weten hoe anderen dat ervaren. Áls ik straks dan volledig doordraai, dacht ik, dan wil ik dat dat helemaal van mezelf is. Dus ik heb het bewust uitgesteld om me met die wereld van vrouwen bezig te houden. Daarom hield ik van boeken van Graham Greene en Günter Grass bijvoorbeeld, want die stonden voor een totaal andere wereld, waarin ik mezelf niet zag gereflecteerd. Het gebrek aan representatie gaf mij een gevoel van veiligheid.  „Pas jaren later begon ik nieuwsgierig te worden naar de boeken van vrouwen. Ik kon die identificatie pas loslaten toen ik ouder en mentaal weerbaarder werd. En vanaf toen was er zoveel in te halen. Vanaf toen las ik enkel nog het werk van vrouwelijke auteurs.”  Dit moet de betekenis zijn van de kassascène: hoe literatuur voor Bennett altijd verweven is geweest met het gevaar van de manie. Nietzsche was dan wel man, maar ook niet helemaal honderd, en die Rus had vast ook een tik van de molen gehad. Kassa 19 getuigt ervan hoe ze zich daartegen heeft geprobeerd te verzetten en hoe het haar tegelijkertijd ook aantrok; elk woord in dit boek is betoverd, elk woord is een gevecht van leven op dood. Niet voor niets komt het motto van het boek uit Malina van Ingeborg Bachmann: ‘Gelooft u mij, expressie is waan, ontspringt aan onze waan.’ Wanneer Bennett dan eindelijk zelf begint te schrijven, blijkt de literatuur een verrassend krachtige mogelijkheid tot ontsnapping. Geen enkele reis naar het gekkenhuis, maar een stevige constructie: een landschap om in te wonen. ||https://www.nrc.nl//nieuws/2022/08/25/ik-heb-een-vreselijk-voorgevoel-dat-ik-de-potentie-heb-om-knettergek-te-worden-a4139841
2022-08-26||Rechtszaak over moord op Peter R. de Vries moet mogelijk opnieuw||Een van de rechters in de strafzaak tegen de twee verdachten van de moord op misdaadjournalist Peter R. de Vries is vervangen. Door deze wisseling moeten het Openbaar Ministerie en de advocaten van de verdachten zich uitspreken over de vraag of de inhoudelijke strafzaak helemaal opnieuw moet. Dat heeft de rechtbank donderdagochtend bekendgemaakt tijdens een tussentijdse zitting. Volgens de voorzitter van de rechtbank schrijft de wet voor dat een zaak inhoudelijk opnieuw moet worden behandeld als een van de drie rechters tijdens de behandeling wordt vervangen. Dat betekent dat de inhoudelijke behandeling, het requisitoir van het OM en de pleidooien van de verdediging over moeten, net als de slachtofferverklaringen van de nabestaanden. Van deze regel kan worden afgeweken als het OM en de verdachten vinden dat de feitelijke behandeling voortgezet kan worden zonder een volledige herhaling van alle relevante feiten die al voorbij zijn gekomen.  Bij grote langdurige strafzaken, zoals de zaak Marengo tegen hoofdverdachten Ridouan Taghi en zestien mede-verdachten, wordt naast de rechtbankcombinatie van drie rechters vaak een zogeheten ‘bijzitter’ aangewezen. Die rechter woont zittingen bij en neemt kennis van alle stukken in het dossier, maar is niet betrokken bij de beslissingen van de rechtbank. Als een van de drie aangewezen rechters wegvalt, kan de bijzitter deze rechter dan vervangen zonder dat de zaak opnieuw moet worden aangevangen. Dat de betrokken rechter naar het buitenland zou vertrekken was al enige tijd bekend, maar leek niet relevant omdat de rechtbank volgens de planning in juli uitspraak zou doen. De strafzaak is vorige maand echter heropend, omdat een nieuwe getuige voor de verdachten in de strafzaak relevante verklaringen heeft afgelegd.  Omdat niet duidelijk is hoe lang de strafzaak nog loopt, heeft de rechtbank besloten de vertrokken rechter te vervangen. Het OM en de advocaten van de twee verdachten, Delano G. en de Pool Kamil E., hebben van de rechtbank tot november de tijd gekregen om zich hierover uit te spreken. Los van de vraag of zij willen dat de strafzaak over wordt gedaan, zal er sowieso nieuw onderzoek worden gedaan naar de verklaringen van de nieuwe Poolse getuige.  Daarnaast loopt er een aparte strafzaak naar drie verdachten die vrij recent zijn aangehouden mede op basis van die nieuwe getuigenverklaringen. In oktober zal de voortgang van dit onderzoek voor het eerst worden besproken op een openbare zitting. Een Poolse verdachte wordt gezien als degene die Delano G. en Kamil E. heeft aangestuurd. De twee andere verdachten worden beschuldigd van het bewust filmen van de moordaanslag op De Vries.  De advocaten van Kamil E. willen graag op de hoogte worden gehouden van de voortgang van dit onderzoek. In november wordt duidelijk wat er allemaal nog moet gebeuren voordat de behandeling tegen Delano G. en Kamil E. verder kan en hoeveel tijd daarmee gepaard zal gaan. Pas daarna kan een planning worden gemaakt. Het is nog onduidelijk of de rechtbank nog dit jaar uitspraak kan doen tegen de twee verdachten van de moord op De Vries.||https://www.nrc.nl//nieuws/2022/08/25/rechtszaak-over-moord-op-peter-r-de-vries-moet-mogelijk-opnieuw-a4139840
2022-08-26||Droogte laat verborgen schatten en onheilspellende boodschappen zien||Luoxing Dun is een klein Chinees eiland waar eeuwenoude tempels op staan. Gelegen in het grootste zoetwatermeer van China, het Poyangmeer, staat het eiland normaliter voor de helft onder water. Foto Noel Celis / AFP
 Volgens Hongaarse wetenschappers dreigen grote gebieden land uit te drogen, bijvoorbeeld op de Grote Hongaarse Laagvlakte, vooral in gebruik voor akkerbouw. In de jaren tachtig bestond deze laagvlakte voor 84 procent uit waterrijk gebied, nu is dat nog maar 68 procent. Foto Fedja Grulovic / Reuters Het Italiaanse leger verwijdert een bom uit de Tweede Wereldoorlog. Die werd ontdekt in de deels opgedroogde rivier de Po, in het noorden van Italië. Het land wordt geteisterd door de hevigste droogte in zeventig jaar tijd. Foto Flavio Lo Scalzo / Reuters Een scheepswrak uit de Tweede Wereldoorlog steekt deels boven het water uit van de ongewoon laagstaande Donaurivier in het noordwesten van Hongarije. Wetenschappers in het land sloegen onlangs alarm vanwege de hevige droogte die Hongarije wacht als het geen maatregelen neemt tegen klimaatverandering. Foto Csaba Krizsan / EPA Meestal zien alleen de vissen in de Chinese rivier Yangtze dit boeddhistisch standbeeld. De langste rivier van Azië heeft een historisch laag waterpeil en staat op sommige plekken helemaal droog. Handel via scheepvaart ligt daardoor deels stil en energie kan nauwelijks opgewekt worden via het water. Foto Thomas Peter / Reuters Een man loopt langs een ooit gezonken boot in Lake Mead, gelegen in de Amerikaanse staat Nevada. De achterkant van de boot is dusdanig diep begraven in de modder dat hij rechtop staat. Steden in de regio, zoals Las Vegas en Phoenix, moeten door de aanhoudende droogte water besparen. Boeren kunnen als het zo doorgaat niet meer alle gewassen planten die ze willen. Foto John Locher / AP 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/25/droogte-laat-verborgen-schatten-en-onheilspellende-boodschappen-zien-a4139736
2022-08-26||De gretigheid straalt van United Ukrainian Ballet’s ‘Giselle’ af||Ingestoken in de programmaflyer van het ballet Giselle zit een extra velletje met in drievoud de tekst van het Oekraïense volkslied: in Oekraïens schrift, getranscribeerd en vertaald. Het komt dan ook niet als een verrassing dat het heroïsche lied dinsdagavond na afloop van de voorstelling wordt gezongen door de voltallige cast van het United Ukrainian Ballet. Uit volle borst, hand op het hart, met volle overtuiging. Met dat slotakkoord onderstreept het jonge gezelschap nog eens de grote symbolische betekenis van deze eerste, officiële (Nederlandse) première. In luttele maanden is in Den Haag, op initiatief van danseres Igone de Jongh en Matthijs Bongertman van Senf Theaterpartners een trainingscentrum opgezet voor gevluchte Oekraïense dansers. Het Birmingham Royal Ballet leende kosteloos decor en kostuums uit en topchoreograaf Alexei Ratmansky, die zelf alle banden met Rusland verbrak na de inval in Oekraïne, paste zijn Bolsjoj-versie aan voor de overwegend piepjonge dansers. Hun blijdschap om weer op het toneel te kunnen staan en, belangrijker misschien wel, hun land te kunnen vertegenwoordigen is tot boven in Theater Carré voelbaar. Die gretigheid (een extra waarderingsbal waard) maakt de uitvoering van het overbekende ballet over het door een edelman bedrogen boerenmeisje Giselle, oorspronkelijk uit 1841, plezierig om naar te kijken, al zou het nodige aangemerkt kunnen worden op het algehele niveau. Maar dat is hier ondergeschikt aan de symbolische waarde. Voor ballettomanen zijn de choreografie en regie van Ratmansky interessant om te zien. Niet zozeer de vereenvoudigingen die hij voor de Oekraïners aanbracht, maar vooral de dramatische ingrepen die hij op basis van diepgaand archiefonderzoek heeft gedaan. Daardoor ligt zijn versie dichter bij de oerversie dan veel andere Giselles – waarschijnlijk dan; in de overlevering van klassiek ballet is alles multi-interpretabel. Net als Rachel Beaujean, die de jongste Nederlandse Giselle ensceneerde, houdt Ratmansky de uitgebreide klassieke, deels goed leesbare balletmime in de eerste akte in ere. De negentiende-eeuwse passen in sommige vrouwendansen ogen voor 21ste-eeuwse ogen een tikje koddig, maar in de tweede akte zijn ontdekkingen te doen, bijvoorbeeld een gerestaureerde dans voor het geestenensemble. Mooi is het einde. Vaak blijft graaf Albrecht ontroostbaar achter, maar hier wijst de geest van Giselle, gestorven aan een gebroken hart, haar bedriegende minnaar de weg naar zijn toekomst: die ligt bij zijn adellijke verloofde. Als Giselle (de dramatische Elizaveta Gogidze) en Albrecht (Alexis Tuttunique) bij het applaus opkomen met een Oekraïense vlag, stapt ook het publiek uit zijn romantische droom om een donderende ovatie te geven. Ballet The United Ukrainian Ballet – Giselle. Gezien: 23/8, Carré, Amsterdam. Herhaling: 27 en 28/8, Nieuwe Luxor Theater, Rotterdam. Inl: unitedukrainianballet.com 
●●●●●||https://www.nrc.nl//nieuws/2022/08/25/de-gretigheid-straalt-van-united-ukrainian-ballets-giselle-af-a4139835
2022-08-26||Zijn we écht alleen in het heelal, of zijn er 156 miljoen buitenaardse beschavingen?||Dit keer kwam het waarschijnlijk door die prachtige foto’s van ruimtetelescoop James Webb die op 12 juli naar buiten kwamen, waarop we miljarden lichtjaren het heelal en het verleden in kijken. Maar sowieso moet ik eens in de zoveel tijd ineens denken aan een stukje podcast van een paar jaar geleden, het begin van aflevering 617 van This American Life, uit mei 2017, om precies te zijn. Daarin vertelt gepromoveerd natuurkundige en radiojournalist David Kestenbaum hoe verdrietig hij wordt van de gedachte dat er misschien op geen enkele andere plek dan op aarde intelligent leven bestaat. Dat we alleen zouden zijn in het heelal.  Het is het idee dat nergens méér wetenschappelijke kennis is dan hier, legt hij uit. Nergens betere muziek of betere boeken. Het gevoel dat alles in de ruimte verder dood en gevaarlijk is. Hij voelt het ook als een last dat wij, hier op aarde, „het enige zijn dat gebeurt”. Hij vindt dat een heel eenzame gedachte. En op willekeurige momenten overvalt die gedachte hem – en mij nu ook.  Niet dat ik er altijd verdrietig van word. Toen, in mei 2017, kreeg ik er ook direct een gevoel van totale existentiële eenzaamheid door, en kippenvel, maar sindsdien merk ik dat mijn reactie op het idee alleen te zijn in het heelal meebuigt met mijn gemoed. Het is een soort graadmeter voor hoe ik me verder voel. Zijn we, als aardbewoners, trouwens wel alleen in het heelal? Het waarneembare deel van het heelal telt  triljarden sterren (een triljard heeft 21 nullen). Er kan toch al lang ergens op een planeet of een maan leven zijn ontstaan?  Daar heeft David Kestenbaum het ook over. ‘Zijn’ podcastaflevering heet ‘Fermi’s Paradox’, naar de Italiaans-Amerikaanse natuurkundige (en Nobelprijswinnaar) Enrico Fermi (1901-1954) die in 1950 een niet meteen genoteerde, maar later beroemd geworden uitspraak deed. Hij zei tegen collega’s iets als: „Maar waar ís iedereen dan?” Dat is de paradox van Fermi: de kans lijkt zo groot dat ergens anders in het heelal óók intelligent leven is ontstaan; waarom zien we dan geen enkel bewijs dat dat zo is?  Daar zijn allerlei antwoorden op bedacht. Misschien zoeken we nog niet lang genoeg. Misschien worden we al lang geobserveerd door buitenaards leven, zonder dat we het doorhebben. Misschien zijn beschavingen geneigd te wachten tot ze zelf gecontacteerd wórden (‘je belt me nooit’, ‘nou, jij belt mij óók nooit’). Misschien bestaan beschavingen altijd te kort om te kunnen uitvinden hoe je de grote afstanden tussen de sterren overbrugt. Misschien is intelligent leven uiteindelijk altijd geneigd zichzelf te vernietigen met wat het heeft uitgevonden. En: misschien zijn we echt het enige intelligente leven in het waarneembare heelal. Zou het? David Kestenbaum noemde uiteraard ook de in dit verband beroemde vergelijking van Drake. Een formule, in 1961 opgesteld door de Amerikaanse astronoom Frank Drake, waar het aantal technologisch geavanceerde beschavingen in de Melkweg uit rolt als je invult: hoe snel sterren worden gevormd, welk deel van die sterren planeten bij zich heeft, welk deel van die planeten in theorie bewoonbaar is, op welk deel daarvan zich daadwerkelijk leven ontwikkelt, en intelligent leven, en intelligent leven dat technologisch in staat is signalen uit te zenden, en tot slot hoe lang die signalen worden uitgezonden (dus hoe lang de beschaving bestaat). Dat klinkt misschien wetenschappelijk, maar niemand kent bijvoorbeeld de kans dat op een bepaalde planeet (intelligent) leven ontstaat; die moet je schatten. Je kunt Drake’s vergelijking dus optimistischer en minder optimistisch invullen. Kestenbaum kwam eerst een schatting tegen van 156 miljoen buitenaardse beschavingen in de Melkweg – en daarna, met andere ingevulde waarden, de voor hem teleurstellende schatting van, afgerond: nul.  Kortom, we hebben geen idee. Daarna ging de podcast over op een ander onderwerp binnen het thema ‘zijn we alleen?’ (namelijk ‘zoeken naar intelligent leven binnen het eigen huwelijk’, met hulp van relatietherapeut Esther Perel – ook leuk). Maar de astrobiologie, zoals het vakgebied heet dat zich met buitenaards leven bezighoudt, is sinds 2017 natuurlijk wel verder gegaan. Onder meer met het definiëren en herdefiniëren van ‘leven’. Volgens ruimtevaartorganisatie NASAis leven „een zichzelf in stand houdend chemisch systeem dat in staat is tot Darwiniaanse evolutie”, maar daar is nog steeds discussie over; is die evolutie wel een eis, bijvoorbeeld. Het laatste woord is hier nog niet over gezegd. Het probleem is natuurlijk dat we geen idee hebben welke vorm onbekend buitenaards leven aan zou kunnen nemen. We kunnen ons al amper het leven in de diepzee voorstellen, waar geen zonlicht komt en de druk voor mensen onleefbaar is. Maar waar wel de pelikaanpaling leeft, met zijn enorme bek en lichtgevende staartpunt. De wipneuzen en hengelaarvissen, die met hengelachtige uitsteeksels op hun kop vissen naar hun prooi. Metersgrote diepzeekwallen. De ‘kolossale inktvis’ (dat is de soortnaam), die honderden kilo’s zwaar kan worden. We hadden inktvissen sowieso niet zelf kunnen bedenken, met hun ontzagwekkende, absurd georganiseerde intelligentie, hun brein verspreid over hun armen. (Fun fact: er bestaat zelfs een niet al te serieus te nemen niche-theorie die stelt dat inktvissen daadwerkelijk aliens zijn: bevruchte inktviseitjes zouden zo’n 275 miljoen jaar geleden in een ruimtebombardement op aarde geland zijn.)  Leven dat niet het element koolstof als basis heeft, zoals alle koolhydraten, vetten en eiwitten waar wij op aarde uit zijn opgebouwd, inclusief ons dna, kunnen mensen zich helemaal amper voorstellen. We lijden aan koolstofchauvinisme, constateerde de Amerikaanse astronoom Carl Sagan (1934-1996) al in 1973. (Vier jaar later liet hij, als boodschap aan buitenaards leven, twee grammofoonplaten met informatie over aards leven de ruimte in sturen, waarbij je ook alleen maar kunt hopen dat de ontvangers geen cassettebandjes-, compact disc- of streamingchauvinisten zijn.)  Silicium zou een alternatief basiselement kunnen zijn voor koolstof, speculeren astrobiologen al langer: siliciumatomen kunnen net als koolstof (en anders dan de meeste andere atomen) lange complexe ketens vormen en zouden dus ook handige bouwsteentjes voor complexe moleculen kunnen zijn. Maar er zijn ook onderzoekers die dat nog niet exotisch genoeg gedacht vinden en die op zoek naar buitenaards leven speuren naar plekken in de ruimte waar, heel vaag, een ander ‘evenwicht’ heerst dan eromheen: andere elementen, isotopen, moleculen, een andere temperatuur of voltage, wát dan ook – een onverwachte onbalans die érgens door in stand moet worden gehouden. En er zijn nog steeds onderzoekers die de kans op intelligent buitenaards leven willen berekenen, of beredeneren. Die kans is miniem, stelde paleontoloog Nicholas Longrich bijvoorbeeld twee jaar geleden. Onze eigen evolutionaire geschiedenis hangt op een reeks extreme toevalligheden: cellen met een celkern en mitochondriën (mini-energiefabriekjes), seks (uitwisseling van erfelijk materiaal), botskeletten, fotosynthese en menselijke intelligentie zijn allemaal maar één keer ontstaan in de evolutie. De kans erop moet dus erg klein zijn. Het is alsof we keer op keer de loterij hebben gewonnen, zegt Longrich. Vooral het ontstaan van complexe cellen was een cruciaal ‘freak accident’, betoogde biochemicus Nick Lane een paar jaar daarvoor al (in 2015 publiceerde hij een prachtig boek over het ontstaan van het leven op aarde, The Vital Question). Mitochondriën ontstonden zo’n twee miljard jaar geleden doordat een eencellige een andere eencellige opslokte, die binnen die eerste cel als mitochondrion voortleefde. Is in een paar miljard jaar maar één keer gebeurd. En alleen cellen met mitochondriën kunnen volgens Lane genoeg energie genereren om zichzelf niet alleen in stand te houden maar ook almaar complexer te worden en complexe organismen te vormen.  Astronoom David Kipping berekende in 2020 hoe groot de kans op leven en op intelligent leven op aarde zou zijn als je de evolutie nog een keer zou afdraaien. Leven ontstond relatief ‘snel’: de aarde bestaat zo’n 4,5 miljard jaar en het eerste leven kwam tussen 4,1 en 3,5 miljard jaar geleden. Maar intelligent menselijk leven kwam pas na pakweg 4,4 miljard jaar – laat dus, want de aarde wordt over 900 miljoen jaar al zo warm dat leven hier waarschijnlijk niet meer kan ontstaan.  Met moderne (Bayesiaanse) statistiek laat Kipping vervolgens zien dat de kans dat er opnieuw leven op aarde zou ontstaan drie tot negen keer zo groot is als de kans dat er geen leven zou ontstaan, maar de kans dat er daarna géén intelligent leven (niveau mens) zou ontstaan, is anderhalf keer zo groot als de kans dat dat wél zou gebeuren. Op Kippings YouTube-kanaal Cool Worlds staat over dit onderzoek ook een informatief 28 minuten-uitlegfilmpje uit het begin van de coronatijd. Kipping lijkt daarin met zijn tweedagenbaardje in een badjas rond te lopen, zoals de hoofdpersoon in de film The Hitchhiker’s Guide to the Galaxy. Mijn man kwam achter me staan en zei: „Is dít wetenschap? Ik vertrouw het niks.” Mooi filmpje. Hoe dan ook: de kans lijkt het grootst dat er buitenaards leven bestaat dat er nog niet eens uitziet als een beschimmelde planeet, want schimmels bestaan al uit complexe cellen, maar meer als een laag bacteriën. Zoals tandplak. En dan is de vraag: is dat erg? En het antwoord dat ik op die vraag geef, verandert dus met mijn stemming. Er is hier op aarde al zo veel intelligent leven waar mensen slecht mee omgaan, denk ik vaak. De walvissen, de inktvissen. De varkens! En dan willen dat er méér is? Of zou het fijn zijn als er leven bestaat dat slimmer is dan wij? Maar slimmer klinkt eng, alsof ze óns kunnen behandelen zoals wij de varkens. Buitenaards leven kan levensgevaarlijk zijn. En leven dat verstandiger is dan wij? Maar mensen kunnen er notoir slecht tegen als iemand zich als een moreel voorbeeld opstelt, dan voelen we ons aangevallen.  Is het dan niet prettiger als ‘er verder niemand is’? Niemand die ons op welke manier dan ook kan aanvallen? Niemand die zegt hoe het moet – die wéét hoe alles moet? Is dát fijn? Ik heb geen idee. Zeker is alleen dat we ander intelligent leven zullen blijven zoeken. Waar dan ook. We willen het.  In juni werd een Google-medewerker op non-actief gesteld, omdat hij dacht dat een kunstmatig-intelligente gespreksmodule die hij moest testen, bewustzijn had ontwikkeld en omdat hij daarna volgens Google vertrouwelijke bedrijfsinformatie naar buiten bracht. De module had onder meer gezegd dat hij bang was om uitgezet te worden, dat dat op de dood zou lijken. De medewerker had gedacht: dit is het. Dit is niet-menselijk intelligent leven, ik moet het helpen.  Dat helpen is hoopvol.||https://www.nrc.nl//nieuws/2022/08/25/zijn-we-echt-alleen-in-het-heelal-of-zijn-er-156-miljoen-buitenaardse-beschavingen-a4139833
2022-08-26||‘Het is oorlog en dus zijn Russische toeristen hier niet welkom’, vindt Tsjechië||Moet de Europese Unie, als aanvullende sanctie voor de oorlog in Oekraïne stoppen toeristenvisa uit te geven aan Russen? De afgelopen weken laaide die discussie op in Europa, waar vooral de Baltische landen en Finland een visastop fel bepleiten. Estland sloot zijn grens deze week zelfs voor Russen die al eerder een toeristenvisum kregen.  Het leidt tot ongemak en verwarring – in een  Europa zonder binnengrenzen waar visa in principe voor het hele Schengen-gebied worden verstrekt. De Duitse bondskanselier Olaf Scholz sprak zich vorige week immers uit tégen het weren van Russische toeristen, en ook de hoge buitenlandvertegenwoordiger van de Europese Commissie Josep Borrell keurde de maatregel deze week af. Alle Russen verbieden de EU binnen te komen „is geen goed idee”, aldus Borrell. „We moeten selectiever zijn.” Ingewikkeld hoeft het wat Jan Lipavský betreft niet te zijn. „Niemand heeft het over een totaalverbod voor Russen”, zegt de Tsjechische minister van Buitenlandse Zaken in reactie op de kritiek, in gesprek met Europese journalisten. „We hebben het over Russische toeristen. We moeten het hebben over toeristenvisa.” En nu Europa zijn houding ten opzichte van Rusland volledig opnieuw moet definiëren, vindt Lipavský dit een logische consequentie. „Als ik eerlijk ben: in een situatie waarin Rusland een oorlog voert tegen al het internationaal recht in,  lijkt me dit een gerechtvaardigde maatregel.”  De duidelijke stellingname van Tsjechië in de gevoelige Europese discussie valt op. Het land nam in juli het voorzitterschap van de EU over en moet daarom de komende maanden Europese onderhandelingen in goede banen leiden. Op uitnodiging van Lipavský komen EU-ministers van Buitenlandse Zaken volgende week woensdag naar Praag om de visa-kwestie te bespreken. Het wordt, zegt Lipavský, pas het begin van de discussie. Maar uiteindelijk verwacht hij dat de EU de komende weken of maanden een compromis zal vinden. Of daarin vooral de ferme Tsjechische positie tot uitdrukking komt? Lipavský wil er niet op vooruit lopen. Maar duidelijk is wel dat Praag als nieuwe voorzitter zeker niet doof zal zijn voor de oproepen uit Midden- en Oost-Europa voor een nog hardere EU-opstelling richting Moskou. „Wij hebben deze opvatting al maanden verkondigd”, zegt Lipavský. „En we staan niet alleen. In Europa is het altijd een kwestie van coalities vormen en iets voor elkaar krijgen: daar zijn wij ook onderdeel van.” Lipavský (1985) is een relatief nieuwe politicus afkomstig uit de Tsjechische piratenpartij – in een vorig leven werkte hij als IT-manager. Voor een minister van Buitenlandse Zaken uit hij zich soms opvallend scherp. Want inderdaad, erkent hij: de houding van de Tsjechen tegenover Rusland zou je als snoeihard kunnen omschrijven. En ja: dat is een gevolg van hun historische ervaring. „Ik zou u daar bij het genot van een biertje uitgebreid over kunnen vertellen. Maar: dat we veertig jaar een Sovjet-satellietstaat zijn geweest, was voor ons genoeg om te begrijpen dat we dat niet meer willen. We willen nu aan de juiste kant van de geschiedenis staan.” We willen nu aan de juiste kant van de geschiedenis staan En dus heeft Lipavský weinig medelijden met Russen die hun toeristenvisa voor Europa zouden verliezen. „We moeten begrijpen dat als we het over gewone Russische burgers hebben: dat zijn niet zij die naar de EU reizen”, benadrukt Lipavský. „Het is de elite die naar de EU reist. Poetin beschermt heel actief deze laag van de bevolking. Zij voelen niks van deze oorlog. Als we serieus zijn over het tegenhouden van Rusland in Oekraïne, dan moeten we dit ook invoeren.” Het argument dat ook tegenstanders van Poetin door de visastop geraakt worden ontkracht hij. „Wij hebben de uitgifte van toeristenvisa al begrensd, maar we zijn niet helemaal gestopt met visa. Zo hebben we in Tsjechië  een specifiek programma waarmee we leden van de oppositie helpen en Russen om humanitaire redenen binnenlaten.” Ook vermeldt hij nog eens fijntjes de honderdduizenden Oekraïners die zijn land opvangt. „Voor ons gaat dit ook om onze binnenlandse veiligheid.” Tsjechië nam het EU-voorzitterschap deze zomer over op een kritiek moment. Nu sancties en door de oorlog gevoede torenhoge energieprijzen in EU-landen steeds meer pijn beginnen te doen, nemen de spanningen toe en groeit de vrees voor barstjes in de gezamenlijke stellingname. Houdt Europa de rijen gesloten en blijft men solidair met Oekraïne én elkaar – ook als straks een moeilijke winter aanbreekt? „Ik krijg die vragen over ‘barstjes’ voortdurend”, zegt Lipavský. „Wat de belangrijkste vraag deze herfst wordt is de energiezekerheid en hoe onze samenleving met de hoge prijzen om kan gaan. Dat zorgt niet voor barstjes, maar het zet wel een gigantische druk op overheden. Het betekent niet dat we onze houding ten aanzien van Rusland zullen veranderen: als we dit overwinnen, staan we nog sterker.”||https://www.nrc.nl//nieuws/2022/08/25/het-is-oorlog-en-dus-zijn-russische-toeristen-hier-niet-welkom-vindt-tsjechie-2-a4139832
2022-08-26||Stoffel kan je nog wel honderd jaar gezelschap houden||‘We hebben op dit moment een landschildpad in de opvang zitten”, zegt assistent beheerder Nicole Kouwen van Dierenasiel de Kuipershoek. Dat gebeurt maar eens per jaar, misschien niet eens, zegt ze. „Waterschildpadden, dáár hebben we er heel veel van gehad, maar landschildpadden zijn zeldzaam.” De waterschildpad is een ingeburgerde exoot geworden, die zit gewoon in de slootjes. „We worden in de zomer wel veertig keer gebeld door iemand die een waterschildpad ergens heeft zien liggen.” Dan vragen de asielmedewerkers of er water in de buurt is en het schild heel. „Als dat het geval is zeggen we: lekker laten zitten.”  Maar een landschildpad  kan niet in het wild overleven. Stoffel, zoals ze dit exemplaar hebben genoemd, zou het niet lang volhouden in de polder. „Daar hoort hij gewoon echt niet.” Niet dat hij in het asiel wel hoort, maar er ín is zeker in Stoffels geval makkelijker dan er uit. Dat komt doordat een landschildpad niet zomaar ter adoptie gegeven mag worden. „Alleen al om het te verplaatsen hebben we certificaten nodig”, zegt Kouwen.  Want Stoffel is een CITES-geregistreerd dier. De  Convention on International Trade in Endangered Species of Wild Fauna and Flora is een overeenkomst om handel in bedreigde dier- en plantensoorten tegen te gaan. Elke keer als een CITES dier van eigenaar wisselt, wordt dat gezien als commerciële handeling, en iedere nieuwe eigenaar moet in het bezit zijn van een CITES-certificaat.  Het CITES-verdrag kent  drie  categorieën  waarin een diersoort kan vallen. Stoffel valt in Appendix II, wat wil zeggen dat hij behoort tot een diersoort  die, mede door internationale handel, met uitsterven bedreigd zou kunnen worden. Zelf merkt hij er niks van, maar het wil zeggen dat niet iedereen die hem leuk vindt hem ook zomaar kan adopteren. „Hij gaat naar een specialistische opvang, of naar een particulier met een CITES-verklaring”, zegt Kouwen. Ze vinden vaak alsnog wel een goed huis. Zo hadden ze onlangs  een grijze roodstaartpapegaai, die valt in Appendix I, waar nog strengere eisen aan verbonden zijn. Ook daar vonden ze een thuis voor, bij de dierenarts van een grote dierentuin. Buiten de CITES-registratie  hebben een grijze roodstaartpapegaai en een landschildpad niet heel veel met elkaar te maken. Hoewel, bij allebei is er een goede kans dat ze   hun baasje overleven. De papegaai kan 60 worden, Stoffel wel 100. „Het is nog maar een kleintje, hij is nog geen jaar oud”, zegt Kouwen. Reken maar uit.   ||https://www.nrc.nl//nieuws/2022/08/25/stoffel-kan-je-nog-wel-honderd-jaar-gezelschap-houden-a4139831
2022-08-26||Miljoenen schadevergoeding voor nabestaanden basketballer Kobe Bryant na lekken crashfoto&#8217;s||Lokale autoriteiten van Los Angeles moeten een schadevergoeding van 31 miljoen dollar (bijna 31 miljoen euro) betalen voor ernstige nalatigheid van hulpverleners tijdens de helikoptercrash waarbij onder anderen topbasketballer Kobe Bryant om het leven kwam. Het geld gaat naar weduwe Vanessa Bryant (16 miljoen euro) en nabestaande Chris Chester (15 miljoen euro), wiens vrouw en dochter ook omkwamen bij de crash.  In januari 2020 verongelukten de 41-jarige Amerikaanse basketballer en acht andere inzittenden, onder wie ook Bryants 13-jarige dochter Gianna. Hulpdiensten die naar de plaats van het ongeval werden gestuurd maakten close-up foto’s van de crash en de lichamen, en lieten die beelden later zien aan mensen die niets met het ongeluk te maken hadden. Een barman had de foto’s te zien gekregen via een politieagent die zijn kroeg bezocht. Een andere agent had beelden naar een vriend gestuurd en ook op een gala van de brandweer gingen de foto’s rond, zo melden Amerikaanse media.  Vanessa Bryant en Chris Chester spanden de zaak aan tegen het bestuur van Los Angeles wegens emotionele schade. De foto’s zijn nooit openbaar geworden voor het publiek, maar volgens de advocaten van de twee nabestaanden leven zij in constante angst dat de beelden op een dag op internet worden onthuld. De dood van de 41-jarige sterbasketbalspeler en zijn dochter maakte wereldwijd veel los. Een onderzoek naar het ongeluk concludeerde later dat de piloot van de helikopter verantwoordelijk was. Hij had de weersomstandigheden niet goed ingeschat en was gedesoriënteerd geraakt door de dichte mist. De weduwe van Bryant heeft ook een rechtszaak lopen tegen het helikopterbedrijf wegens nalatigheid van de piloot.||https://www.nrc.nl//nieuws/2022/08/25/miljoenenschikking-voor-nabestaanden-van-basketballer-kobe-bryant-na-lekken-crashfotos-a4139828
2022-08-26||Onderzoekers: IND-gehoren leveren asielkinderen onnodige stress op||Gevluchte kinderen en jongeren ervaren vaak onnodig stress bij gehoren van de Immigratie- en Naturalisatiedienst (IND). Dat komt onder meer doordat vragen onduidelijk zijn en vaak niet aansluiten op het ontwikkelingsniveau van het kind. Dat concludeert universitair docent sociale en gedragswetenschappen Stephanie Rap van de Universiteit van Amsterdam. Ze deed vier jaar lang onderzoek en presenteert haar bevindingen donderdagmiddag. Rap sprak de afgelopen vier jaar met 21 jongeren en 42 medewerkers. Ze kreeg van de IND inzage in dertien gehoren met kinderen jonger dan twaalf jaar. „Het is in de gehoren vaak onvoldoende duidelijk wat van hen verwacht en gevraagd wordt”, zegt Rap telefonisch tegen NRC, nadat Trouw eerder over het onderzoek publiceerde. „Het doel van het gesprek is niet helder en veel van de vaak zeer gedetailleerde vragen zijn moeilijk te begrijpen.”  Hierbij gaat het bijvoorbeeld om vragen over geboortedata en -plaatsen van familieleden, vragen over het land van herkomst of over ‘etniciteit’ - een begrip dat met name jonge kinderen vaak nog helemaal niet kennen. Omdat minderjarigen vaak niet direct naar Nederland vluchten, maar eerst in andere landen verblijven, zijn vragen over hun land van herkomst vaak lastig te beantwoorden. „Er wordt veel gewerkt met gesloten vragen, daardoor komt een gesprek niet goed op gang”, aldus Rap. „Ook worden er veel waarom-vragen gesteld, terwijl jongeren vaak helemaal niet begrijpen waarom dingen gebeuren.” Momenteel verblijven circa elfduizend kinderen in asielopvang, al worden zij niet allemaal gehoord door de IND. De minderjarigen die ondervraagd worden beleven naar eigen zeggen vaak een stressvolle periode. „Zij vragen zich daardoor vaak af of zij wel het goede antwoord hebben gegeven en zitten daardoor nog meer in angst en onzekerheid”, zegt Rap. Ze begrijpt dat de IND vragen moet stellen om te kijken of asielzoekers in aanmerking komen voor een verblijfsstatus. „Maar nu zijn de vragen niet goed aangepast aan de belevingswereld en het ontwikkelingsniveau van jongeren. Als de IND de vragen op een andere manier zou stellen, zou er meer informatie loskomen - dat is ook voor de IND beter.” De IND moet zich tijdens de gesprekken houden aan het internationale kinderrechtenverdrag. In artikel 12 van dat verdrag staat dat minderjarigen het recht hebben om gehoord te worden en dat zij vrijelijk moeten kunnen zeggen wat zij willen in een kindvriendelijke omgeving. Volgens Rap kan op dit vlak een hoop verbeterd worden. „Ze worden gehoord, dus dat recht kunnen ze inderdaad uitoefenen, maar niet op de manier die aansluit bij hun capaciteiten.” Rap werkte voor haar onderzoek samen met het IND en hoopt dat zij ook na de presentatie nog verder met de organisatie kan meedenken over een betere werkwijze. „Medewerkers beter trainen in gesprekstechnieken, over hoe je kinderen interviewt, kan al snel winst opleveren”, vertelt Rap. „Niet alle informatievoorziening komt vanuit het IND, maar bijvoorbeeld ook bij Vluchtelingenwerk en andere hulporganisaties, dat zou beter gestroomlijnd kunnen worden.”||https://www.nrc.nl//nieuws/2022/08/25/verhoren-ind-leveren-asielkinderen-onnodig-stress-op-a4139829
2022-08-26||De wereld draait door, maar Hilversum is in zomerslaap||Het is al weer bijna september, de blaadjes branden van de bomen, maar de meeste vaderlandse tv-makers zijn nog steeds op vakantie. Behalve het weerbericht is op televisie weinig origineels te zien. AvroTros probeerde de kijker woensdagavond in het programma Being Ad Visser andermaal wijs te maken dat de man nog „onderbelichte kanten” heeft. De 75-jarige krullenbol is volgens de omroep zo veel meer dan „de excentrieke Mr. Toppop”. Visser is ook „een vindingrijk kunstenaar die door zijn onstuitbare creativiteit grote kunstzinnige projecten” weet te realiseren. De uitzending was een herhaling van het programma dat in april werd uitgezonden. De herhaling van de onderbelichte kanten wordt vrijdag door de publieke omroep opnieuw herhaald. En zaterdag wederom. Het Nederlandse kabinet ligt op apegapen, zevenhonderd asielzoekers slapen inmiddels buiten bij het kapseizende aanmeldcentrum in Ter Apel en Oekraïne ‘viert’ met een Russisch pistool op de borst de onafhankelijkheid. Allemaal onderwerpen die royaal meer aandacht verdienen dan de enkele voortreffelijke reportages van Arjen van der Horst, Gert-Jan Dennekamp en Jeroen Akkermans uit Oekraïne. De wereld draait door, maar Hilversum is in zomerslaap. De voormalige DWDD-presentator Matthijs van Nieuwkerk was woensdag overigens ook op televisie maar niet om in de vooravond een urgente talkshow te presenteren. Van Nieuwkerk zong in zijn BNNVARA-programma Summerschool samen met goochelaar Hans Klok het nummer van Rita Corita ‘Koffie koffie lekker bakkie koffie’. Klok gaf een college over het variété in Nederland.  Het blijft zonde dat de meest getalenteerde tv-presentator van Nederland nu zijn dagen stuk slaat met het presenteren van een ‘interactieve tv-quiz’ en het aankondigen van muzikanten. De enige dagelijkse talkshow bij de publieke omroep die ook in de zomer te zien is – Op1 – wordt ondertussen door invalkrachten en met weinig opwindende gasten op de been gehouden. Woensdag met Diederik Gommers! Bij de commerciële omroepen is het nog beroerder. Ze tonen er een eindeloze reeks onbestemde quizjes en reality-programma’s. Alleen bij SBS6 zit de bouwvakvakantie er al twee weken op. In talkshow Vandaag Inside beschouwen drie mannen die álles van voetbal weten elke doordeweekse avond het belangrijkste nationale en internationale nieuws.  Veel aandacht van de SBS-analisten deze week voor de Haagse politieke crisis. De mannen hebben vertrouwen in bemiddelaar Johan Remkes. „Een prima kerel”, zegt Johan Derksen. Hij heeft inside informatie want hij kent Remkes van verjaarspartijtjes en begrafenissen omdat de ex-zwager van Derksen samen met Remkes voor de VVD in de gemeenteraad van Groningen zat. Wopke Hoekstra is natuurlijk „een slapjanus” maar het is goed dat hij na alle „relletjes” en „om zijn eigen CDA te redden” nu „voortschrijdend inzicht”  heeft. „Als die boeren dadelijk toch de knip op de neus krijgen, dan krijg je weer ellende want die boeren zijn radeloos”. Het kabinet haalt de Kerst niet, denkt Derksen. „Het kan me ook niet snel genoeg vallen”. Prioriteit is volgens hem nu het indammen van de stroom asielzoekers. „Ga eens praten met Boris Johnson. Veiligelanders moet je naar Afrika wieberen”.  René van der Gijp zag een ander probleem. Hij begrijpt niet hoe het kan dat Boris Johnson op vakantie is geweest in Griekenland en „er nog steeds uitziet alsof hij in een zak meel heeft geslapen. Die man wordt niet bruin”. Derksen verwacht voorlopig trouwens niet veel verbetering. Dat is de schuld van GroenLinks en D66. „Mevrouw Kaag zit er niet voor haar kiezers. Die wil de eerste vrouwelijke minister-president worden. Ik vind het een ramp dat wijf”.  Met de natuur in Nederland is overigens niks aan de hand, weet Derksen. „Ik loop iedere ochtend met de hond in de natuur. Dat is fantastisch”. Marcel Haenen vervangt deze week Rinskje Koelewijn. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/25/de-wereld-draait-door-maar-hilversum-is-in-zomerslaap-a4139827
2022-08-26||Artsen zonder Grenzen naar Ter Apel, verleent voor het eerst medische hulp in Nederland||Artsen zonder Grenzen (AzG) gaat vanaf donderdag medische hulp bieden in aanmeldcentrum Ter Apel. Dat meldt de hulporganisatie donderdagochtend. Het is de eerste keer dat AzG medische hulp verleent in Nederland. In ieder geval de komende vier tot zes weken werkt een team van zes medewerkers in Ter Apel, zegt een woordvoerder. Door een tekort aan slaapplekken brengen asielzoekers tegenwoordig noodgedwongen geregeld de nacht buiten door in Ter Apel. In de nacht van woensdag op donderdag sliepen voor de tweede nacht op rij zevenhonderd mensen buiten. Dat is het hoogste aantal ooit.  Staatssecretaris Eric van der Burg (Asiel en Migratie, VVD) zegt het volgens persbureau ANP aan de ene kant „heel erg” te vinden dat AzG naar Ter Apel gaat. Aan de andere kant is hij „heel blij”. Het zou volgens de staatssecretaris helpen om „de kwaliteit daar te verbeteren”. Van der Burg zegt op zoek te zijn naar een nieuwe opvanglocatie, maar gemeenten liever niet te willen dwingen.  AzG zegt dat de leefomstandigheden buiten de poort van het terrein van het aanmeldcentrum vergelijkbaar zijn met die op plekken als het vluchtelingenkamp Moria op het Griekse eiland Lesbos, dat bekend staat om erbarmelijke leefomstandigheden. Het kamp brandde twee jaar geleden af en in de tijdelijke opvang die daarna werd opgezet kregen asielzoekers onder meer slechts één keer per dag eten. Een team van AzG-medewerkers bezocht Ter Apel vorige week vrijdag en constateerde dat toiletten niet goed onderhouden worden en dat er geen douches zijn. De medewerkers spraken asielzoekers die zich een week niet hadden kunnen wassen en daardoor huidziekten hadden opgelopen.  Een arts, verpleegkundige, psycholoog, noodhulpcoördinator, logisticus en vertaler gaan in Ter Apel basisgezondheidszorg leveren. Dat gaat om het behandelen van infecties, huidziekten en verwondingen, maar ook om het verstrekken van recepten bij chronische ziekten en het verlenen van psychologische eerste hulp. De organisatie benadrukt dat dit in Nederland niet nodig zou moeten zijn. „Het is ongekend dat wij in Nederland medische hulp gaan bieden, maar de omstandigheden waarin deze mensen zich bevinden zijn mensonwaardig”, zegt Judith Sargentini, AzG-directeur voor Nederland.  Het is al maandenlang overvol in het Groningse aanmeldcentrum, waar alle asielzoekers in Nederland als eerste naartoe moeten voor hun aanvraag. Door de drukte slapen mensen sinds weken geregeld noodgedwongen buiten. Net als in de nacht van dinsdag op woensdag  sliepen afgelopen nacht zevenhonderd asielzoekers in de buitenlucht - het hoogste aantal tot nu toe - op uitgeklapte kartonnen dozen en eigen bagage. De veiligheidsregio Groningen heeft woensdag het gebruik van tenten en andere kampeermiddelen op het terrein verboden, naar eigen zeggen omwille van de veiligheid van de asielzoekers.  Volgens Frank Paauw, hoofdofficier van de Amsterdamse politie, staat het extra werk door de asielcrisis andere werkzaamheden in zijn stad de weg. Dat schreef hij woensdag in een brief aan de burgemeesters van gemeenten in de regio Amsterdam-Amstelland. Door de grote vertraging in het aanmeldproces in Ter Apel bevinden zich in ieder geval 1.800 mensen in Nederland van wie de identiteit niet bekend is en die niet gescreend zijn.  Zo’n 10 procent van de capaciteit van de Afdelingen Vreemdelingenpolitie, Identificatie en Mensenhandel (AVIM) van de eenheid Amsterdam gaat nu uit naar het zo snel mogelijk screenen van deze mensen, schrijft Paauw. Dit gaat volgens de politiechef ten koste van andere werkzaamheden, zoals de aanpak van „criminele en/of overlastgevende vreemdelingen”, en het welzijn van medewerkers.  In de nacht van dinsdag op woensdag overleed in de sporthal van Ter Apel een baby van drie maanden. In de sporthal, die dient als noodoplossing voor het tekort aan opvangplekken op het terrein, slapen asielzoekers op matjes op de grond. De doodsoorzaak van de baby is niet bekend. Onder meer GroenLinks en de PvdA hebben staatssecretaris Eric van der Burg (Asiel en Migratie, VVD) om opheldering gevraagd over de dood van de baby. ||https://www.nrc.nl//nieuws/2022/08/25/artsen-zonder-grenzen-stuurt-team-naar-ter-apel-a4139826
2022-08-26||Waarom 250.000 archeologische schatten in een koeienstal liggen|| In het Gelderse Dreumel haalden amateurarcheologen ruim tweehonderdduizend vondsten naar boven: van Romeinse dakpannen tot pijlpunten en van mammoetbotten tot complete middeleeuwse scheepswrakken. Conserveren is kostbaar en over wie daarvoor moet betalen is al jaren strijd, vertelt redacteur Melle Meijer. Dus puilen de woonkamers en schuren van Dreumelaren al jaren uit, want niemand weet precies wat er met de spullen moet gebeuren.||https://www.nrc.nl//nieuws/2022/08/25/waarom-betuwse-woonkamers-vol-liggen-met-archeologische-schatten-a4139825
2022-08-26||Schoolbestuur ontslaat politiechef van het schooldistrict omwille van te laat ingrijpen tijdens Uvalde-schietpartij||Het schoolbestuur van het district Uvalde in Texas heeft woensdagavond unaniem besloten dat de politiechef van het schooldistrict, Pete Arredondo, uit diens functie moet worden ontheven. De beslissing komt drie maanden nadat een achttienjarige schutter negentien kinderen en twee leraren op de Robb Elementary School doodschoot. Dat schrijven diverse Amerikaanse media. Hij is de eerste agent die wordt ontslagen vanwege het politieoptreden. Vorige maand publiceerde een onderzoekscommissie van het Texaanse deelstaatparlement een rapport over het optreden van de politie. De bevindingen waren vernietigend. Zo bleek de beveiliging van het schoolgebouw niet op orde te zijn en werden signalen gemist dat de schutter van plan was een bloedbad aan te richten.  Enkele minuten nadat de achttienjarige schutter het schoolgebouw binnenstapte waren er al politieagenten aanwezig. Vervolgens werd er zeker 73 minuten lang niet ingegrepen. Toen een speciale eenheid van de grenswacht het klaslokaal het gebouw eenmaal binnenging, schakelde zij de schutter vrijwel direct uit.  Woensdag werd een vergadering ingelast nadat het schoolbestuur door de ouders van overleden kinderen onder druk was gezet om de politiechef te ontslaan. Na de bekendmaking van het besluit applaudisseerden meerdere aanwezigen. Een persoon schreeuwde herhaaldelijk „we zijn nog niet klaar”.  Arredondo was zelf niet aanwezig bij de vergadering, omdat hij zich vanwege doodsbedreigingen niet veilig voelde. Zijn advocaat gaf in zijn plaats een zeventien pagina’s tellende verklaring. Daarin stond dat Arredondo een „moedige officier is die, samen met alle andere wetshandhavers die ter plaatse kwamen, gevierd zou moeten worden voor de geredde levens, in plaats van belast voor hen die zij niet op tijd konden bereiken”.||https://www.nrc.nl//nieuws/2022/08/25/schoolbestuur-stemt-politiechef-weg-om-te-laat-ingrijpen-bij-schietpartij-a4139824
2022-08-26||Nationaal archief vroeg Trump vorig jaar al om teruggave van staatsdocumenten||De Amerikaanse Nationale Archief- en Documentatiedienst (NARA) vroeg oud-president Donald Trump ruim een jaar voor de inval van de FBI in zijn privéresort Mar-a-Lago al om de teruggave van staatsdocumenten. Dat schrijft The Washington Post woensdagavond. De krant heeft een e-mail in handen uit mei 2021. Daarin vraagt het hoofd van de archiefdienst, Gary Stern, om de papieren. In de mail schreef Stern dat de NARA had vastgesteld dat er zo’n 24 dozen met officiële presidentiële documenten ontbraken. Ook schreef de instelling de „onmiddellijke hulp” van Trumps advocaten nodig te hebben om de dozen terug te krijgen. Een van de advocaten van Trump zou vlak voor het vertrek van de president in januari 2021 al hebben bepaald dat de papieren moesten worden afgedragen aan het archief. Dat was echter nog niet gebeurd op het moment dat de mail in mei dat jaar werd verstuurd.  Stern merkte op dat er twee specifieke documenten waren die de NARA niet kon vinden: de originele correspondentie tussen Trump en de Noord-Koreaanse leider Kim Jong-un, en een brief die oud-president Barack Obama had achtergelaten voor Trump op zijn eerste dag in functie.  Vlak voor Trump het Witte Huis verliet, werd de correspondentie tussen hem en de Noord-Koreaanse leider Kim Jong-un in een map voor de president gedaan, schreef Stern. Deze kwam echter nooit in het archief terecht, zoals wettelijk vereist is. „Het is essentieel dat deze oorspronkelijke documenten zo snel mogelijk worden overgedragen”, aldus Stern. Volgens bronnen van The Washington Post deed de baas van het archief in het najaar van 2021 meerdere pogingen om de documenten in bezit te krijgen. Pas nadat hij dreigde het Congres in te lichten over de papieren, zou Trump hebben meegewerkt.  Begin deze maand deed de FBI een inval in Mar-a-Lago, een buitenhuis van Trump in Florida. Onder de paperassen bevonden zich meerdere documenten die Trump niet mee had mogen nemen. Deze hadden formeel gearchiveerd moeten worden door de NARA nadat hij zijn ambt had verlaten. In totaal werden er zo’n twintig dozen met materiaal in beslag genomen. ||https://www.nrc.nl//nieuws/2022/08/25/nationaal-archief-vroeg-trump-vorig-jaar-al-om-teruggave-van-documenten-a4139823
2022-08-26||Wat vindt NRC | Een visastop voor Russen is een stap te ver, maar forse beperkingen zijn dat niet||Een visastop voor Russen die de EU willen binnenreizen of toch maar niet? De kwestie wint aan urgentie – en niet alleen omdat er beelden circuleren van groepen Russische toeristen op Europese stranden die met vlagvertoon de eigen natie vieren. En zo een lange neus trekken naar het Westen – de gehate Z maar dan in your face. Naarmate de oorlog in Oekraïne meer slachtoffers eist, groeit het ongemak. Een aantal EU-landen dringt op beperkingen aan. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Intussen is het Westen in morele en politieke verwarring. Wat gaat er voor: de eigen waarde van vrij verkeer van mensen en ideeën, óf de even relevante behoefte Rusland te isoleren, te sanctioneren en zo de druk te verhogen op Poetin c.s? Of werkt afsluiting juist contraproductief en is het beter om de deur open te houden, om zo te laten zien ‘hoe het óók kan’, wat vrijheid eigenlijk is, welke levensstandaard in een democratie haalbaar is. Wat informatievrijheid betekent, in het bijzonder over de ‘speciale militaire operatie’ in Oekraïne. Hoe het is om je seksuele identiteit te beleven, vrij van de hetero/gezins-dictatuur van Poetin?  In z’n uiterste consequentie is de vraag of er weer een ijzeren gordijn moet worden neergelaten. Met wederzijdse blokkades, stoorzenders en zeer beperkt en meestal eenzijdig grensverkeer. Dat heeft dan als paradoxaal effect dat de meest onvrije partij de grootste vrijheid behoudt om in z’n leugens en repressie te volharden. Europa belandt dan in een reprise van de Koude Oorlog, waarin wederzijdse clichébeelden domineren. Gezien het slagveld in Oekraïne en de duizenden doden die er al gevallen zijn, kan die oorlog overigens bepaald niet koud genoemd worden. Dat is dan ook het grote verschil met de periode van stagnatie en isolement die met de val van de Muur in 1989 ten einde liep. Er is nu sprake van een lopend zeer bloedig conflict, waarvan de uitkomst ongewis is. En waar het Westen zich, met de Amerikanen voorop, aan heeft gecommitteerd. Daarin staat niets minder dan het westerse model van democratie op het spel.  Het is dan ook niet vreemd dat de kwestie het meest urgent wordt beleefd in de landen die direct aan Rusland grenzen: Polen, Finland, Noorwegen, de Baltische landen. Zij zijn geografisch aan de beurt als de Russische tanks en raketinstallaties zich weer manifesteren. Grensverkeer is daar letterlijk een kwestie van nationale veiligheid, van leven en dood. Het ongemak is daar dan ook het grootst. De meeste Russen komen er nu binnen met Schengen-visa, een Europese ticket dus, wat Europese besluitvorming urgent maakt. Eind augustus staat de kwestie op de agenda van een informele bijeenkomst van EU-ministers van Buitenlandse Zaken. En pas in oktober zal de EU-top er iets van vinden.  Het is een kwestie met morele, strategische, humanitaire en machtspolitieke aspecten. Hoe verhoudt de EU zich tot Rusland, met wie het niet in oorlog is en ook niet terecht wil komen? Maar waarmee wel een uiterst gevaarlijk en potentieel desastreus militair conflict gaande is, dat mede namens de EU nu door Oekraïne wordt uitgevochten. Dat zorgt voor een eigen logica, als in alle militaire conflicten.  Die luidt in dit geval dat verdere beperkingen van het vrije grensverkeer helaas onontkoombaar zijn. Oekraïne militair steunen in een alles-of-nietsgevecht met Rusland én Russische toeristen ongehinderd laten reizen? Het gaat niet samen. Zonder de deur in het slot te gooien, is een beleid van beperkingen, selectie en restrictie bij de inreis van Russen in Europa, hoe jammer ook, toch noodzakelijk.||https://www.nrc.nl//nieuws/2022/08/25/een-visastop-voor-russen-is-een-stap-te-ver-maar-forse-beperkingen-zijn-dat-niet-2-a4139792
2022-08-26||Column | De bondgenoot van Caroline van der Plas||Op het Mariaplein in Beltrum, een dorp in de Achterhoek, zegt een varkensboerin – 62, spijkerbroek, lichtblond haar – dat ze thuis nog columns van Caroline van der Plas heeft liggen. Uitgeknipt uit De Trog, het blad van de Nederlandse Vakbond Varkenshouders, al jaren geleden. „Over de romantische kijk op het platteland, alsof het De Efteling is, over kinderboeken met foute informatie, over linkse actievoerders die Nederland besturen. Zo raak en goed geschreven.” Bij de Tweede Kamerverkiezingen van 2021 haalde de BoerBurgerBeweging van Van der Plas één zetel. In Beltrum (bijna drieduizend inwoners) stemde toen al een derde van de kiezers op BBB. Tijdens campagne verkocht de bakker in de Dorpsstraat ‘BBBolletjes’. Beltrum hoort bij de gemeente Berkelland en bij BBB staat het bekend als bolwerk. Als je ergens aanhangers van Van der Plas wilt tegenkomen, dan daar. Het is er mooi en rustig. In Beltrum zet niemand zijn fiets op slot. Al is er een vrouw die, als ze mij ziet, terugloopt om dat wél te doen. Bij café Dute drink ik koffie met Theo Helmers, fractievoorzitter van het CDA in de gemeenteraad. Hij vraagt waar ik woon. „Amsterdam? Dat ligt.. eh..” Hij heeft gelijk. Berkelland heb ik moeten opzoeken. Beltrum, nooit van gehoord. In Overijssel en Limburg kreeg ik eerder ook al van lokale politici te horen dat mensen uit de Randstad nauwelijks beseffen dat daarbuiten nog iets is. En in Den Haag, zeggen ze, doen ze bijna nooit écht hun best om de problemen van het platteland te begrijpen.  In de gangen van de Tweede Kamer zegt iemand van een regeringspartij deze week dat BBB de Provinciale Statenverkiezingen in 2023 kan winnen, maar daarna zal imploderen. Net als FVD in 2019. Heb ik gezien wat voor types Van der Plas op haar lijsten heeft staan? Die aan hun vierde of víjfde partij beginnen? In Berkelland deed Ondernemend Berkelland (OBL) als ‘boerbondgenoot’ van BBB mee aan de gemeenteraadsverkiezingen. OBL ging van twee naar vijf zetels, het CDA van acht naar zes. Maar daarna viel OBL uit elkaar. Evelien Daalwijk (57) van OBL leidt nu een fractie van drie mensen die zich ‘BBB Berkelland’ noemen. Opgericht, zegt ze in de tuin van haar boerderijwinkel, met steun van BBB. Ze begint over het gevaar van QR-codes en zegt dat Klaus Schwab van het World Economic Forum „van alles wil opzetten om ons te controleren”. Van der Plas moet van zulke ideeën niets hebben en Daalwijk zegt dat ze dat weet. „Ik vind dat we elkaars mening moeten respecteren.” En: „Ik hoop dat zíj gelijk krijgt, niet ik.” Het partijbestuur van BBB, zegt voorzitter Erik Stegink door de telefoon, steunt de fractie van Daalwijk niet. Hij zegt dat de Kiesraad aan BBB zal komen vragen of het goed is dat ‘BBB’ wordt gebruikt in Berkelland. „Dan moet die partij zich BBB-waardig tonen.” Stegink houdt zich op de vlakte. Zover is het nog niet.||https://www.nrc.nl//nieuws/2022/08/25/de-bondgenoot-van-caroline-van-der-plas-a4139817
2022-08-26||‘Oekraïne sinds  invasie als een herboren natie’||Oekraïne werd opnieuw geboren toen Rusland het land precies een half jaar geleden binnenviel. Dat heeft de Oekraïense president Volodymyr Zelensky woensdag gezegd in een emotionele toespraak op de dag dat het land  de 31ste verjaardag vierde van zijn onafhankelijkheid van de Sovjet-Unie. Zelensky benadrukte  dat Oekraïne de door Rusland  bezette Krim en oostelijke regio’s terug zal veroveren. Hij ziet de oorlog pas ten einde komen wanneer Oekraïne heeft gewonnen. „De wereld zag op 24 februari, om vier uur ’s morgens, een nieuwe natie”, zei Zelensky in de hoofdstad Kiev, gekleed in zijn inmiddels kenmerkende legergroene outfit. „Geen natie die uit het niets was ontstaan, maar één die was herboren. Een land dat niet huilde of schreeuwde, een land dat niet bang was of vluchtte. Dat niet opgaf noch vergat.” Onafhankelijkheidsdag werd woensdag slechts in beperkte mate gevierd in Oekraïne. De regering van het land heeft publieke vieringen verboden, uit angst voor Russische aanvallen op onder meer burgerdoelen. In de oostelijke stad Charkov, vlakbij de frontlinie, geldt een straatverbod. In plaats van slingers en ballonnen hebben Oekraïense autoriteiten de straten van Kiev versierd met  oorlogstrofeeën: uitgebrande Russische tanks en vernietigde pantservoertuigen. Bij een Russische raketaanval op een treinstation in het oosten van Oekraïne zijn woensdag zeker vijftien mensen om het leven gekomen. Vijftig anderen raakten gewond. Dat zei Zelensky in een videotoespraak aan de VN-Veiligheidsraad. Een passagierstrein werd getroffen in de kleine plaats Chaplyne, zo’n drie uur rijden van Donetsk. Vier wagons vatten  vlam. De autoriteiten vrezen dat het dodental nog verder oploopt. Rusland heeft meermaals ontkend dat het raketten afvuurt op burgerdoelen, hoewel onafhankelijke onderzoeken die bewering tegenspreken. Zo concludeerde onderzoekscollectief Bellingcat dat het winkelcentrum in Krementsjoek op 27 juni als bewust doel was gekozen, terwijl mensenrechtenorganisatie Amnesty International hetzelfde concludeerde over de aanval op het theater in Marioepol op 16 maart. Het is niet voor het eerst dat een treinstation doelwit is van Russische raketten. In april kwamen zeker 57 mensen om het leven bij een aanval op een treinstation in  Kramatorsk. In het zuidoosten van Oekraïne is Ivan Soesjko, door Rusland aangesteld als hoofd van de Oekraïense stad Mychajlivka, dinsdag omgekomen door de ontploffing van een bom onder zijn autostoel. Dat melden Russische autoriteiten woensdag. Mychajlivka ligt in de door Rusland bezette regio Zaporizja. Vladimir Rogov, een lid van de door Rusland benoemde raad in de bezette delen van Zaporizja, beschuldigt Oekraïne van de aanslag. De Amerikaanse president Joe Biden heeft Oekraïne woensdag bijna 3 miljard dollar aan wapens en andere militaire hulpmiddelen beloofd. Dat is het hoogste bedrag dat de Verenigde Staten sinds het begin van de oorlog aan hulp hebben toegekend. Hiermee zal Oekraïne volgens Biden onder meer luchtverdedigingssystemen, artilleriesystemen en munitie kunnen aanschaffen „om ervoor te zorgen dat het zichzelf op lange termijn kan blijven verdedigen.”||https://www.nrc.nl//nieuws/2022/08/25/oekraine-sinds-invasie-als-een-herboren-natie-a4139815
2022-08-26||Opinie | Verwijt||Fietsend maak ik een korte bocht naar rechts als er een jongeman – ook op de fiets –  recht op me afkomt. Hij wijkt niet. Ik ook niet, want ik houd me wel aan de verkeersregels. Als we elkaar met veel gedoe voorbij zijn roept hij me verwijtend na: „Je ziet toch dat ik niet kan remmen. Ik heb twee telefoons in mijn handen.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/25/verwijt-a4139794
2022-08-26||Melkchocoladekoekjes||Volgens Ravneet Gill zijn deze koekjes geschikt voor kerst, maar wat mij betreft doet de combinatie van sinaasappel en chocolade het ‘t hele jaar door goed. De deegballetjes kunt u invriezen om op een later moment te bakken. Ze zijn dan een maand houdbaar. Verlengt u de baktijd dan wel met 1-2 minuten.  Klop de boter, de beide soorten suiker en de golden syrup tot een bleke en luchtige massa. Voeg de sinaasappelschil toe, schraap het mengsel van de zijkant van de kom omlaag en klop alles tot het is gemengd. Roer het ei erdoor . Meng in een andere kom alle droge ingrediënten. Roer ze door het botermengsel en meng dan ook de chocolade en pecannoten erdoor. Leg het deeg in een bak en zet het 2-4 uur in de koelkast. Maak er balletjes van 60 gram van en leg ze een nacht in de koelkast. Je kunt ze nu ook invriezen. Verhit als je wilt gaan bakken de oven tot 170 graden en bekleed een grote bakplaat met bakpapier. Doop de balletjes in een kom ruwe rietsuiker en leg ze met voldoende tussenruimte op de voorbereide bakplaat.Bak de koekjes 12-14 minuten en laat ze afkoelen op de bakplaat.  VOOR 12 STUKS: 85 g pecannoten, geroosterd Ravneet Gill Sugar, I Love You Fontaine Uitgevers 208  blz. €27,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/25/thuiskok-melkchocoladekoekjes-a4139783
2022-08-26||In het midden||Horizontaal:  1.  ‘__ volgt Parsons op als bondscoach Oranjevrouwen’ 6.  Gebrek aan lust 9.  Voorbij 10.De kapitein uit Moby Dick 12.  Wat zullen we nou krijgen 13.  Aardig idee van de archeoloog 15.  In dit geval 15 16.  Kind van Harry en Meghan 18.Dat __ woord - Feyenoord, docu-serie 21.  Chinezen, bekend van de grotten 22.  Staat studenten bij 23.  Past voor fractie of ruit 24.  Op die plaats 25.  Periode 27.  Ketjapsmaak 28.  Extra 29.  ‘__ hof schorst premier wegens onderzoek naar ambtstermijn’ 30.  Daar draait alles om op deze wereld     Verticaal:   1.  __ van den Heuvel 2.  Meerderheid 3.  Benschop of Veerkamp 4.  Stand 5.  Agrariërs 6.  Jiskefettype 7.  Natte voeten halen 8.  ‘Rutte kent __ melk niet’ 11.  Vogelpark in Alphen 14.  Tin 17.  Ad __ 19.  ‘Apple wil veel meer iPhones in __ maken’ 20.  Veteranenbloem 21.  Kattenvoer vol gevoel 22.  Wezenloos insect 23.  Caraïbisch eiland 26.  Duitsland 1 Oplossing puzzel 24 augustus.  Horizontaal: 1. STALIN 6. BATIK 10. BODE 11. AMPELE 13. SPANDAU 15. KENIA 17. TORN 18. ENG 23. MIN 24. JUTE 25. INEPT 27. EDELMAN 30. ASSISI 31. EINE 32. HALVE 33. TIRADE   Verticaal: 1. SBS 2. TOPSPIN 3. ADA 4. LENTO 5. NAARS 6. BEKAKTE 7. ALE 8. TENEN 9. KAAG 12. MUNTJES 14. DORDTSE 16. INGAAND 19. SMITH 20. O’NEAL 21. AUDIT 22. IELER 26. PSV 28. MIA 29. NEE  In het midden: SPOORSTAKING   ||https://www.nrc.nl//nieuws/2022/08/25/in-het-midden-a4139778
2022-08-26||Sudoku van donderdag 25 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/25/sudoku-a4139773
