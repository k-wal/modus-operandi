2022-08-02||Pelosi zet bezoek Taiwan door, spanning met China loopt  op||Spanningen tussen de Verenigde Staten en China zijn dinsdagavond en woensdagochtend fors opgelopen naar aanleiding van  de aankomst van Nancy Pelosi, de voorzitter van het Amerikaanse Huis van Afgevaardigden, in Taiwan voor haar omstreden bezoek. Pelosi landde laat op de avond in Taipei, in weerwil van hevige druk van China.      Beijing veroordeelde onmiddellijk de historische komst van Pelosi, de hoogste Amerikaanse vertegenwoordiger die Taiwan in 25 jaar aandoet – en kondigde militaire operaties  aan als vergelding. De Chinese strijdkrachten zijn  in een hoge staat van paraatheid gebracht, liet het Chinese ministerie van Defensie weten. China lijkt zich woensdagochtend aan zijn woord te houden en is begonnen met militaire oefeningen rondom het eiland: Taipei beschuldigt China ervan de Taiwanese wateren en het luchtruim te blokkeren, tegen VN-afspraken in. Ook maakte Beijing wat symbolische handelsbeperkingen bekend. Zo zal het niet langer citrusvruchten, zand en bevroren makreel importeren vanuit Taiwan. Volgens het Chinese ministerie van Buitenlandse Zaken schaadt het bezoek vrede en stabiliteit rond de Straat van Taiwan, de vaarweg van 140 kilometer breed die het eiland  scheidt van het Chinese vasteland.  Chinese oorlogsvliegtuigen scheerden er dinsdag voor de aankomst van Pelosi langs de territoriale scheidslijn.        Het Amerikaanse luchtmachttoestel met  Pelosi aan boord landde  laat op de avond op de luchthaven Songshan van Taipei, als deel van een rondreis van de  82-jarige Huisvoorzitter door Azië. Het vliegtuig nam vanuit de Maleisische hoofdstad Kuala Lumpur  een ruime bocht om de betwiste Zuid-Chinese Zee – kennelijk om niet in de buurt te komen van Chinese militairen in dat gebied, een aanwijzing van voorzichtigheid. China is fel tegen het bezoek van Pelosi, omdat het wordt gezien als impliciete Amerikaanse erkenning van Taiwan als onafhankelijke natie. Beijing beschouwt Taiwan als afvallige provincie die vroeg of laat  zal worden ingelijfd, desnoods met geweld. De Chinese president Xi Jinping waarschuwde de VS vorige week tijdens een telefoongesprek met de Amerikaanse president Joe Biden om niet „met vuur te spelen”. De president vond een bezoek aan Taiwan nu geen goed idee. Hij „respecteert” de keuze van Pelosi, liet het Witte Huis weten. Volgens Biden verandert het bezoek  niets aan het beleid van Washington ten aanzien van Taiwan; de VS erkennen Beijing als de regering van China en volgen daarmee de  ‘één China-lijn’ van Beijing. Niettemin hebben de VS zichzelf verplicht om het democratisch bestuurde Taiwan te steunen tegen toenemende agressie  van Beijing.   Volgens Pelosi, al jarenlang een uitgesproken criticus van China die geregeld aandringt op respect voor mensenrechten door Beijing, dient het bezoek  om de „levendige democratie van Taiwan” te steunen, verklaarde ze  na aankomst. Solidariteit van de VS met de 23 miljoen inwoners van Taiwan is volgens haar „belangrijker dan ooit, nu de wereld voor de keuze staat tussen autocratie en democratie”. De voorzitter van het Amerikaanse Huis van Afgevaardigden bracht woensdag een bezoek aan de Taiwanese president Tsai Ing-wen. In een gezamenlijke persconferentie werden de banden nogmaals benadrukt: Tsai noemde Pelosi „Taiwans meest toegewijde vriend”. Een bezoek nu is roekeloos en gevaarlijk Thomas Friedman, columnist  In de VS oogstte haar  aankomst zowel bijval als kritiek. Een groep van 26 Republikeinse volksvertegenwoordigers sprak zeldzame steun uit voor de Democratische voorzitter. Ook Mitch McConnell, de voorzitter van de Republikeinen in de Senaat, sprak zijn steun uit. De Chinese suggestie dat het bezoek een provocatie vormt, is volgens hem „absurd”.  Critici menen echter dat Pelosi spanningen tussen de VS en China nodeloos op scherp zet, terwijl de relatie tussen de twee grootmachten er al slecht aan toe is en het Westen er naast de oorlog in Oekraïne geen conflict bij kan gebruiken. Om die redenen is het bezoek van Pelosi „volkomen roekeloos, gevaarlijk en onverantwoordelijk”, schreef commentator Thomas Friedman in The New York Times.   In Washington wordt  gevreesd dat Beijing het bezoek van Pelosi zal aangrijpen om militaire dreiging tegen Taiwan op te drijven, zei John Kirby, woordvoerder van de Nationale Veiligheidsraad van het Witte Huis. „Er is geen reden voor Beijing om van een bezoek dat past binnen langdurig Amerikaans beleid een of andere crisis te maken, of het te gebruiken als excuus om agressieve militaire activiteiten op te voeren in of rond de Straat van Taiwan”, zei hij. Dit stuk is woensdagochtend geactualiseerd.||https://www.nrc.nl//nieuws/2022/08/02/pelosi-zet-bezoek-taiwan-door-spanning-met-china-loopt-op-a4138021
2022-08-02||Arbeidsinspectie: vier op  vijf distributiecentra  onveilig||Vier op de vijf distributiecentra hebben vorig jaar veiligheids- en gezondheidsregels overtreden. Dit blijkt uit een nog niet gepubliceerde rapportage van de Nederlandse Arbeidsinspectie, ingezien door NRC. De distributiecentra hebben veiligheidsvoorschriften overtreden, coronavoorschriften niet gevolgd (zoals anderhalve meter afstand houden) of het werk was er fysiek of mentaal te zwaar. De Arbeidsinspectie controleerde vorig jaar tweehonderd distributiecentra. Daarvan hebben er 163 zich minstens één keer niet aan de regels gehouden. Om welke distributiecentra het gaat, schrijft de Arbeidsinspectie niet. Twintig keer heeft de inspectie het werk stilgelegd „omdat er ernstig gevaar was voor de werknemers”. Zo worden orders verzameld van hoge stellages. Soms waren die  niet afgeschermd, waardoor medewerkers van  negen meter hoogte konden vallen. Van de onderzochte distributiecentra waren er  175 nog niet eerder gecontroleerd; ze zijn willekeurig geselecteerd.  De Arbeidsinspectie controleert sinds het begin van de coronapandemie, bijna tweeënhalf jaar geleden, distributiecentra extra vaak. Tijdens corona bestelden mensen vaker online, waardoor de werkdruk toenam en het aantal „ernstige ongevallen” ook, volgens de Arbeidsinspectie.  Het aantal distributiecentra is de afgelopen decennia fors gegroeid. Nederland telt er nu zo’n 9.000, die samen zo’n 40 miljoen vierkante meter beslaan. Veel personeel komt uit Oost-Europa, met name Polen en Roemenië. De Arbeidsinspectie maakt zich zorgen over de behandeling van arbeidsmigranten in de distributiecentra. Het werk, waarbij de „fysieke belasting” zwaar is en de kans op aanrijding door een heftruck groot, wordt voornamelijk gedaan door uitzendkrachten, vooral arbeidsmigranten, aldus de Arbeidsinspectie. Die kennen hun rechten in Nederland vaak onvoldoende. „Zij worden voor korte of onzekere perioden aangenomen en zijn de Nederlandse taal vaak niet machtig”, schrijft de Arbeidsinspectie. „Arbeidsmigranten klagen vaak pas laat”, zegt een woordvoerder van de Arbeidsinspectie. Volgens Anita Böcker, universitair hoofddocent  rechtssociologie en migratierecht aan de Nijmeegse Radboud Universiteit, vergroten taal- en communicatieproblemen waarschijnlijk de kans op „ongelukken” op de werkvloer. „Arbeidsmigranten hebben formeel niet minder rechten dan Nederlandse werknemers”, zegt Böcker, „maar hr-afdelingen van grote distributiecentra laten buitenlandse krachten vaak werken via uitzendbureaus en kijken daarom minder naar ze om. Ze laten de begeleiding op en buiten de werkvloer over aan uitzendbureaus.” De inspectie stelde afgelopen jaar 547 overtredingen vast, waarvan 28 zeer ernstig De inspectie stelde afgelopen jaar 547 overtredingen vast, waarvan 28 „zeer ernstige” overtredingen. Tien keer schreef een inspecteur een boeterapport uit, op basis waarvan een boete kan worden opgelegd.       De controles bij distributiecentra borduren voort op eerdere inspecties en onderzoek van de Arbeidsinspectie. In 2020 werd al duidelijk dat distributiecentra vaak onveilig zijn, en tijdens de coronapandemie bleken de centra de coronaregels op grote schaal aan hun laars te lappen. Personeel voelde zich daardoor onveilig.  Philip Meijran, voormalig coördinator van de controles in distributiecentra, noemde vorig jaar in NRC  grote uitzendbureaus doorgaans betrouwbaar. Maar, zei hij, als het de centra niet lukt genoeg mensen te vinden, gaan ze soms naar „schimmige” kleinere bureaus. Zulke uitzendbureaus opereren volgens hem op de rand van de cao en regelen vaak ook huisvesting voor de arbeidsmigrant. Dat is een gevaarlijke constructie, aldus de projectleider, want als de arbeidsmigrant zijn baan kwijtraakt, is hij ook zijn woning kwijt. Gemeenten en provincies verzetten zich in toenemende mate tegen de komst van distributiecentra. Zo scherpte Noord-Brabant dit jaar de regels aan: distributiecentra kunnen er alleen nog worden gebouwd op hiervoor gereserveerde kavels, om  de ‘verdozing van het landschap’ tegen te gaan. ||https://www.nrc.nl//nieuws/2022/08/02/arbeidsinspectie-vier-op-vijf-distributiecentra-onveilig-a4138019
2022-08-02||De consument staat in de kou bij ‘laagdrempelig’ klachtenloket Kifid||Nynke Andringa voelt zich nog altijd belazerd. Ze vertrouwde erop dat haar financieel adviseur zou regelen dat ze mede-eigenaar werd van de woning van haar vriend, bij wie ze introk. De adviseur zorgde ervoor dat ze bijgeschreven werd op de hypotheek en liet haar daarvoor tekenen. Toen de relatie uitging, bleek Andringa geen eigenaar van de woning, maar wél hoofdelijk aansprakelijk voor de hypotheekschuld. Andringa diende een klacht in tegen haar financieel adviseur. Ze wilde dat hij zou erkennen dat hij een fout had gemaakt. Andringa stapte naar het Kifid, een loket waar klanten terechtkunnen voor hulp met klachten over hun bank, verzekeraar of financiële dienstverlener. Het Kifid werd in 2007 opgericht door de brancheorganisaties van banken, verzekeraars en financiële dienstverleners en de Consumentenbond, als alternatief voor de rechtbank. Waar een gang naar de rechter kostbaar kan zijn, is het Kifid bedoeld als laagdrempelig loket waar consumenten gratis een klacht kunnen indienen. Andringa moest bijna een jaar wachten voordat haar zaak werd behandeld tijdens een zitting van de geschillencommissie. Toen ze in januari 2019 plaatsnam aan de lange vergadertafel in het kantoor van de klachteninstantie in Den Haag, ontdekte ze dat haar financieel adviseur zijn advocaat had meegenomen. Tegenover hen zaten de voorzitter en de secretaris van de geschillencommissie.  Andringa was alleen gekomen. Een advocaat was te kostbaar. Bovendien rekende ze erop dat de geschillencommissie haar op weg zou helpen met het formuleren van haar klacht. Ze was dan ook verbaasd toen de voorzitter haar meteen verzocht een laatste poging te doen om er met de financieel adviseur uit te komen. Andringa voelde daar niet voor, omdat een eerdere poging al was mislukt. Maar de voorzitter hield voet bij stuk: de uitspraak zou anders weleens negatief voor haar kunnen uitpakken.   „Toen voelde ik me ineens heel klein”, vertelt Andringa. Niet veel later stond ze  beduusd bij de uitgang met een handgeschreven briefje waarop de financieel adviseur verklaarde zijn klanten voortaan op de risico’s van een hypotheek te zullen wijzen. „De schriftelijke bevestiging [van de uitkomst van de bemiddeling] die het Kifid beloofd had, kreeg ik nooit”,  zegt Andringa. De klacht ging bij het Kifid wel de boeken in als opgelost. De ervaring van Andringa bij het Kifid staat niet op zichzelf. Het Kifid heeft sinds zijn oprichting in 2007 regelmatig onder vuur gelegen. De kritiekpunten zijn dat de geschillencommissie van de instantie niet goed luistert, te weinig oog heeft voor het kennisverschil tussen consumenten en financiële dienstverleners en zich te formeel en juridisch opstelt. Het Kifid beloofde in 2016 beterschap en presenteerde een ‘nieuwe visie op klachtbehandeling’. Het Kifid zou beter luisteren, de consument helpen bij het formuleren van de klacht en tussentijds uitleg geven tijdens de behandeling van de grief. Dat heeft nog niet alle problemen opgelost, blijkt uit onderzoek van platform voor onderzoeksjournalistiek The Investigative Desk. De geschillencommissie van het Kifid zou niet over zulke ingrijpende zaken moeten gaan Ellen Timmer advocaat Jaarlijks komen er gemiddeld vijfduizend  klachten bij het Kifid binnen over bijvoorbeeld hypotheken, effecten, leningen en beleggings-, levens- en schadeverzekeringen. Van de behandelde klachten in de afgelopen vijf jaar leidde 32 procent tot een uitspraak in het voordeel van de dienstverlener en slechts 7 procent tot een uitspraak in het voordeel van de consument. In beroep gaan bij het Kifid kan alleen bij conflicten over minimaal 25.000 euro. Meer dan 90 procent van de klagers kiest voor een bindende uitspraak, omdat die afdwingbaar is bij de rechter als de dienstverlener zich er niet aan houdt. Maar er is ook een keerzijde: als de consument bij het Kifid ongelijk krijgt, kan de rechter een bindende uitspraak alleen vernietigen als het klachtenloket grote fouten heeft gemaakt.  The Investigative Desk  las tientallen rapporten, jaarverslagen, uitspraken van het Kifid en de rechtspraak, dossiers van klagers, parlementaire stukken en wet- en regelgeving, en sprak met zes klagers, vijf professioneel vertegenwoordigers die klagers bijstaan, advocaten, financiële dienstverleners, een wetenschapper en een politicus. Daaruit blijkt dat de ‘nieuwe visie voor klachtbehandeling’ uit 2016 nog niet alle problemen heeft opgelost. Klagers voelen zich niet gehoord door de geschillencommissie die in hun ogen te weinig doet om een gelijk speelveld te creëren met de dienstverlener. Meerdere klagers voelden zich onder druk gezet om tot een schikking te komen en allemaal vonden ze dat je het bij het Kifid niet redt zonder professionele bijstand.  Voor de klager, die meestal maar eens in zijn leven en zonder professionele bijstand bij het Kifid komt, is het des te lastiger dat de klachteninstantie ontransparant is. Dat speelde ook dit onderzoek parten. In tegenstelling tot rechtbankzittingen zijn Kifid-zittingen besloten. Het Kifid wilde voor dit onderzoek geen uitzondering maken. Het doet ook niet aan verslaglegging en publiceert niet over schikkingen. (Oud-)medewerkers wilden niet met The Investigative Desk praten vanwege een geheimhoudingsplicht.  Het Kifid zegt  zich niet te herkennen „in het neergezette beeld in dit artikel”. Maar het Kifid probeert vooral in te zetten op bemiddeling tussen de partijen, zoals dat ook bij Andringa gebeurde. Eerst probeert de secretaris te bemiddelen. Als dat niet lukt, komt de klacht bij de geschillencommissie. Die probeert vaak nogmaals te bemiddelen en doet anders uitspraak. Bemiddeling levert „minder administratie op en je mag bovendien aannemen dat beide partijen tevreden naar huis gaan”, zo staat in het jaarverslag uit 2020.  Dat is ook terug te zien in het aantal schikkingen. Het aantal zaken waarbij klager en dienstverlener schikten, is toegenomen van  21 procent  in 2013 tot 43 procent vorig jaar. „We bereiken nu in bijna de helft van de klachten een bemiddelresultaat”, stelt directeur en voorzitter van de geschillencommissie van het Kifid Eveline Ruinaard in het jaarverslag 2020. „Dat is de kracht van Kifid als buitengerechtelijk klachteninstituut en daarin onderscheiden we ons van de rechter.”  Of de schikkingen ook positief uitpakken voor consumenten, is echter niet na te gaan. In tegenstelling tot uitspraken publiceert het Kifid geen schikkingen, ook niet anoniem. Het gevolg is dat nu van bijna de helft van de behandelde klachten niet is na te gaan of de consument zijn recht haalt. Volgens Ruinaard is het Kifid na 2016 laagdrempeliger geworden voor de consument. „We zijn geen rechtbank”, zegt Ruinaard vanuit de grote vergaderzaal van het Kifid, boven het centraal station in Den Haag. „We verschijnen ook niet in toga.”  Ze benadrukt:  „Vanaf het begin dat mensen bij ons aankloppen zijn we heel servicegericht en helpen we hen weer het gesprek met hun dienstverlener aan te gaan. Daar zijn we zeer succesvol in.” De klagers en professioneel vertegenwoordigers van klagers met wie The Investigative Desk sprak, denken daar anders over. Zij vinden dat consumenten zich bij het Kifid niet kunnen redden zonder hulp van iemand met verstand van regels en wetten. De financiële dienstverleners tegen wie de klacht zich richt, kunnen zich wél kostbare gespecialiseerde juridische bijstand veroorloven of hebben eigen juristen in dienst. Consumenten die een professionele vertegenwoordiger meenemen naar het Kifid, moeten dat grotendeels zelf betalen. De vergoeding van het Kifid daarvoor is hooguit een paar honderd euro.  Het Kifid behandelt ook steeds complexere zaken. Volgens directeur Ruinaard is dat „omdat de financiële diensten en producten ook complexer worden”. Maar volgens advocaat Ellen Timmer, die de uitspraken van het Kifid op de voet volgt, zitten daar risico’s aan. „Het kan geen kwaad als het Kifid kleine consumentenzaken behandelt, maar nu komen er ook zaken voorbij over het Bureau Krediet Registratie (BKR), dat bijhoudt wat mensen lenen en of ze tijdig betalen, zwarte lijsten van de bank of verzekeraar met fraudeurs of mensen die niet meer bij hun geld kunnen. Zo’n geschilleninstantie hoort niet over zulke ingrijpende zaken te gaan.”  Timmer stond onder anderen Ronald Ariës bij, die na een conflict met zijn bank dreigde zijn Nederlandse bankrekening te verliezen. Ariës, die eerder met NRC sprak over zijn zaak, had aan zijn bank doorgegeven dat hij geen belastingplicht had in het buitenland, omdat hij al bijna zijn hele leven in Nederland woonde. Maar zijn bank vond dat hij Amerikaans belastingplichtige was, omdat hij in de Verenigde Staten geboren was. Volgens de bank had hij zich schuldig gemaakt aan valsheid in geschrift. De geschillencommissie van het Kifid gaf de bank gelijk. Omdat Ariës had gekozen voor een niet–bindende uitspraak, kon hij nog naar de rechter stappen. Die stelde vast dat de bank Ariës ten onrechte had beschuldigd en zijn rekeningen niet mocht sluiten.  Vanuit klagers en de professioneel vertegenwoordigers is er bovendien kritiek op het gebrek aan verslaglegging tijdens zittingen. Omdat er nooit verslagen worden gemaakt, kunnen mensen thuis niet rustig nalezen wat er gezegd is. Ruinaard wuift de kritiek weg. „Dat is niet nodig, partijen zijn er zelf bij.” Onderzoekers van de Rijksuniversiteit Groningen stelden vorig jaar vast dat ‘nieuwe visie op klachtbehandeling’ alleen effect lijkt te hebben gehad op de bemiddelingsfase bij de secretaris, maar dat klagers na 2016 negatiever zijn geworden over de geschillencommissie. Ook vinden zij dat het Kifid meer moet doen om een gelijk speelveld te creëren tussen consument en dienstverlener.  Volgens Ruinaard doet de geschillencommissie voldoende door tijdens de zitting steeds na te gaan of de consument het volgt. Ruinaard wijst graag op een evaluatierapport van onderzoeksinstituut SEO, waaruit blijkt dat de klanttevredenheid is gestegen. Dat rapport trekt overigens dezelfde conclusie over het ongelijke speelveld tussen consument en dienstverleners. Rob Goedhart komt met zijn Stichting Geldbelangen – waarmee hij de belangen behartigt van consumenten en kleine bedrijven bij banken, verzekeraars en financiële instellingen – al jaren bij het Kifid voor zittingen. Ook hij vindt dat het Kifid consumenten beter moet beschermen tegen de kenniskloof met de dienstverlener, die steeds complexere financiële producten in de markt zet. Zo was het volgens Goedhart ook bedoeld bij de oprichting, waar hij als beleidsmedewerker van de Consumentenbond bij betrokken was. Goedhart pleit voor een instantie die zich nog veel dienstverlenender opstelt richting de consument. In de Tweede Kamer houdt Mahir Alkaya (SP) zich al meer dan een jaar bezig met verbetervoorstellen voor het Kifid, nadat hij tientallen signalen van klagers had gekregen. Hij wil dat het Kifid een consumentenwaakhond wordt in publieke handen. Na het zomerreces wordt zijn initiatiefnota met verbetervoorstellen opnieuw behandeld. Eerder wees voormalig minister van Financiën Wopke Hoekstra (CDA) die af. De huidige minister van Financiën, Sigrid Kaag (D66) volgt Hoekstra daarin, maar kondigde in een Kamerbrief van 17 mei aan te gaan onderzoeken of buiten het Kifid een vast aanspreekpunt nodig is voor benadeelden van financiële dienstverlening.   Andringa heeft intussen geen hypotheekschuld meer op de woning van haar ex-vriend, want die is verkocht. Toch vraagt ze zich nog steeds af welk nut het Kifid eigenlijk heeft als haar financieel adviseur er zo makkelijk mee weg komt. „Wat had ik moeten doen, daar ook weer een klacht over indienen?” ||https://www.nrc.nl//nieuws/2022/08/02/consument-staat-in-de-kou-bij-het-kifid-a4137994
2022-08-02||Badgasten in Odessa moeten vrezen voor zeemijnen|| Galina doet voor hoe zij toch aan haar dagelijkse portie zeewater komt. Parmantig loopt ze op de houten kade van de Zuid-Oekraïense bad- en havenplaats Odessa naar een emmer die met touw aan de reling zit vastgeknoopt. Ze gooit de emmer in de Zwarte Zee, haalt hem omhoog en gooit het water over haar hoofd. Naast Galina (60) is de trap naar de zee afgesloten met een wit lint: vanwege zeemijnen is zwemmen niet toegestaan.  De Zwarte Zee is immers ook het slagveld, vol met Russische en Oekraïense zeemijnen, die een bedreiging vormen voor  zwemmers en de graanscheepvaart. Deze week vertrok, voor het eerst sinds Rusland eind februari Oekraïne binnenviel, een graanschip uit Odessa. De vaarroute zou vrijgemaakt zijn van mijnen. Om een Russische invasie vanuit zee te voorkomen heeft Oekraïne op het strand in Odessa explosieven ingegraven.  Naast het zwemverbod is daarom het strand in de badplaats afgezet met rood-witte linten. In het zand staan rode bordjes met  een doodshoofd en in het Oekraïens en Russisch: gevaarlijk mijnen! Toch vinden Oekraïners zo hun manieren om van de zon te genieten en in zee te zwemmen, soms met dodelijke afloop. In plaats van het strand zijn de houten vlonders op de kade in oorlogstijd de plek om te bakken. Galina ligt er met ‘mooie’ Jim – zwart-wit gestreepte zwemslip, egaal bruin mede door het staand zonnen, zijn haar netjes gekamd in een scheiding. Langs de kade aan de zee zonnen tussen de vissers ongeveer honderd landgenoten.  De Odessieten hebben deze plek voor zichzelf. In oorlogstijd komt geen toerist naar Odessa, van oudsher geliefd onder Oekraïners en Russen als vakantiebestemming. Strandtenten zitten ’s avonds half vol of zijn gesloten. Hotels zijn amper gevuld. Een jongen van een kiosk kijkt in de schaduw verveeld op zijn telefoon. Nu niemand het strand bezoekt en verzorgt, groeien tot verbazing van de lokale bewoners op het zand groene struiken. Toen de oorlog uitbrak, zette Odessa zich schrap voor de komst van het Russische leger. Standbeelden werden ter bescherming ingepakt met zandzakken, het beroemde operagebouw sloot zijn deuren en bewoners verlieten de stad. Maar de Russen kwamen niet. Met als gevolg dat Odessa weer een beetje ademt. Uit het operagebouw klinkt gezang, op terrassen wordt gegeten en er wordt gefietst en hardgelopen. Een lokaal biermerk heeft als motto ‘Trots gebrouwen in een vrij Oekraïne’. Lang niet alles is bij het oude. Nog altijd is het centrum grotendeels verlaten, zijn ramen dichtgetimmerd en kun je niet de beroemde Potjomkintrappen  bezichtigen, want die zijn afgesloten. Nachtclubs in het centrum zijn dicht.   Toch wordt er nog wel gefeest. In een strandtent wordt een bruiloft gehouden. ‘Slava Ukraini!, Geroim Slava!’ [Glorie aan Oekraïne! Glorie aan de helden!], klinkt de traditionele Oekraïense strijdkreet uit de uitzinnige kelen op de dansvloer.  Terwijl agenten rondlopen om te voorkomen dat mensen in zee zwemmen, kijkt Jim (44) toe hoe Galina – geboren en getogen in Odessa – voor een tweede keer de emmer in zee gooit.  „Zwemmen is verboden”, zegt hij, „maar de politie is niet altijd aanwezig en dan kun je makkelijk het water ingaan. Ik doe het zelf ook.” „Risico’s nemen hoort bij het leven”, valt een vriend hem glimlachend bij. Achter hen kruipen eerst een man en daarna een vrouw onder het witte lint door, lopen de trap af en duiken in zee. Beiden willen niets zeggen als ze  uit het water zijn en laten zich opdrogen door de zon.  Zij hebben hun zwempartij overleefd. Maar er vallen wel degelijk doden onder zwemmers die een zeemijn raken. Bekend is het verhaal van de man die zijn vijftigste verjaardag vierde, ging zwemmen in Odessa en een explosief raakte. Hij kwam om. Oekraïense media meldden recent drie andere doden en twee gewonden in en rond Odessa door zeemijnen.   Het is gezond. Zonder zeewater kan ik niet leven Galina (60), strandganger in Odessa  Serhi Brattsjoek, woordvoerder van het regionale militaire bestuur, gist naar de redenen waarom mensen toch gaan zwemmen of het strand opgaan. Een paar weken voor de dood van de vijftigjarige man, overleed ook iemand door een zeemijn, vertelt hij in groene camouflagekleding voor een overheidsgebouw. „Iedereen had het erover in Odessa: waarom doe je dit met al die waarschuwingen. Dat had een voorbeeld moeten zijn voor die jarige man.” Brattsjoek (50) waarschuwt op zijn Telegramkanaal zwemliefhebbers over het gevaar van afgedreven zeemijnen. Dat kan door een storm of doordat ze oud en versleten zijn. De gemeente heeft extra agenten en burgerwachten ingezet om mensen ervan te weerhouden een duik te nemen of het strand op te gaan. „Als we de overwinning hebben behaald, kan iedereen het strand weer op. Nu is het doel om de mensen te beschermen.” De ongelukkigen weten wat ze doen, meent de gemeentewoordvoerder.  Ze zien de waarschuwingsborden, halen blokkades weg, klimmen over het hek. „Dat doen ze niet per ongeluk”, stelt hij droogjes vast. Mensen denken dat je mijnen kunt zien, zegt hij, maar daarin vergissen ze zich. „Je hebt verschillende soorten, tegen schepen, landingsvoertuigen en soldaten. Voor die laatsten heb je mijnen die te klein zijn om direct te zien.” Ook zonder de drijvende zeebommen ziet hij liever dat het strand momenteel wordt afgezet. „Je moet er niet aan denken dat als het strand vol zit met honderden, duizenden mensen en de Russen gooien er een raket op.” Zijn woorden echoën de volgende dag na, wanneer Rusland met raketten de haven van Odessa aanvalt. Drie dagen later ligt de populaire badplaats Zatoka,  bijna zestig kilometer ten westen van Odessa, onder Russisch vuur. Zonder zee en strand is Odessa zichzelf niet, beamen Fjodor (47) en Joelia (48) Tsjerenkov. Ze liggen op de kade op een blauw kleed, met tussen hen in een komkommer, tomaten en nepfeta voor de zelfgemaakte Griekse salade. „Het is treurig dat we niet kunnen zwemmen. Mensen die het wel doen, missen het water, zijn dronken of geloven het nieuws niet.” Verderop gooit Galina opnieuw de volle emmer zeewater over zich heen. Elke dag doet ze dit, zegt ze uitgelaten en druipend van het water. „Het maakt je gezond, vermindert de stress van de oorlog. Zonder zeewater kan ik niet leven.”||https://www.nrc.nl//nieuws/2022/08/02/in-badplaats-odessa-kan-duik-dodelijk-zijn-a4138006
2022-08-02||Herken je een terrorist aan z’n bankrekening? Dat proberen banken te doen||In de Ulu-moskee in Heemskerk was de koffie niet te drinken. De automaat, vonden bezoekers van de kantineruimte, had dringend nieuwe filters nodig. Dus logde de moskeevoorzitter begin vorig jaar in op de online betaalrekening. Om te kijken of er nog genoeg geld op stond.  Maar na het intikken van de pincode, kreeg hij geen saldo te zien. Hij zag een ander scherm: „Uw rekening is geblokkeerd.”  „We dachten eerst aan een misverstand”, zegt voorzitter  Birol. „Misschien had ik de verkeerde pincode ingetoetst?”  Als  de ABN Amro-bank wordt gebeld,  zegt de klantenservicemedewerker dat de moskee maar even moet afwachten. Een paar maanden later valt er een brief door de bus.  Er staat in dat er een „klantonderzoek” loopt naar de moskee. „Om u, de maatschappij en onszelf te beschermen” tegen het „financieren van terrorisme”. Birol houdt de brief omhoog. „Dit is hem.” Zijn stem slaat over. „Wij, terroristen?! Ik wist niet wat ik las.”  Banken zijn de afgelopen jaren veranderd in particuliere terreurbestrijders. De financiële instellingen zijn door de overheid verantwoordelijk gemaakt voor het opsporen van transacties die bestemd zijn voor terroristische doeleinden. Het idee erachter is simpel: als terroristen niet aan geld kunnen komen, wordt het plegen van een aanslag een stuk lastiger.  Het vinden van dat ‘terreurgeld’ is minder eenvoudig. Banken moeten daarvoor hun klanten en geldstromen doorlichten. Maar een bank verwerkt jaarlijks miljarden transacties –  hoe vind je die ene terroristische betaling?  Daar heeft toezichthouder De Nederlandsche Bank (DNB) beleid voor ontwikkeld. Dat heeft een naam: „risicogebaseerd werken”. Banken moeten de achtergronden van hun klanten in beeld brengen, en daar een risicoprofiel aan hangen: een inschatting van hoe waarschijnlijk het is dat de klant terrorisme financiert. Klanten waarbij dat risico klein is – het overgrote deel – worden met rust gelaten. Wie het stempel „hoog risico” krijgt, wordt extra onderzocht en bevraagd. Als de bank vermoedt dat er iets mis is, volgen sancties. De naam van zo’n klant kan worden doorgegeven aan de politie, hij kan op een zwarte lijst komen of zijn bankrekening kwijtraken.  De Ulu-moskee in Heemskerk krijgt er begin 2021 mee te maken. Na ontvangst van de brief  over een „klantonderzoek” wordt duidelijk dat het de bank niet specifiek te doen is om deze moskee. Dezelfde brieven worden gestuurd aan tientallen andere organisaties en bestuurders van de koepel waar de moskee bij hoort: Milli Görüs. Deze  Turkse organisatie heeft zo’n 30.000 volgers in Nederland.  De brieven, ingezien door NRC, staan vol gedetailleerde vragen over ogenschijnlijk reguliere overboekingen. De ene bestuurder wordt gevraagd waarom hij regelmatig 2,50 euro aan zijn moskee doneert. De andere  waarom hij geld overmaakt aan zijn levensverzekering. De voorzitter van de lokale vrouwenvereniging krijgt de vraag waarom zij onlangs 500 euro aan haar echtgenoot heeft overgemaakt.  Sommigen schenken geen geld aan de moskee uit angst voor problemen met de bank „De impact hiervan is gigantisch”, zegt Milli Görüs-penningmeester Aslan Kurt. „Onze leden worden ondervraagd als vermeende terroristen, alleen maar omdat zij actief zijn voor onze moskeeën.”  Door het ingrijpende onderzoek trekken donateurs en bestuurders zich terug. Het voortbestaan van de hele koepel is in gevaar, zegt de penningmeester. „Mensen durven geen geld meer te schenken uit angst dat zij óók problemen krijgen met de bank.” Ook voor de Ulu-moskee zijn de gevolgen groot. Vaste lasten zoals de elektriciteit kon de moskee nog voldoen. Maar nieuwe lesboeken konden niet worden betaald. De verbouwing die nodig was vanwege een lekkage kon niet doorgaan. Voorzitter Birol: „Zonder rekening kun je wel opdoeken.”  De Turkse moskeekoepel staat hier niet alleen in. NRC sprak diverse moskeeën die de afgelopen jaren te maken hebben gekregen met ingrijpende bankonderzoeken. Een peiling van het Centraal Bureau Fondsenwerving laat zien dat zij geen uitzondering zijn: een derde van de charitatieve organisaties die in de problemen komen met hun bank zijn van religieuze aard. Hoe komt dat?  In het opsporen van terrorismefinanciering laten banken zich leiden door zogeheten indicatoren: kenmerken van een verdachte klant of betaling. Op soortgelijke wijze proberen banken ook witwassen op te sporen. Denk aan een autoverhuurder die veel meer inkomsten heeft dan vergelijkbare bedrijven. Of een coffeeshophouder die opvallend veel cash op de rekening stort. Dat zijn redenen voor een bank om een klant door te lichten.  Voor je het weet, wordt onderscheid gemaakt op grond van religie Marieke de Goede politicoloog Maar hoe herken je een terrorist aan zijn betaalrekening? „Niet”, zegt Marieke de Goede, hoogleraar politicologie aan de Universiteit van Amsterdam. Zij evalueerde in 2018 de aanpak van terrorismefinanciering voor onderzoeksinstituut WODC. De conclusie: het beleid werkt niet goed. Het uitgavenpatroon van een terrorist is nauwelijks te onderscheiden van dat van andere mensen.  Dat gold bijvoorbeeld voor de IS-aanhangers die in de voorbije jaren aanslagen pleegden in Europa. „De financiële bedragen die daarmee gepaard gingen, waren klein en onopvallend”, zegt De Goede.  Ook slaagden banken er niet in uitreizigers te detecteren die naar Syrië vertrokken om zich aan te sluiten bij IS. De Goede: „Zo gingen banken aankopen in survivalwinkels monitoren, omdat Syriëgangers daar vaak spullen kochten voor hun vertrek. Maar miljoenen Nederlanders doen daar aankopen, dus dat werkte niet. Ook werd gekeken naar pintransacties van Nederlanders aan de Turkse grens. Ook dat leverde te veel valse meldingen op. Er zijn simpelweg geen betrouwbare indicatoren te vinden voor terrorismefinanciering.” Terwijl het in de praktijk dus een onmogelijke opgave is, leggen de overheid en toezichthouder DNB veel druk op banken om terrorismefinanciering te rapporteren. Het gevolg, zegt De Goede, is dat banken op vergaande manieren proberen om toch iets te vinden. Ze laten computers via algoritmes zoeken naar klanten die voldoen aan bepaalde patronen die zouden wijzen op terrorismefinanciering. Een dubieuze aanpak, vindt De Goede. „Voor je het weet, ben je onderscheid aan het maken op grond van geloofsovertuiging.” Recent promotieonderzoek aan de Universiteit van Amsterdam laat zien dat banken hier nu al tegenaan schuren. Promovendus Esmé Bosma interviewde tientallen bankmedewerkers over hoe zij terrorismefinanciering opsporen. Zij constateerde tijdens haar veldwerk tussen 2017 en 2019 dat banken vrijwel uitsluitend op zoek waren naar islamitisch geïnspireerd terrorisme. Bij het voeden van de algoritmes kwamen al snel indicatoren op tafel die raken aan etnisch profileren. Bankmedewerkers noemden „Arabisch klinkende achternamen”, „islamitische organisaties” en „wijken waarin veel extremisten wonen” als potentieel bruikbare risico-indicatoren om jihadisten te detecteren.  Een bankanalist vertelt in de studie dat het weliswaar verboden is om de religie van klanten te registreren, maar dat dit toch is vast te stellen door bijvoorbeeld te kijken of een klant geld doneert aan een moskee. Deze gegevens kunnen volgens de analist worden gebruikt voor „intern onderzoek” naar klanten.  Een andere manier waarop banken terrorismefinanciering proberen te ontdekken, is door mediaberichten  in de gaten te houden. Zodra over een klant iets belastends in de openbaarheid verschijnt, moeten banken van toezichthouder DNB direct een onderzoek instellen.  De keerzijde van die werkwijze laat de zaak tegen moskeekoepel Milli Görüs zien. De koepel is volgens wetenschappelijk onderzoek conservatief, maar houdt zich keurig aan de wet. In 2018 berichtte NRC dat een clubje Milli Görüs-jongeren een  radicale imam in Turkije had  bezocht. Dat nieuws werd vervolgens aangedikt op weblogs, die de hele moskeekoepel betichtten van terrorisme. ABN Amro las mee. In de brieven aan Milli Görüs verwees  de bank naar de „negatieve publicaties” op onder meer complotblog Stopdebankiers.nl en het rechts-nationalistische Sceptr.net.   Klopte er iets van die berichten? Uit de brieven blijkt niet dat de bank daar onderzoek naar gedaan heeft, maar vooral wil weten welke „maatregelen” Milli Görüs neemt om „dergelijke negatieve berichtgeving in de toekomst te voorkomen”.  Ook de islamitische hulporganisatie Israa werd  vorig jaar door de bank geconfronteerd met negatieve berichtgeving op blogs. Publicist Carel Brendel beschuldigde  de Rotterdamse stichting van connecties met de Palestijnse organisatie Hamas. Rabobank zegde  de rekening op, waarna de stichting een rechtszaak aanspande om het besluit terug te draaien. In de rechtszaak verwijst Rabobank naar de negatieve blogs. Tegelijkertijd moet de bank toegeven dat er geen link kan worden aangetoond tussen Israa en terrorisme. Maar de bank „moest” iets doen na de negatieve publiciteit. Volgens de rechter is de Rabobank ten onrechte uitgegaan van de juistheid van de blogs: de stichting krijgt haar rekening terug.  Ook achter de schermen worden banken gevoed met informatie. Zo volgde terrorismecoördinator NCTV  islamitische groepen online, en stuurde informatie daarover door naar de Financial Intelligence Unit (FIU). Dit meldpunt, waar banken  verdachte transacties melden en waar de risico-indicatoren worden bedacht om  naar terrorismefinanciering te zoeken,  onderzocht de informatie zelf, of deelde die met banken. De coördinator is hier mee gestopt, omdat het de informatie helemaal niet mócht verzamelen en delen.  De NCTV wees de FIU ook op een lijst met namen van 23 moskeeën die in een studie van onderzoeksinstituut WODC   in verband worden gebracht met het salafisme, een uiterst orthodoxe stroming binnen de islam. De FIU deelde deze lijst met de banken. „Door die lijst konden de banken zeggen: deze stichtingen vormen kennelijk de salafistische kerngroep, omdat de NCTV dat aangeeft. Dus díé geldstromen zijn we gaan onderzoeken”, zegt een woordvoerder van de FIU.    De aangeleverde informatie klopte lang niet altijd. Zo werd actiegroep ‘Muslim Rights Watch’ door de NCTV een salafistische organisatie genoemd die ‘onverdraagzaam, anti-integratief en antidemocratisch gedachtengoed’ zou verspreiden. Onterecht, bepaalde de rechter onlangs. De NCTV moest rectificeren. Maar toen was de schade al geleden: na het onjuiste bericht kon de actiegroep bij geen enkele bank meer terecht. De Rabobank blokkeerde de aanvraag voor een rekening. ABN Amro schreef: „Helaas moeten wij uw aanvraag om moverende redenen afwijzen.” De Regiobank liet weten dat een ‘religieuze organisatie’ zoals de islamitische actiegroep „niet past binnen de doelgroep”. Muslim Rights Watch is een meldpunt gestart voor moslims die hetzelfde overkomt.  Islamitische organisaties krijgen steeds vaker te horen dat banken niet met hen in zee willen. Bunq Bank wees in april 2019 een aanvraag af van een ondernemer die islamitisch onderwijs wilde aanbieden. Reden: klanten met religieuze doelstellingen zouden een verhoogd risico op terrorismefinanciering met zich meebrengen. Daarom wilde Bunq dit soort klanten niet meer. De ondernemer spande een zaak aan bij het College voor de Rechten van de Mens, dat bepaalde dat er sprake was van discriminatie op grond van godsdienst.  Het is precies waar hoogleraar De Goede voor vreest: dat banken in hun zoektocht naar terrorismefinanciering hun net zó breed uitgooien, dat sommige groepen en stichtingen op voorhand verdacht zijn. „Terrorisme ging vroeger om het voorbereiden van een aanslag, maar de terrorismefinancieringwetgeving maakt veel breder ingrijpen mogelijk. Steeds vaker kiezen banken ervoor om klanten aan de kant te zetten – enkel omdat zij als een ‘risico’ worden beschouwd, niet omdat zij regels hebben overtreden.” „Het is een ontzettend lastige discussie”, zegt Hennie Verbeek-Kusters, hoofd van de FIU. Verbeek-Kusters bestrijdt dat die indicatoren, die volgens haar geheim moeten blijven om kwaadwillenden niet wijzer te maken, discriminerend zijn. Wel erkent zij dat het antiterrorismebeleid steeds verder wordt opgerekt. Banken kijken vaker naar „wat er wordt uitgedragen” door een klant, en of die boodschap wel „in lijn is met ons Nederlandse rechtssysteem”.  Maar heeft dat nog wel iets te maken met het voorkomen van de financiering van terrorisme, waar de wet voor bedoeld was? Verbeek-Kusters heeft daar „geen antwoord op”, zegt ze. Ze noemt het vraagstuk „lastig” en „complex”.  „Is de bank een gedachtenpolitie? Dat is een discussie die nu wordt gevoerd. Ik heb de oplossing ook niet.”  En hoe kijken de banken hier zelf naar? ABN Amro laat weten wettelijk verplicht te zijn om klantonderzoeken uit te voeren. Dat gebeurt „zonder aanziens des persoons”, maar de bank is zich  „bewust van risico’s op discriminatie”, zegt een woordvoerder. „Als je met algoritmes werkt, is er altijd een risico op discriminatie. Mensen hebben onbewust vooroordelen. Het zou naïef zijn om te zeggen dat die niet in onze systemen zitten.” Van etnisch profileren willen banken niets weten, „dat doen ze  niet”, aldus de Nederlandse Vereniging van Banken (NVB). Maar ze ziet ook dat de jacht op terrorismefinanciering nevenschade met zich meebrengt. Misschien wel te veel, zegt  hoofd veiligheidszaken  Yvonne Willemsen van de NVB. „We hebben met zijn allen een enorm systeem opgetuigd, maar wat is het resultaat? Is Nederland nu een stukje veiliger geworden? Ik vrees van niet.”||https://www.nrc.nl//nieuws/2022/08/02/het-net-van-de-financiele-terrorismebestrijding-dijt-uit-de-leden-van-onze-moskeekoepel-worden-ondervraagd-als-vermeende-terroristen-a4138015
2022-08-02||Door een akkoordje met God speelt dit Duitse dorp al eeuwenlang de passie|| Breed gebeend op glimmende laarzen en in een lange klokkende jas ondervraagt Pontius Pilatus de Jezus-figuur op het podium in het Beierse Oberammergau. Het kostuum van de Romein doet nadrukkelijk denken aan een SS-uniform. „Ben jij de koning der Joden?”, vraagt Pilatus. Jezus, lang sluik haar, antwoordt lijdzaam: „Mijn rijk is niet van deze wereld.” Het passiespel dat in Oberammergau dit jaar voor de 42ste keer wordt opgevoerd is in vele opzichten ook niet helemaal van deze wereld. In het bergdorp, vlak bij de hoogste berg van Duitsland Zugspitze en de Oostenrijkse grens, werkt een derde van de inwoners mee aan een spectaculair toneelstuk over leven en dood van Jezus. De dorpsbewoners spelen het stuk sinds 1634. Een jaar daarvoor werd het dorp na de ontberingen van de Dertigjarige Oorlog (1618-1648) getroffen door de pest, en aangemoedigd door de geestelijkheid gooide de gemeente het op een akkoordje met God: ze zouden iedere tien jaar de lijdensgeschiedenis spelen als ze voortaan verschoond zouden blijven van de plaag.  Voor veel internationale bezoekers is het een soort bedevaart Frederik Mayet, vertolker Jezus  Sinds dat jaar stierf er naar verluidt niemand meer aan de pest, en de Oberammergauers bleven spelen. Ook andere dorpen in de regio gingen een dergelijk contract aan – in de streek ligt achter iedere berg een klooster – maar nergens hield de traditie stand. Dit jaar doen ongeveer 1.800 dorpsbewoners mee aan het zes uur durende stuk, waarin een aantal scènes uit de laatste dagen van Jezus bijna in realtime wordt nagespeeld. Alleen al de kruisiging duurt een uur. Tussen de scènes door speelt een orkest en zingt een koor, uitsluitend bezet door Oberammergauers – en dat word je niet zomaar: je mag alleen meedoen als je in de plaats bent geboren of er twintig jaar woont.  De opvoering van het stuk mag geen concreet doel meer dienen, het wordt dit jaar niettemin honderd maal gespeeld, van half mei tot begin oktober. Door die andere ziektekiem moest de editie van 2020 twee jaar worden uitgesteld. Het trekt veel Duitsers en ook een internationaal publiek, hoofdzakelijk Amerikanen, die hoe dan ook dol zijn op ‘Bavaria’.  „Voor veel internationale bezoekers is het een soort bedevaart”, vertelt Frederik Mayet, die dit jaar Jezus speelt. Normaal gesproken is Mayet (42) artistiek directeur en woordvoerder van het Volkstheater in München. In 2010 was hij ook al Jezus, in 2000 speelde hij Johannes. Zijn zoon heeft dit jaar ook een kleine rol, hij brengt het brood bij het Laatste Avondmaal. „Maar veel andere bezoekers hebben niets op met de kerk.” Voor de dorpsbewoners geldt iets soortgelijks: „Er is niemand die nog gelooft dat de pest terugkomt als we niet meer spelen. Voor een aantal is het wel belangrijk dat we ons aan de gelofte van onze voorouders houden, maar voor de meesten zit het spel  in het dna.”  Toch spelen en zingen de Oberammergauers nog alsof hun leven er vanaf hangt. De grote betrokkenheid wordt zichtbaar in de openingsscène. Mayet, Jezus dus, rijdt op een ezel het podium op, om hem heen verdringen zich moeders met baby’s, ouderen, kinderen, allen in lichte lange gewaden, sommigen hebben  een schaap of een geit bij zich. In de chaos waggelt een peuter met uitgestrekte armen richting een geit, een vrouw vangt het kind op net voordat het naar de gekromde horens kan grijpen. Aan de randen van het toneel leunt een oudere man op een stok. De oudste Oberammergauer die meespeelt is 98, de jongste is nu acht weken; het kind van de acteur die Petrus speelt.  Om mee te kunnen doen, nemen de Oberammergauers maanden verlof op. Het stuk wordt vijf keer per week opgevoerd, dus iedere rol en ieder instrument is dubbel bezet om te kunnen rouleren. De vrouw die Maria speelt is in het dagelijks leven stewardess, degene die de rol van apostel Johannes heeft is student aan de hotelschool. De oudste hoofdrolspeler is 80, speelt hogepriester, en is gepensioneerd docent. Hij deed in 1950 voor het eerst mee, als achtjarige, was tussendoor al solist en speelde een andere keer Pilatus.  De oudste deelnemer aan het passiespel is 98, de jongste   acht weken – het kind van de acteur die Petrus speelt Vrij nemen is niet het enige offer dat van de spelers wordt gevraagd. Ruim een jaar voor de opvoering, op Aswoensdag, gaat de ‘baard- en haarverordening’ in – iedereen die meespeelt, man of vrouw, mag zich vanaf dat moment niet meer scheren of naar de kapper. Een Berlijnse bezoeker vertelt dat hij afgelopen winter bevreemd in een berghut op de Zugspitze zat; alle obers hadden lange baarden. In de loop der jaren heeft het schouwspel een rits historische figuren getrokken. De latere keizerin Sissi kwam er als kind, net als veel andere Europese staatshoofden, de componisten Giacomo Puccini en Franz Liszt waren er. In 1934 stond het toneelstuk in het teken van het nationaalsocialisme. Er was destijds discussie over de lange haren van de spelers – mannen met lange haren pasten niet in het nazisme, en voor de posters werden alleen kortharige mannen genomen. Hitler was er ook in 1934, en prees de rol van Pontius Pilatus, die „qua ras en intelligentie” duidelijk superieur zou zijn geweest. Joseph Goebbels halveerde de entreeprijs zodat zoveel mogelijk Duitsers het konden gaan zien.  In de jaren vijftig speelden de Oberammergauers dezelfde enscenering als in de jaren dertig. De beschuldiging dat het passiespel antisemitisch is laaide op, en is nog altijd thema. De huidige regisseur Christian Stückl wil het stuk nadrukkelijk van alle antisemitische elementen ontdoen – waar vermoedelijk ook de keus vandaan komt om de Romein Pilatus als grootste boosdoener te ensceneren en hem het SS-uniform aan te trekken. In de bewerking van Stückl is het conflict tussen Jezus en zijn aanhangers, en de Joodse hogepriesters, haast een politiek conflict, een conflict tussen een goeroe met een zalvende boodschap en een soort mainstream. In een tijdsgewricht met een teveel aan goeroes heeft de mainstream onwillekeurig de sympathie.  Eveneens in de jaren vijftig besloten de Oberammergauers de oude regel – dat iemand tien jaar in het dorp moest wonen om mee te mogen spelen – aan te scherpen naar twintig jaar. „Na de oorlog kwamen er veel vluchtelingen uit het oosten”, legt Mayet uit, Duitsers die na de oorlog uit Polen, Tsjechië of Hongarije moesten vertrekken. De Oberammergauers hadden geen zin in de deelname van de nieuwe dorpsgenoten en legden de lat om mee te doen aan het stuk  hoger. Volgens Mayet wordt die aanscherping in de komende jaren teruggedraaid. Niet dat er anders te weinig kandidaten overblijven om mee te spelen. De gemeente investeert de inkomsten uit het toneelstuk in een nieuwe generatie toneelspelers en musici. Mayet: „Kinderen gaan vanaf groep drie of vier in een koor, als je in het orkest wilt spelen wordt een instrument door de gemeente ter beschikking gesteld en het lesgeld voor de helft betaald.” Oberammergau brengt dan ook een bovengemiddelde hoeveelheid toneelmensen voort, aldus Mayet. „Heel veel werken in film, televisie, muziek of theater door het hele land.” De muzikaal leider is ook in de intervallen in Oberammergau om de volgende generatie klaar te stomen, het niveau van de musici is  hoog. Regisseur Stückl is geboren in Oberammergau, en werkt normaal gesproken met gerenommeerde theaters en operahuizen in Oostenrijk en Duitsland. Het decor wordt gedaan door een Oberammergauer die hoogleraar aan een toneelschool in Berlijn is. „En eens in de tien jaar komt iedereen met nieuwe expertise terug.” De volgende editie is in 2030.  ||https://www.nrc.nl//nieuws/2022/08/02/na-een-akkoordje-met-god-speelt-dit-duitse-dorp-nog-altijd-de-passie-a4137996
2022-08-02||PSV komt goed weg tegen Monaco bij eerste horde naar Champions League||De belangen voor AS Monaco en PSV waren op dinsdagavond zo groot dat beide ploegen  grote delen van de wedstrijd vergaten waarvoor betaald voetbal is bedoeld: vermaken van het publiek. Het doel   heiligde  de middelen. Deelname aan de zeer lucratieve Champions League is nu even boven alles verheven.  De spanning was  negentig minuten zichtbaar bij PSV dat via   een doelpunt van middenvelder  Joey Veerman in de 39ste minuut aan de leiding kwam in het  Stade Louis II.  Axel Disasi maakte tien minuten voor tijd de gelijkmaker. Komende dinsdag is in Eindhoven de return in de derde ronde van de kwalificaties.  Mocht de Eindhovense voetbalclub erin slagen  AS Monaco uit te schakelen dan wacht er nog een play-off  met   het Belgische Union Sint-Gillis of het Schotse Rangers FC.  Met Ajax aanhaken bij de Europese top of veroordeeld zijn tot een tweederangs toernooi als de Europa League? Dat is de sportieve vraag voor PSV.  In financieel opzicht staat er  zelfs een bedrag van circa veertig miljoen euro op het spel.  PSV deelde op zaterdagavond weliswaar een mentale tik aan  Ajax uit door de concurrent in de strijd om de Johan Cruijff Schaal met 5-3 in de eigen Arena te verslaan, maar die prijs is in sportief en financieel opzicht minder waard dan deelname aan de Champions League. Want wil PSV op lange termijn de strijd met de Amsterdamse club aangaan dan zal het elftal van trainer Ruud van Nistelrooij op het hoogste Europese niveau moeten acteren. Omdat geld en prestaties in het voetbal meer dan ooit onlosmakelijk met elkaar verbonden zijn, moet PSV nog voordat het seizoen  begonnen is al de slag slaan. Grote vraag  is of de club bereid is daarvoor risico’s te nemen. Twaalf maanden geleden hield PSV tijdens de kwalificaties waardevolle spelers als Donyell Malen en Denzel Dumfries langs de kant. De transfer van het  tweetal naar respectievelijk Dortmund en Internazionale leverde ruim 43 miljoen op. De beslissende play-off om de Champions League tegen Benfica ging echter verloren. PSV heeft er dit jaar voor gekozen hun meest begeerde spelers Cody Gakpo en Ibrahim Sangaré wél te gebruiken tegen AS Monaco. De club hoopt dat dit tweetal het verschil  maakt. Hun deelname pakte in Monaco goed uit. Aan de hand van beide spelers hield het elftal op professionele wijze stand tegen de nummer drie van Frankrijk.  Van Nistelrooij had zijn ploeg verder op twee plaatsen gewijzigd in vergelijking met het duel om de Johan Cruijff Schaal. Rechts achterin speelde Phillipp Mwene in plaats van Ki-Jana Hoever en rechts voorin kreeg Ismael Saibari de voorkeur boven Johan Bakayoko. PSV was in verdedigend opzicht ietsje beter in balans   tegen Monaco, maar wist voorin weinig af te dwingen. PSV dacht aan één doelpunt genoeg te hebben, maar bezweek  na het uitvallen van Sangaré  in de slotfase onder de druk van AS Monaco - ook omdat de vermoeidheid toesloeg. Met 1-1 kwam PSV goed weg. Volgende week zal de spanning weer groot zijn.   Kwalificatie voor de Champions League levert  direct vijftien miljoen euro aan startgeld op. Daar komen nog  bedragen bij   gebaseerd op  prestaties uit  heden en  verleden.  Daarnaast is er  930.000 euro per punt te verdienen. Al met al gaat het dan om minimaal veertig miljoen euro. Genoeg om Gakpo en Sangaré niet te hoeven verkopen. Ze hebben hun toekomst   in eigen hand.||https://www.nrc.nl//nieuws/2022/08/02/psv-komt-goed-weg-tegen-monaco-bij-eerste-horde-naar-champions-league-a4138007
2022-08-02||Het boerenfront vertoont scheuren: gaan ze praten met het kabinet of niet?||Praten of thuisblijven, dat is de kwestie. De boeren zouden samen optrekken. Samen zouden ze de politiek in Den Haag de rug toekeren. Alle kritische boerenorganisaties waren het erover eens dat praten met ministers geen zin heeft zolang het kabinet de boeren onhaalbare stikstofreductiedoelen oplegt en in de communicatie over die plannen ook blijk geeft van onwetendheid van en minachting voor de landbouw en het boerenleven als cultuur. Zo was  de sfeer op de massaal bezochte boerendemonstratie in Stroe op de Veluwe. Inmiddels zijn er zes weken verstreken, en het front vertoont scheuren. Voorzitter Sjaak van der Tak van boerenorganisatie LTO Nederland wil bij nader inzien toch ingaan op de uitnodiging van gespreksleider Johan Remkes om „zonder taboes”  te praten. Dit na een telefonische oproep van premier Mark Rutte. De enigszins gematigde boerenactiegroep Agractie is eveneens niet meer totaal afkerig van een gesprek. Zij laat deelname aan het gesprek afhangen van de antwoorden van Remkes en Rutte op vragen van de groep over „op welke punten wij stappen vanuit het kabinet verwachten”, aldus een verklaring.  Volgens Farmers Defence Force, de meest uitgesproken en onder actievoerders machtigste actiegroep,  heeft praten geen zin. Voorzitter Mark van den Oever beschuldigde vorige week in een filmpje op YouTube „onze Sjakie” nog van „verraad”. Het is altijd hetzelfde met de LTO-leiders, aldus Van den Oever: „Ze hebben allemaal een grote bek maar als het erop aankomt, is een telefoontje van Rutte genoeg om die tuinslangenruggegraat alle kanten heen te wurmen, zodat ze met hun dikke reet weer op het pluche kunnen gaan zitten.” Hij riep LTO-leden op de „chefjes weer terug het hok in” te roepen.  Deze tirade weerhoudt LTO-voorman Van der Tak er niet van woensdagavond aan te schuiven bij een overleg in Nijkerk met de actiegroepen. Van den Oever laat weten dat het overleg is bedoeld om weer „samen” op te trekken. Of dat betekent of iedereen  gaat praten, of juist niet, staat volgens hem niet vast. „Alles ligt nog open.” LTO denkt daar anders over: Van der Tak gaat hoe dan ook met Remkes praten,  liefst met de andere boerenleiders  erbij,  desnoods zonder.  De vraag is waar dat gesprek toe kan leiden. Het zou mooi zijn als Remkes erin slaagt het „vertrouwen” en „wederzijds respect” tussen kabinet en boeren te „herstellen”, zoals hij schreef in de uitnodiging aan alle partijen. Het zou ook mooi zijn als  aan de escalatie van protesten een einde kan komen, met name aan de blokkades van distributiecentra van supermarkten en levensgevaarlijke acties zoals het storten van afval en brandstichting op de snelwegen. Maar wat als het kabinet de boeren niet tegemoet komt en de plannen niet matigt?  Van der Tak zou een mooi succes boeken door het kabinet te bewegen een oud voorstel, van mei vorig jaar, alsnog serieus te nemen en liefst te omarmen. Dat voorstel, het ‘versnellingsakkoord stikstofemissiereductie 2021-2030’, werd door LTO samen met werkgeversorganisaties en natuurorganisaties opgesteld, en stelt lang niet kinderachtige maatregelen voor, met als belangrijkste: een reductie van stikstofemissies met 40 procent in 2030, tegen de 50 procent die het kabinet eist voor dat jaar, en het „gegarandeerd en sneller halen” van natuurdoelen. Het steekt LTO nog altijd dat het kabinet vrijwel niets heeft gedaan met dat plan, dat overigens omstreden is onder de achterban. Als het kabinet de boeren tegemoetkomt in een mate die Van der Tak voldoende acht, dan is   de vraag of de boeren ‘in het land’ daar vrede mee hebben. Met een vredesakkoord op zak zou Van der Tak zijn boze broeders van Farmers Defence Force wellicht kunnen marginaliseren en wegzetten als dwarsliggers voor wie niets goed genoeg is. Maar zelfs als dat zou lukken, dan is de vraag of ook regionaal georganiseerde boeren hun strijd zullen staken. Het zijn deze boeren,  veelal uit het noorden en oosten van het land, die niet moe worden te stellen dat zij niets te verliezen hebben en blijven strijden tot alle plannen zijn teruggetrokken. Actiegroep Agractie wil vrijdag  alleen met het kabinet praten als dat „stappen” zet om de boeren tegemoet te komen. In een brief aan Johan Remkes, die de gesprekken zal leiden, doet  Agractie „een scala aan voorstellen”, vertelt leider Bart Kemp. Hij hoopt uiterlijk donderdag antwoord te krijgen.  Agractie wil onder meer  dat er niet langer wordt gesproken over gedwongen opkoopregelingen van boerenbedrijven. „Het moet vrijwillig.” Ook moet er meer ruimte komen voor „innovaties” van bedrijven om de stikstofuitstoot te reduceren.  Verder moet volgens Kemp met „gezond boerenverstand” worden gekeken naar wat de natuur precies nodig heeft om te herstellen, zonder louter het „rigide” criterium te gebruiken van de zogenoemde kritische depositiewaarde: de grens aan stikstofuitstoot waarop beschermingswaardige flora en fauna in natuurgebieden het loodje leggen. „Welke andere factoren dan stikstof hebben invloed op die natuur? Hoe kunnen we die beïnvloeden? Wij missen nu de intentie bij het kabinet om daarover na te denken.”  Ook wil Agractie dat ongeveer zesduizend bedrijven die door de rechterlijke stikstofuitspraak niet meer legaal werken worden gelegaliseerd.  Daartoe moet de overheid volgens Agractie de latente ruimte voor de uitstoot van stikstof die veel andere bedrijven nog hebben in hun vergunning kopen en toewijzen aan deze bedrijven.  Ten slotte wil Agractie dat de „rekenkundige ondergrens” voor de hoeveelheid stikstof die in natuurgebieden terecht mag komen wordt verhoogd. Een recent TNO-rapport geeft daar argumenten voor. Minister Van der Wal (Stikstof en Natuur, VVD) wil daar niet aan, schreef ze vorige week.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/02/praten-of-niet-praten-met-het-kabinet-dat-is-de-vraag-voor-de-boeren-a4138005
2022-08-02||Sint Maarten minder afhankelijk maken van toerisme? Hoe dan?||Donkere wolken lozen hun lauwe regendruppels op het verlaten strand van Philipsburg, de hoofdstad van het Caribische eiland Sint Maarten. De palmbomen ruisen luider dan zonet, toen het strand nog werd overgoten met zonlicht. Een medewerker van een hotel aan de boulevard haalt kussens van ligstoelen. Na zo’n regenbui nestelen de toeristen zich weer snel   in het tropische tafereel. Ze liggen op strandbedjes   in het witte zand  met uitzicht op  een azuurblauwe zee. Met een cocktail of biertje in de hand lopen ze  af en toe tot hun middel het water in – een enkeling waagt zich aan een schoolslag. Na orkaan Irma in 2017 was dat wel anders. Die verwoestte een groot deel van Sint Maarten waardoor de toeristen wegbleven. Pas na een jaar krabbelde de toerisme-industrie voorzichtig op. Toen in 2020 de coronapandemie uitbrak, snelden de vakantiegangers weer met het laatste vliegtuig naar huis. Twee magere jaren volgden voor de economie van het eiland, die volgens de Wereldbank voor zo’n 85 procent afhankelijk is van toerisme. In 2019, het meest recente jaar waarvan de Wereldbank toerismecijfers heeft gepubliceerd, kwamen bijna twee miljoen toeristen naar Sint Maarten.  Sint Maarten (zo’n 43.000 officiële inwoners en naar schatting 20.000 ongedocumenteerden) is sinds 2010 een onafhankelijk land, dat deel uitmaakt van het Koninkrijk der Nederlanden. Tijdens de coronacrisis kreeg het daarom financiële steun van Nederland, in totaal 141,7 miljoen euro aan rentevrije leningen. Dat gebeurde niet zomaar: Raymond Knops, tot begin dit jaar staatssecretaris van Koninkrijksrelaties (CDA), stelde een lange lijst  voorwaarden op voor  de leningen, voor de lange en korte termijn. Het gaat onder meer om ingrijpende hervormingen van de financiële sector en de economie. Zo is afgesproken dat het eiland zijn economie minder afhankelijk moet maken van toerisme; orkaan Irma en de coronapandemie lieten zien dat de grote afhankelijkheid die economie zeer kwetsbaar maakt. Het kabinet heeft daarbij geen suggesties gedaan voor andere sectoren waarop Sint Maarten zou kunnen inzetten. „De stip op de horizon is samen gekozen. Hoe het land die stip wil bereiken is aan het land zelf”, zegt een woordvoerder van de huidige staatssecretaris van Koninkrijksrelaties, Alexandra van Huffelen (D66). Toch investeert Sint Maarten de laatste tijd niet minder maar juist méér in de  toerismesector. Zo sloot het eiland, dat een populaire bestemming is voor cruiseschepen, recent een deal met de Royal Caribbean Group, een Amerikaans bedrijf voor cruisevakanties. Met de deal komen er zo’n duizend banen beschikbaar voor Sint Maartenaren die graag op de schepen willen werken, schreef de lokale krant The Daily Herald. Bij de aankondiging van de deal zei minister van Arbeid Omar Ottley: „Like the Rihanna [Amerikaanse zangeres afkomstig van het Caribische eiland Barbados] song says: ‘Work, work, work’.” Tegelijkertijd weten de Sint Maartenaren heel goed dat de toerismesector het broze skelet van hun economie vormt. De vraag is alleen: wat kunnen ze anders dan vooral op toerisme inzetten? Goede alternatieven zijn er niet, zeggen Kishor Chhanang (49) en Shirley Theodule (54) . In de hoofdstraat van Philipsburg zijn ze aan het werk in juwelierswinkel Say Yes Jewelers. Het is niet de enige juwelierswinkel in de straat: je hebt er ook Value Jewels, Majesty Jewels, Royal Jewels en vele andere. Je kunt juwelen hier belastingvrij kopen. De winkels zetten in op vermogende cruiseschiptoeristen. Theodule werkte eerst 33 jaar met veel plezier bij een andere juwelier, maar deze ging failliet toen er tijdens de coronacrisis veel minder toeristen naar het eiland kwamen. Theodule werd ontslagen. Terwijl ze dat vertelt, zet ze haar bril af om de tranen uit haar ogen te vegen. En ja, nu is ze weer terug in de toerismesector. Veel andere opties waren er niet voor haar. Ze is blij dat ze weer een baan heeft. Chhanang, een magere man in een geruit overhemd, denkt na over orkaan- en pandemiebestendige opties voor een klein eiland. „In India, waar ik vandaan kom, is de IT-industrie heel groot”, zegt hij. „Maar hier is het internet zó duur dat het denk ik niet aantrekkelijk is voor IT-bedrijven om zich hier te vestigen.” „Sint Maarten lijdt als er geen toeristen zijn. Wij zijn een behoorlijk afhankelijk eiland.” De stem van Omar McGregor (41), die graag Coconut man genoemd wil worden, schiet een beetje omhoog bij die laatste zin. Hij staat kokosnoten te verkopen aan toeristen onder de palmbomen op het strand van Philipsburg. Hij klimt zelf de bomen in om ze te plukken.  Toen de toerismesector op Sint Maarten tijdens de coronapandemie stillag, realiseerde McGregor zich dat Sint Maarten „wakker moet worden”. Andere lucratieve industrieën aanboren is lastig, denkt hij. „Daarom moeten we meer zelfvoorzienend worden, zodat we ook kunnen overleven zonder toeristen. Wat dacht je van vissen? God heeft ook de zee geschapen, dus waarom zouden we die niet goed gebruiken?”  Havendirecteur Alexander Gumbs denkt dat de beleidsmakers die bedacht hebben dat Sint Maarten zijn economie moet diversifiëren „misschien meer tijd op het eiland zouden moeten besteden”. In een kleine pick-up rijdt hij over het terrein van de haven van Philipsburg. Hij  vertelt vol passie over de haven waar op een goede dag zes cruiseschepen binnenvaren. Als de passagiers voet aan wal zetten, hoeven ze zich geen seconde te vervelen. Op het haventerrein kun je naar hartelust winkelen, er zijn bars, en de toeristen worden vermaakt door dansers en Caribische muziek. „Het is echt heel moeilijk om minder afhankelijk te worden van het toerisme”, zegt Gumbs, die richting de twee lange pieren van de haven rijdt. „Voor grootschalige landbouw zijn we te heuvelachtig. Bovendien is ook die niet orkaanbestendig. Fabrieken zijn ook niet orkaanbestendig. Internet is hier heel duur  . Zelf betaal ik 150 dollar per maand.” Gumbs denkt dat het beter is om de kansen die er nog liggen op toerismegebied aan te grijpen. Hij wijst naar een van de pieren. „Die willen we langer maken zodat we ook de grootste cruiseschepen hier kunnen verwelkomen.” Ze stond voor de grote uitdaging  om de toerismesector tijdens de coronacrisis uit het slop te trekken: toenmalig minister van Toerisme Ludmila de Weever, die nu in het parlement van Sint Maarten zit voor de United People’s Party (UP). „Ik was alleen maar bezig met de vraag: hoe kunnen we zo snel en zo veilig mogelijk weer open?”, zegt de energieke De Weever in een lange roze jurk in haar favoriete lunchroom in Simpson Bay, een plaatsje ten westen van Philipsburg. „Ik wist dat we niet al te lang dicht konden blijven, omdat we zo afhankelijk van toerisme zijn.” De Weever voerde een verplichte coronaverzekering in voor toeristen: voor 30 dollar (nu 15) zouden hun ziektekosten gedekt worden als ze op Sint Maarten corona zouden krijgen. Het hielp: vanaf januari 2021 begon het toerisme weer aan te trekken. „Het diversifiëren van de economie was in die periode onderwerp van gesprek”, zegt De Weever, terwijl ze Griekse mezze eet. „Maar ik had zoiets van: dat kan niet zo snel, we moeten nu gewoon open. En het gaat me heel veel geld kosten en dan zouden we wéér ons handje op moeten houden bij Nederland.” Bovendien denkt De Weever dat het lastig is om minder afhankelijk van toerisme te worden. „Wat we misschien nog zouden kunnen uitbreiden is de maritieme sector. We hebben in die sector al veel reparateurs en ingenieurs. Die hebben veel werk. Maar verder zie ik geen opties. Niet de visserij, omdat onze wateren in het verleden overbevist zijn. We hebben naar mijn mening al veel te veel advocatenkantoren en vastgoedbedrijven hier. Vroeger verdienden we aardig aan buitenlanders die hier offshore bankierden, maar andere landen zijn strenger gaan toezien op witwassen.” Maar is méér investeren in toerisme dan de oplossing? Ja, zegt Omar Ottley aan de telefoon. Naast minister van Arbeid (UP) is hij ook waarnemend minister van Toerisme, omdat de huidige al een paar maanden ziek is. Hij legt uit: „Het doel is om andere industrieën door de toerisme-industrie te laten groeien. Nu zie je bijvoorbeeld dat we nieuwe hotels door buitenlandse bouwvakkers laten bouwen. Wij willen dat daar lokale mensen voor ingezet worden, zodat hier op Sint Maarten ook de bouwsector groeit.” Daarvoor zijn nieuwe regels in de maak, volgens de minister. Sint Maarten heeft recent niet alleen een deal gesloten met de Royal Caribbean Group, maar ook met drie  marketingbedrijven die nog meer toeristen moeten gaan trekken. Want de toeristische sector kleiner maken, is geen optie, zegt Ottley. „Dat is hetzelfde als tegen Rusland zeggen dat het niet moet focussen op gas.” Op verschillende plaatsen wordt de kust van Sint Maarten  bedekt door een enorme hoeveelheid sargassum, schrijft Caribisch Netwerk, een site met nieuws over het Caribische deel van het Koninkrijk. Je ziet dit bruinwier ook in grote hoeveelheden in verschillende baaien drijven. Sommige baaien zijn daarom de komende tijd gesloten. Dat kan een impact op het toerisme van Sint Maarten hebben. Vissen en schildpadden raken verstrikt in het wier, waardoor sommige sterven. Op den duur gaat het sargassum rotten. Dat stinkt niet alleen enorm, maar is ook schadelijk voor de gezondheid van mensen en onderwaterdieren. De laatste jaren neemt het sargassum in de Atlantische Oceaan toe. Eén van de oorzaken  is de opwarming van het zeewater door klimaatverandering.||https://www.nrc.nl//nieuws/2022/08/02/sint-maarten-minder-afhankelijk-maken-van-toerisme-hoe-dan-a4138004
2022-08-02||Ministeries betaalden tonnen wegens trage besluiten over informatieverzoeken|| De twaalf ministeries die Nederland telt betaalden in 2021 en 2022 tot nu toe in totaal 386.200 euro aan dwangsommen, omdat ze niet tijdig voldeden aan informatieverzoeken. Het gaat om verzoeken op basis van de Wet openbaarheid van bestuur (Wob) en de Wet open overheid (Woo), die de Wob op 1 mei verving. Iedere Nederlander kan met een beroep op de wet overheidsdocumenten opvragen, van beleidsbesluiten tot appjes van ministers. Onderzoeksjournalisten maken daar veel gebruik van. De overheid mag op enkele gronden informatie weigeren. Wat niet mag is te laat over een verzoek besluiten. De wettelijke beslistermijn is 28 dagen, die kan met 14 dagen verlengd worden. Als de overheid de stukken dan nóg niet heeft vrijgegeven,  kan de indiener van het verzoek naar de rechter stappen. Die kan  een nieuwe termijn bepalen en een dwangsom opleggen. Veelal is dat 100 euro voor iedere extra dag dat de termijn wordt overschreden, oplopend tot een maximum van 15.000 euro, te betalen aan de aanvrager. Volgens journalisten die ervaring hebben met het opvragen van informatie via de Wob en Woo (‘wobben’, zoals het wordt genoemd), zijn de dwangsommen geen effectief middel om stukken alsnog snel te krijgen. De bijna vier ton aan dwangsommen die de ministeries betaald hebben betreft de periode 1 januari 2021 tot 20 juli 2022. Deze cijfers heeft NRC opgevraagd bij de ministeries (zonder daarvoor een beroep op de Woo te hoeven doen). Twee weken geleden kwam de betaling van dwangsommen in het nieuws toen de Volkskrant berichtte over  een Wob-verzoek dat zij mei vorig jaar had ingediend bij het ministerie van Volksgezondheid, Welzijn en Sport (VWS). De krant had gevraagd om app- en sms-verkeer tussen topambtenaren over de mondkapjesdeal tussen VWS en Sywert van Lienden en zijn partners in 2020. Een besluit van het ministerie bleef maanden uit, waarna de rechter een dwangsom oplegde en VWS uiteindelijk 15.000 euro aan de Volkskrant moest betalen. VWS tekende eerst verzet aan, maar accepteerde uiteindelijk de dwangsom. VWS zegt de opgevraagde berichten over enkele maanden te leveren. Eerder zou niet gaan. Het ministerie kreeg de afgelopen anderhalf jaar 481 Wob- en Woo-verzoeken, waarvan 237 over corona. Volgens het ministerie moet het hiervoor nog miljoenen documenten doorspitten. De situatie verschilt per ministerie. Het departement van Onderwijs, Cultuur en Wetenschap hoefde in de genoemde periode (als enige) niets te betalen. Het ministerie van Infrastructuur en Waterstaat (I&W) betaalde het meest: 93.650 euro. Voor het niet halen van de beslistermijnen wijzen ministeries  met name op het gebrek aan menskracht. Ze benadrukken hun goede wil: zo zegt I&W   het aantal medewerkers te hebben uitgebreid. VWS nam  zeventig extra juristen aan om  verzoeken te bekijken. De dwangsomcijfers zeggen niet alles over hoe vaak de overheid de beslistermijn overschrijdt. In 80 procent van de gevallen is de overheid te laat, berekende  ngo Open State Foundation dit jaar. Dat zijn vele honderden zaken per jaar. Maar uit de cijfers van de ministeries blijkt dat de dwangsommen betrekking hebben op een klein aantal procedures. Lang niet iedereen die zijn informatie niet op tijd krijgt, stapt naar de rechter. Ook worden de bedragen niet altijd opgeëist. Laat besluiten blijft dus meestal onbestraft. Naast de bijna vier ton die ministeries uitbetaalden is er in de genoemde periode ook minstens 318.300 euro ‘verbeurd’. Dit betekent dat het geld (nog) niet is overgemaakt of opgeëist door de indieners. Twee derde daarvan is verbonden aan procedures bij het ministerie van VWS. Het ministerie van Landbouw, Natuur en Voedselkwaliteit kon verbeurde bedragen niet volledig aanleveren. Voor wobbende journalisten biedt het dwangsomsysteem  een beetje een breekijzer om alsnog stukken te krijgen. „Ik heb wel het idee dat het regelmatig wat uithaalt”, zegt Erik Verwiel, journalist en Woo-specialist bij de Volkskrant. „Maar als een ministerie om wat voor reden dan ook blijft weigeren, kun je wachten tot Sint-Juttemis.” Volgens Joost Oranje, coördinator onderzoeksjournalistiek bij NOS Nieuws en het veel wobbende Nieuwsuur, „lachen ministeries” om de bedragen, die hij ziet als symptoom. „In Nederland worstelen we al decennia met openbaarheid van bestuur. De oorspronkelijke bedoeling van de Wob en de Woo was: ‘alle overheidsinformatie openbaar, tenzij’. In de praktijk zoeken overheden actief naar weigergronden, die ze vaak ruim interpreteren.” „Natuurlijk passen er nuances in dit verhaal”, zegt Oranje over het argument van onderbezetting bij ministeries. „De Woo levert veel werk op, en er zijn overheden en ambtenaren die het serieus nemen. Maar in zijn algemeenheid zie ik in het overheidsapparaat niet een dwingende overtuiging dat overheidsinformatie van ons allemaal is.” Ook wobber Lucien Hordijk van freelancejournalistencollectief The Investigative Desk bespeurt niet direct kwade opzet – „in elk geval niet bij de uitvoerende ambtenaren” – maar eerder systeemrot. „Het begint bij zeer verwaarloosde archiveringsstructuur en onderbemanning. Als er dan een pandemie ontstaat heb je een perfect storm.” Hordijk zag verzoeken meermaals uitmonden in hoge dwangsommen. Wrang en ongemakkelijk, vindt hij: liever krijgt hij gewoon de informatie. „Als dit normaal wordt, lijkt de overheid mij bijna te belonen voor het niet kunnen doen van mijn werk.” Hordijk, die over medicijnen en vaccinaties schrijft, stak de afgelopen anderhalf jaar „honderden uren” in juridisch getouwtrek rond de Wob/Woo. De Volkskrant laat het wat betreft de ‘Sywert-files’ er niet bij zitten en probeert met advocatenkantoor Kennedy Van der Laan  alsnog informatie los te peuteren. „We hebben de rechter gevraagd een nieuwe, hogere dwangsom op te leggen”, zegt Verwiel. Hij betwijfelt of  VWS daarvan zal schrikken. „We doen het vooral om een signaal af te geven.”  Nieuwsuur en The Investigative Desk procedeerden tegen de werkwijze van VWS, waarbij het zelf bepaalt welke informatie het op welk moment openbaart. „We zijn normaal huiverig voor rechtsgang, het kost veel energie en tijd. Maar dit ging verder dan het gebruikelijke traineren”, zegt Oranje. Nadat de rechter de aanpak van het ministerie had gecorrigeerd, oordeelde de Raad van State in hoger beroep in oktober dat het informatie stapsgewijs mag loslaten. Maar óók dat het ministerie bij deze verzoeken  te laat was, en voor een te ruime planning voor de vrijgave van nog niet verstrekte informatie had gekozen.  Oranje ziet ondanks alle frustraties nog hoop onder de Woo. „Er komt een adviescollege dat kan controleren of stukken terecht geweigerd zijn. Ik hoop dat dit college tanden gaat tonen.” Ook merkt hij dat bestuursrechters langzaamaan steviger gaan oordelen. „Maar uiteindelijk ligt de bal bij de Tweede Kamer om met betere wetgeving te komen.”||https://www.nrc.nl//nieuws/2022/08/02/ministeries-leveren-informatie-vaak-te-laat-aan-en-betalen-samen-tonnen-aan-dwangsommen-a4137997
2022-08-02||Santokhi buigt, maar de crisis in Suriname  is niet weg|| Een drastische verandering, transparanter beleid en prioriteiten stellen. De Surinaamse president Chan Santokhi heeft deze week een aantal toezeggingen gedaan, waarmee hij hoopt dat de rust in het land – na bijna twee weken van protesten – terugkeert.  Terwijl duizenden ontevreden Surinamers de straat op gingen om te demonstreren tegen zijn beleid ging  Santokhi maandag naarstig het gesprek aan met verschillende organisaties uit onder meer het sociaal-maatschappelijk middenveld en hoorde hun kritiek aan. Die was niet mals, zo deelde Santokhi  met de pers. Aan tafel geflankeerd door enkele ministers en vicepresident Ronnie Brunswijk was Santokhi’s toon mild, bezorgd, maar ook beslist: het moet anders, gaf hij toe. Voor de protesten kon Santokhi nogal eens aanvallend en volgens sommigen arrogant reageren op kritiek met woorden als „ik ben gekozen voor vijf jaar, en tot die tijd blijf ik president”.  Nu zei hij: „Ik heb geluisterd en wat de samenleving wil zal gaan gebeuren.” Concreet worden er  een aantal besluiten teruggedraaid die bij zijn aantreden twee jaar geleden al kwaad bloed zette, zoals de vriendjespolitiek bij gronduitgifte en de politieke benoemingen van familieleden. Een omstreden  project, bedoeld voor mensen met lagere inkomens, maar waarbij bouwpercelen uiteindelijk onder meer zijn uitgedeeld aan politici en hun familieleden, wordt per direct tijdelijk stopgezet. Een half jaar lang mag er niets rondom dit project worden gedaan. Er mag niet worden gebouwd, maar ook mogen banken geen hypotheken verstrekken. Die tijd wil Santokhi gebruiken om goed uit te laten zoeken wie grond toebedeeld heeft gekregen en of dit op rechtmatige manier is gebeurd.  Een andere toezegging die Santokhi nu doet, is de aanpak van het omstreden benoemingenbeleid van zijn regering. Sinds zijn aantreden zijn familieleden benoemd op hoge en machtige posities binnen raden van commissarissen of raden van toezicht. Zo heeft Leo Brunswijk, de broer van de vicepresident Brunswijk, verschillende functies, bijvoorbeeld in de raad van bestuur bij Staatsolie en de Surinaamse Luchtvaartmaatschappij (SLM). Ook de echtgenote van Santokhi zit in de raad van toezicht van Staatsolie. Binnen twee weken moeten alle organisaties een lijst indienen met namen, waarbij vooral gekeken wordt naar mensen die dubbele functies hebben.  Toch is het de vraag of het Santokhi lukt  om echte structurele problemen aan te pakken, zoals de economische crisis  en de problemen  in de gezondheidszorg, waar  code zwart van kracht is, door chronische tekorten van zorgpersoneel en middelen. In korte tijd overleden bij de neonatale afdeling van het Academisch Ziekenhuis al vier baby’s vanwege de crisis daar en het wegtrekken van zorgpersoneel naar landen als Nederland, Curaçao en Bonaire waar ze beter betaald krijgen. Santokhi beloofde uit een noodfonds honderd miljoen Surinaamse dollar (ongeveer 4 miljoen euro) om acute problemen op te lossen.   Voor de demonstranten zijn beloftes van Santokhi niet genoeg. Ze hadden een lijst opgesteld met zeven punten die ze veranderd willen zien. Als drie daarvan worden ingewilligd, willen ze het gesprek aangaan met de president, zegt Dave van Aerde, leider van de demonstraties,  vanuit Paramaribo. „Tot die tijd gaan we niet met hem om tafel, hoewel we het op prijs stellen dat het signaal is overgekomen en de regering lijkt te zijn wakker geschud.”||https://www.nrc.nl//nieuws/2022/08/02/santokhi-buigt-maar-de-crisis-in-suriname-is-niet-weg-a4137995
2022-08-02||Eerste schip met Oekraïens graan aangekomen in Istanbul||Het eerste schip met Oekraïens graan dat na het sluiten van de graandeal vanuit de zuid-Oekraïense stad Odessa vertrok, is dinsdagavond aangekomen bij de noordkust van Istanbul. Dat melden internationale persbureaus. Het schip, dat onder de vlag van Sierra Leone vaart, verliet maandag de haven van Odessa. In Istanbul wordt het schip met ruim 26.000 ton graan geïnspecteerd, waarna het door zal varen naar eindbestemming Libanon.  In Oekraïense havens ligt door Russische blokkades zo’n 22 miljoen ton graan te wachten op export. Zo’n anderhalve week geleden tekenden Rusland en Oekraïne afzonderlijke  overeenkomsten met Turkije en de Verenigde Naties over het hervatten van de export. Afgevaardigden van de VN, Oekraïne, Rusland en Turkije zullen gezamenlijk toezicht houden vanuit Istanbul om te voorzien in veilige scheepvaartroutes.  Volgens de Oekraïense minister van Infrastructuur Oleksandr Koebrakov liggen er nog zestien vrachtschepen in de haven van Odessa klaar voor vertrek. Oekraïne is een van de grootste graanexporteurs ter wereld. Door de Russische blokkades zijn de graanprijzen wereldwijd fors gestegen en dreigen voedseltekorten. ||https://www.nrc.nl//nieuws/2022/08/02/eerste-schip-met-oekraiens-graan-aangekomen-in-istanbul-a4137992
2022-08-02||Superjacht Jeff Bezos aangekomen in Rotterdam, maar gevreesde ontmanteling van De Hef hoeft niet||Het superjacht van Amazon-oprichter Jeff Bezos, Project Y721, is aangekomen in de haven van Rotterdam. Doordat het schip zonder masten voer en een andere route koos, hoefde De Hef niet ontmanteld te worden, meldt de maritieme nieuwssite Schuttevaer dinsdag. Eerder dit jaar leek het er op dat De Hef gedemonteerd moest worden. Daarmee moest het mogelijk worden voor het schip van Bezos, met 127 meter lengte het grootste superjacht ooit gebouwd, om via de Rotterdamse haven naar zee te varen. De drie masten van het schip, door scheeps-en jachtbouwer Oceanco gebouwd in het Zuid-Hollandse Alblasserdam, worden door kenners geschat op zo’n honderd meter hoog. Onder De Hef, officieel de Koningshavenbrug, doorvaren is voor Project Y721 kansloos. De brug heeft een doorvaarhoogte van zo’n veertig meter. Het middenstuk van De Hef zou met een drijvende bok met een hefvermogen van 1.800 ton gehesen moeten worden.  De verontwaardiging over het nieuws was groot. Als het schip in de zomer langs zou varen, moesten Rotterdammers het bekogelen „met rotte eieren”, zo luidde een oproep op Facebook. De Hef is een rijksmonument - daar mag je volgens sommige Rotterdammers niet aankomen. De gemeente Rotterdam had bovendien bij de heropening van de voormalige spoorhefbrug in 2017 beloofd dat deze niet meer ontmanteld zou worden.  Het is lange tijd onduidelijk gebleven of de gemeente de brug toch zou laten demonteren. In februari, toen de ophef ontstond, bevestigde de gemeente aan NRC dat toestemming was gegeven voor de doorvaart van het superjacht, waarna de Rotterdamse burgemeester Ahmed Aboutaleb zei dat hierover nog geen definitief besluit was genomen. Nadat het enige tijd stil bleef rondom deze kwestie, bleek eind juni dat scheeps- en jachtbouwer Oceanco nog steeds geen vergunning had aangevraagd. Nu Project Y721 de Rotterdamse Eemhaven heeft bereikt en De Hef in tact is gebleven, lijkt de ophef voor niets te zijn geweest. Waarom eerder niet werd gesproken over de optie om zonder masten een andere route te varen, is niet duidelijk. Het transportbedrijf dat het transport van het superjacht heeft verricht, Koninklijke van der Wees, wil tegen Schuttevaer slechts zeggen dat het schip De Hef niet gepasseerd heeft. ||https://www.nrc.nl//nieuws/2022/08/02/superjacht-jeff-bezos-aangekomen-in-rotterdam-maar-gevreesde-ontmanteling-van-de-hef-hoeft-niet-a4137963
2022-08-02||Opinie | Met de sloop van het Spookslot berooft de Efteling zich van haar ziel||Het is in de Efteling niet anders dan elders: oud moet en zal plaatsmaken voor modern. Het park gaat de attractie het Spookslot slopen en vervangen door een bijdetijdse spookattractie. Het spookhuis zou ‘niet meer van deze tijd’ zijn en ‘niet meer te repareren’: de welbekende riedeltjes in onze wegwerpmaatschappij zijn nu zelfs doorgedrongen in sprookjesland. Voor velen is het echter niet zomaar een attractie, maar een uniek kunstwerk en dierbaar erfstuk van twee van Nederlands grootste kunstenaars, Ton van de Ven en Anton Pieck. Ruim elf duizend mensen tekenden petities voor het behoud van dit iconische slot uit 1978. Anna van der Heijden is ingenieur gespecialiseerd in bos- en natuurbeleid en is oprichtster van de werkgroep Nostalgische Efteling.  Een bezoek aan het Spookslot laat bijna altijd een grote indruk achter. Veel mensen ervaren in en rondom het slot een bijzonder nostalgisch gevoel. Voor sommigen heeft het slot iets spiritueels. Hoe komt dat? Het Spookslot ademt aan de buitenkant een en al romantiek. Het oogt als een onbewoonde ruïne van een ooit bezield kasteel. Wie nietsvermoedend de donkere ingang betreedt en besluit verder te wandelen, wordt al snel verrast door schrikbarende figuren, die herinneren aan de dood, geesten- en onderwereld. Weinig wandelpaden nodigen meer uit tot mindfulness dan deze. De donkerte belemmert het zicht en men raakt aangewezen op het aandachtig luisteren en voelen van de gladde, licht hobbelige ondergrond, om zich een weg te banen, al zoekende in de toch enigszins gevreesde duisternis. De attractie is nooit ontworpen om paniek te bezorgen, wél om een mooie spanning op te roepen. De zintuigen worden sterk geprikkeld, niet op een stressvolle, maar juist uitnodigende, zelfs romantische manier, zoals wanneer men in het donker door een oude, erfgoedwaardige steeg zou lopen waar de lantaarns zijn gedoofd. Juist dit menselijke karakter maakt het Spookslot zo indrukwekkend. In de zogeheten hoofdshow in het slot komt op ritmische wijze een kloosterkerkhof tot leven. Er is geen spookachtige interactie met hoog ict-gehalte. Wat ontstaat is puur gevoel, mede opgeroepen door de zingende klanken van de viool, die voor een onheilspellende sfeer zorgt. Je hoort de magnifieke ‘Danse Macabre’, gecomponeerd door Camille Saint-Saëns in 1875, die zo verbonden is met het Spookslot dat velen dit ongeëvenaarde stuk precies hiervan kennen. Het lijkt bijna voor het Spookslot ontworpen te zijn: het ritme van de draaiende en nostalgisch schokkende balustrades, bloemen en grafstenen sluit naadloos aan op driekwartsmaat van de symfonie, die vanuit rust langzaam opbouwt tot een steeds heftiger geheel dat een uiteindelijke climax bereikt met bulderend gedonder, waarbij klank en schouwspel harmonisch op elkaar zijn afgestemd.  Wat geeft nu juist die diepe, voor velen zelfs spirituele ervaring in het Spookslot? Het is wellicht de combinatie van het aandachtig aanwezig zijn en voelen, de intense klanken en het macabere tafereel rondom de catacomben waarmee niet alleen alles wat dood is, maar ook de vervlogen herinneringen tot leven komen. Na de twaalf middernachtelijke klokslagen vervagen de seconden, als in een meditatie, tot een tijdloos geheel. Wat er vroeger was, is er weer, of beter: nog steeds. Hier ontmoeten de jonge generaties de oude en de levenden de gestorvenen. In gedachten zijn zij samen met wie zij in hun jongere jaren het Spookslot bezochten.  De plekken waar nostalgie zo tot leven komt, zijn zeldzaam. Feit dat het slot reeds 44 jaar is, versterkt de sfeer nog verder, aansluitend bij de visie van Pieck, die het oude meer waardeerde dan het nieuwe. Deze moderne tijd van technische hypes wordt binnen in het Spookslot onbelangrijk en we ervaren het tijdloze, spirituele, nostalgische moment puur. Juist deze tegenstelling met de wereld om ons heen, laat de nostalgie inslaan als een bom. „Nostalgie stijgt, naarmate het land technischer wordt, en killer” is een zeer treffend citaat van Pieck. De magnifieke ‘Danse Macabre’ van Saint-Saëns lijkt voor het Spookslot gecomponeerd De attractie herbergt niet alleen engerds en geesten, maar bundelt tevens twee belangrijke spirituele, holistische thema’s. De eerste hiervan is gelijkheid. De attractie is er voor iederéén: mensen van alle leeftijden, jong en oud, van baby tot rolstoel zijn van harte welkom. Niemand zal zich er gediscrimineerd voelen. In de spirituele zienswijze wordt niemand uitgesloten. Gelijkheid vind je ook terug in de ‘Danse Macabre’, waaraan een gedicht van Jean Lahor ten grondslag lag: na de dood is iedereen gelijk, en zo „danst de barones met een arme wagenmaker en dartelt de koning in de buurt van de schurk”. Dat is voor ‘spirituelen’, wie zich daar ook onder mogen scharen, in het echte leven ook wenselijk. We zijn als baby’s geboren en zullen allen weer ten onder gaan; rangen en standen zijn ‘slechts’ maatschappelijk.  Het tweede sterk uitgebeelde hoofdthema uit het gedicht van Lahor is de dood. Voor hoeveel spirituele mensen is de dood geen einde, maar slechts een overgang naar een nieuwe vorm waarin men verder ontwikkelt? Kan het zijn dat deze attractie meer zielen herbergt dan waarvan men zich op het eerste oog bewust is? De dood is actueel, zie de recente SIRE-campagne die mensen aanmoedigt om over de dood te praten. Het Spookslot toont respect voor de doden: ze mógen er zijn, ze mógen dolen en mogen zelfs tot leven komen.  Het Spookslot behoort tot de ziel van de Efteling, vinden velen. Zijn oude, nostalgische sfeer beïnvloedt vanuit het hart het gehele park. Opvallend genoeg geeft nu juist het Spookslot iets serieus aan het speelse sprookjespark, iets volwassens. Een plek waar het draait om aandacht, rust, eenvoud en belangrijke thema’s als gelijkheid en dood. Uitgerekend deze  inhoudsvolle attractie moeten plaatsmaken voor modern griezelvermaak.  Ooit opgezet vanuit de kernwaarden romantiek, nostalgie en eenvoud, toont het oorspronkelijke deel van de Efteling zich steeds duidelijker als een zeer kwetsbaar cultureel geheel. De Efteling begint daarmee steeds meer Disneylands gelijke te worden.  Maar bizar genoeg is Disneyland Anaheim in de VS nu juist bezig om de oudste en volstrekt originele attracties te redden van de sloop. Het zou laaghangend fruit zijn om het Spookslot te restaureren, oude bomen te sparen en bos te herplanten.  Ik voeg me bij de overdenkingen van Anton Pieck in het boek Anton Pieck en de wonderbaarlijke geschiedenis van de Efteling door Martine Bijl: „We hebben veel moois laten verdwijnen. En toen het te laat was vonden we van schrik het begrip nostalgie uit”, na wat de kabouter hem vertelde: „Alles verandert maar. Niets blijft zoals het is. Er is geen bos meer veilig. Ik wou dat ik de klok kon terugdraaien.” En waarop Pieck had geantwoord: „Ik ook.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/02/met-de-sloop-van-het-spookslot-berooft-de-efteling-zich-van-haar-ziel-a4137972
2022-08-02||36 doden in Congo in week van protesten tegen VN-vredesmissie||In de Democratische Republiek Congo zijn in de afgelopen week 36 mensen, onder wie vier VN-medewerkers, omgekomen door protesten tegen de Verenigde Naties. Er raakten ook zo’n 170 mensen gewond. Dat meldt persbureau AFP op basis van een toegestuurde verklaring van de Congolese autoriteiten. De demonstraties vinden plaats in het instabiele oosten van het land.  De demonstranten richten zich tegen de VN-vredesmissie Monusco, die in 2010 is begonnen om vrede en stabiliteit te brengen in het Oost-Congo maar volgens veel inwoners weinig heeft opgeleverd. De toegenomen instabiliteit in de regio komt door de wederopstanding van de Congolese rebellengroep M23. Die groep nam onlangs strategische stadjes langs de grens met Oeganda en Rwanda in, waarna tienduizenden burgers op de vlucht sloegen. Het oosten van Congo is rijk aan onder meer koper, goud en diamanten, en daar willen gewapende milities en lokale troepen al tientallen jaren van profiteren. Vorige week bestormden Congolese demonstranten het hoofdkwartier van de VN-vredestroepen in de stad Goma. Daar schoten blauwhelmen, VN-militairen, zeker twaalf Congolezen dood. Andersom kwamen drie VN-medewerkers toen om door geweerschoten. Onduidelijk is wie die schoten losten. Ook in andere Oost-Congolese steden vielen doden. De Congolese overheid laat dinsdag weten met de VN te gaan vergaderen over mogelijke terugtrekking van de vredesmissie. De organisatie bouwt het aantal VN-medewerkers in het oosten van Congo al jaren af en haar mandaat eindigt in december, maar mogelijk wil Congo dat de VN sneller vertrekken uit het gebied. VN-woordvoerders wilden dinsdag over eventuele terugtrekking tegen internationale persbureaus niets zeggen. In november 2021 waren er zo’n 13.500 VN-militairen voor Monusco in het oosten van Congo. ||https://www.nrc.nl//nieuws/2022/08/02/36-doden-in-congo-in-week-van-protesten-tegen-vn-vredesmissie-a4137964
2022-08-02||Nieuwe fase voor Uber: voor het eerst komt meer geld binnen dan eruit stroomt||Voor het eerst sinds de oprichting in 2009 komt er bij taxiconcern Uber meer geld binnen dan eruit stroomt. In de maanden april, mei en juni wist het Amerikaanse groeibedrijf zijn vrije kasstroom – het verschil tussen inkomsten en uitgaven – te verhogen tot 382 miljoen dollar (373 miljoen euro). Een jaar eerder was de kasstroom nog bijna 400 miljoen dollar negatief. Uber staat daarmee aan het begin van „een nieuwe fase”, zo stelde financieel topman Nelson Chai in een toelichting op de dinsdag gepubliceerde kwartaalcijfers. Met ingang van vorig kwartaal is het bedrijf een „kasstroom-opwekker” geworden. De techbelofte die jarenlang met  miljoenen strooide in een poging de grootste te worden, moet vanaf nu „zijn eigen groei financieren”, aldus Chai.  De top van Uber maakt daarmee de belofte waar die de afgelopen maanden meermaals werd gecommuniceerd. Het bedrijf zag zich daartoe gedwongen omdat Uber het, net als veel andere techgiganten, al een tijdlang lastig heeft. Zo geven consumenten door de hoge inflatie minder geld uit, en wordt het aantrekken van kapitaal om verliezen af te dekken door de hoge rentes elke maand duurder. Ook op de beurs krijgt de techsector dreun na dreun. Sinds het begin van dit jaar is het aandeel Uber meer dan 40 procent in waarde gedaald, en sinds de piek van begin vorig jaar zelfs bijna 60 procent. De belegger heeft in politiek en economisch onzekere tijden liever een veilige investering dan beleggingen die sterk groeien maar nog geen zicht hebben op winst. Het taxibedrijf, opgericht in San Francisco, is het prototype van zo’n beloftevolle maar onzekere belegging. Bij Uber ging groei altijd boven alles. Volgens berekeningen van persbureau Reuters werd in dertien jaar tijd ongeveer 25 miljard euro uitgegeven in een poging Uber uit te bouwen tot wereldspeler. Dit voorjaar werd duidelijk dat beleggers die strategie niet langer accepteren: de belofte van winst, ooit in de toekomst, is niet langer voldoende. In een reactie op die „aardverschuiving” kondigde topman Dara Khosrowshahi voor de zomer al aan dat Uber drastisch zal moeten veranderen. „De minst efficiënte marketing- en wervingskosten worden ingetrokken”, schreef hij in een brief aan personeel, die in handen kwam van zakenzender CNBC. Ook kondigde Khosrowshahi het einde aan van het bijna ongelimiteerd aannemen van personeel. „We gaan werven behandelen als een privilege.” Een eerste doelstelling richting een houdbare bedrijfsvoering was volgens de topman een positieve kasstroom over het gehele huidige jaar. De cijfers die het bedrijf dinsdag meldde, kwamen niettemin als een verrassing. De kasstroom was veel hoger dan analisten hadden verwacht. Ook beleggers reageerden verrast: het aandeel koerste halverwege de dag bijna 15 procent hoger.  Een positieve kasstroom staat echter allerminst gelijk aan winst. Netto kwam Uber vorig kwartaal nog steeds uit op een verlies van 2,6 miljard dollar. Dat wordt voor een belangrijk deel veroorzaakt door de belangen in andere techbedrijven, die de laatste maanden slecht rendeerden. Uber zou die belangen tegen de juiste prijs wel willen afstoten, zei Chai. Tot die tijd zullen beleggers rekening moeten houden met „schommelingen” in de winst.||https://www.nrc.nl//nieuws/2022/08/02/nieuwe-fase-voor-uber-taxibedrijf-moet-vanaf-nu-eigen-groei-financieren-a4137971
2022-08-02||Vierde dosis covidvaccin biedt bescherming tegen infectie||Een vierde dosis van het bekende covidvaccin van fabrikant Pfizer vijzelt de bescherming tegen een infectie met de Omikronvariant flink op. Dat blijkt uit Israëlisch onderzoek onder bijna 30.000 zorgmedewerkers dat dinsdag in het medisch-wetenschappelijke vakblad JAMA Network Open verscheen. Doorbraakinfecties kwamen in de maand na die herhaalprik maar bij 7 procent van de zorgmedewerkers. Bij ziekenhuispersoneel dat tot die tijd maar drie doses had gekregen was dat 20 procent. Een herhaalprik is dus een goed wapen om het virus minder  te laten rondgaan, en zo niet alleen ziekte maar ook uitval van medewerkers door isolatie of quarantaine te vermijden, schrijven de onderzoekers. Eerdere studies lieten al zien dat een vierde prik de kans op ziekte na een Omikronbesmetting vermindert, en dat in de weken na die prik de antistoffen en de immuuncellen gericht tegen het virus zijn toegenomen. Mensen zijn na een herhaalprik niet alleen beter bestand tegen ziekte, maar ook al tegen het oplopen van een infectie, zo laat de nieuwe studie zien. Sinds de opkomst van de omikronvariant van het coronavirus SARS-CoV-2, vanaf december 2021, haastten wetenschappers zich om uit te zoeken in hoeverre de opgebouwde immuniteit nog stand hield. Omikron ontsnapt aan de afweer omdat hij sterk is veranderd ten opzichte van het oorspronkelijke virus, waartegen de vaccins zijn gemaakt. Geen enkele eerdere variant had zoveel genetische veranderingen.  Ook in Israël namen de doorbraakinfecties toe, ondanks dat meer dan 95 procent van de Israëlische zorgmedewerkers drie vaccinaties had gekregen. Daarom kregen in januari van dit jaar alle zorgmedewerkers van elf ziekenhuizen een vierde prik aangeboden, ook al was toen nog niet duidelijk of dat tegen Omikron zou helpen. Groot was het animo niet: slechts 19 procent koos voor die herhaalprik. De rest hield het bij drie prikken – de laatste prik hadden ze in augustus of september 2021 gekregen. De Israëlische onderzoekers turfden hoe vaak besmettingen voorkwamen in januari bij beide groepen. Zorgmedewerkers die covidklachten kregen of in aanraking waren gekomen met iemand met Covid-19 werden getest met een pcr-test. Bij mensen met de vierde dosis kwamen besmettingen bijna drie keer minder voor dan in de groep die maar drie prikken had gehad. Dat was minder spectaculair dan de vermindering van infecties die de derde dosis wist te bewerkstelligen ten opzichte van de tweede dosis toen de Deltavariant uitbrak, maar nog steeds flink.  In geen van beide groepen werden ziekenhuismedewerkers – die allemaal jonger waren dan 60 jaar - ernstig ziek of stierven door Covid-19. Dat een vierde prik ook bij oudere mensen het risico verlaagt op een infectie met Omikron of een ziekenhuisopname, blijkt uit eerder onderzoek onder ruim 1,2 miljoen zestigplussers in Israël. Ook het RIVM constateert dat een vierde prik weer extra bescherming biedt  tegen een ziekenhuis- of IC-opname. Die bescherming loopt wel iets terug sinds de BA.5 rondgaat, een subvariant van Omikron die nóg beter de afweer omzeilt.  Bij metingen tot 31 mei waren zestigplussers na een vierde prik nog voor zo’n 86 procent beschermd tegen ziekenhuisopname en IC-opname. Dat is bij een meting  tot 28 juni teruggelopen naar  77  tot 80 procent. In juni werd de BA.5 subvariant van Omikron in Nederland dominant.  Met het oog op afweerontduikende subvarianten zoals BA.5 adviseerden experts het Amerikaanse voedsel-  en medicijnagentschap FDA begin juli al dat de volgende herhaalprik in de herfst het beste een aangepast vaccin tegen Omikron zou moeten zijn. Die zijn al in de maak – het Europese medicijnagentschap EMA begon eind juli met de beoordeling van de aanvraag voor goedkeuring van aan Omikron aangepaste versies van de vaccins van Moderna en van Pfizer/BioNTech. Het is de bedoeling dat de vierde prik die in Nederland wordt aangeboden vanaf september zo'n aangepaste versie zal zijn.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/02/vierde-dosis-covidvaccin-biedt-bescherming-tegen-infectie-a4137970
2022-08-02||Boven zee bliksemt het minder doordat er zoutdeeltjes in de lucht zitten|| Zoutdeeltjes in de lucht boven zee belemmeren het ontstaan van bliksem. Die conclusie trekken Daniel Rosenfeld van de Hebrew University of Jerusalem en zijn collega’s op basis van weergegevens van zeeën rondom Afrika. Ze schrijven er deze week over in Nature Communications. Volgens de auteurs verklaart dit waarom het zo’n tien keer vaker bliksemt boven land dan boven zee. Meteoroloog Aarnout van Delden van de Universiteit Utrecht –  niet bij de studie betrokken – is niet overtuigd. „Ook al kan zout bliksem bemoeilijken, er zijn andere belangrijke factoren die ervoor kunnen zorgen dat het boven land vaker onweert dan boven zee. Zeeoppervlak wordt nooit zo warm als landoppervlak overdag in de zomer. Boven een warm landoppervlak stijgen warme luchtstromingen op en die kunnen uitgroeien tot grote onweerswolken.” Zout komt vanuit zee in de lucht via golfslag bij harde wind en openspattende luchtbellen. Door turbulentie gaan die zoutdeeltjes omhoog, de wolken in. De diameters van zulke zeespray-aerosolen variëren van één tot honderden micrometers. Kleinere aerosolen werken bliksem juist in de hand. Bliksem is de ontlading van een elektrisch opgeladen wolk. Die lading is het gevolg van botsende ijsdeeltjes in de wolk. „Maar die ijsdeeltjes vormen alléén wanneer water hoog genoeg stijgt”, zegt Rosenfeld, zo’n vijf kilometer. „Aan aerosolen blijft water kleven. Rondom kleine aerosolen ontstaan allemaal kleine, lichte druppeltjes – kleiner dan wanneer er geen aerosolen zouden zijn. En hoe kleiner de druppels hoe groter de kans dat ze hoog genoeg komen om te bevriezen. „Maar ook wanneer de omstandigheden min of meer gelijk zijn, blijft het nog steeds vaker bliksemen boven land”, zegt Rosenfeld. Daarom onderzochten de auteurs nu of grótere zoute zeespray-aerosolen het tegenovergestelde effect hebben. „Want grotere aerosolen creëren gróte regendruppels. En die regenen eerder uit.” Ze rekenden  aan weersgegevens boven zeeën rondom Afrika van 2013 tot 2017. Ze gebruikten gegevens van een mondiaal netwerk van antennes die bliksem detecteren én lokale aerosolmetingen en modellen. En wat bleek? Door grote zoutdeeltjes toe te voegen kan de hoeveelheid bliksem afnemen met 90 procent, volgens de berekeningen. Rosenfeld: „Door zout worden de druppels zo groot dat ze al uitregenen vóór ze ijskristallen kunnen vormen. Boven zee regent het ten koste van bliksem.”||https://www.nrc.nl//nieuws/2022/08/02/boven-zee-bliksemt-het-minder-doordat-er-zoutdeeltjes-in-de-lucht-zitten-a4137969
2022-08-02||Dat Al-Zawahiri schuilde in een villa in Kabul, is saillant||Op sociale media en in Telegramgroepen prezen Taliban-supporters  de ‘martelaar’ Ayman al-Zawahiri de hemel in. Maar een officiële reactie van Al-Qaida op zijn dood bij een Amerikaanse drone-aanval in Kabul bleef dinsdag uit. De terreurorganisatie kwam ook niet onmiddellijk met een opvolger aan de top. Wel reageerden de Taliban dinsdag op de verklaring van de Amerikaanse president Joe Biden, waarin hij de dood aankondigde van de Al-Qaidaleider. Zonder de naam van Zawahiri  te noemen, veroordeelden de  teruggekeerde machthebbers in Afghanistan de aanval. Volgens woordvoerder Zabihullah Mujahid hebben de Verenigde Staten de principes van het  Doha-akkoord geschonden. In 2020 maakten de VS en de Taliban – de toenmalige Afghaanse regering nam geen deel – daarin afspraken over de terugtrekking van Amerikaanse militairen uit het land. Mujahid noemde de aanval op Zawahiri in zijn verklaring „een herhaling van het falen van de laatste twintig jaar” door de Amerikanen. De operatie, bemoeienis door de Amerikanen en militaire inzet, zou „ingaan tegen de belangen van de VS, Afghanen en de regio”.  Washington kaatste dat verwijt direct terug. In Doha hadden de Taliban-onderhandelaars op hun beurt immers beloofd dat Afghanistan niet opnieuw een toevluchtsoord voor terroristen zou worden. Toch werd Zawahiri, bedenker van de aanslagen die de VS een jarenlange strijd inzogen, nota bene in de hoofdstad aangetroffen.  Uit de verwijten over en weer blijkt dat  de afspraken uit Doha openstaan voor interpretatie. Het is onduidelijk of Zawahiri zich met  steun van de Taliban in Kabul bevond.  Maar de precieze locatie van zijn schuilplaats is saillant: hij werd dodelijk getroffen terwijl hij op het balkon stond van een riant woonhuis in de wijk Sherpur in Kabul. Het is een enclave in de Afghaanse hoofdstad waar eerder diplomatieke missies gevestigd waren, maar waar nu enkele prominente Taliban-leden wonen. De buurt ligt in het centrum van Kabul, dicht bij overheidsgebouwen en hevig beveiligde delen van de stad. Amerikaanse inlichtingendiensten zouden de Al-Qaidaleider „begin dit jaar” hebben gesignaleerd in Kabul. Gezien de locatie lijkt het onwaarschijnlijk dat de Taliban niet op de hoogte waren van zijn aanwezigheid. De precieze locatie van Zawahiri’s schuilplaats is saillant: hij werd dodelijk getroffen terwijl hij op het balkon stond van een riant woonhuis in de wijk Sherpur in Kabul Bronnen uit de inlichtingendiensten vertelden aan Amerikaanse media, waaronder The New York Times, dat „maanden” onderzoek aan de aanval vooraf gingen. De drone-inzet is de eerste – in ieder geval de eerste publiekelijk bekendgemaakte – die Amerikaanse leger heeft uitgevoerd sinds het vertrek  uit Afghanistan. Drones worden door militaire planners en voorstanders als ‘precieze’ wapens aangeduid, omdat de onbemande systemen op exacte coördinaten kunnen worden afgestuurd. Die informatie moet dan wel correct zijn. Het Pentagon ging vorig jaar in de fout, bij een vergeldingsactie na een aanslag op westerse evacuaties vanaf het vliegveld in Kabul. Daarbij werden niet terroristen, maar een gezin van tien personen omgebracht, onder wie kinderen.   Volgens Biden vond de operatie tegen Al-Zawahiri plaats op zaterdag 31 juli – zondagochtend vroeg  in Afghanistan. Inderdaad hadden inwoners van Kabul wel enkele explosies opgemerkt, blijkens nieuwsberichten op lokale nieuwssites. Journalisten van de Amerikaanse publieke radio-omroep NPR vertelden nadat nieuws over de aanval bekend was, ook explosies te hebben gehoord. Die buitenlandse verslaggevers waren naar Afghanistan afgereisd om het jaar sinds de machtsovername te markeren. Dinsdag werd in de loop van de ochtend bekend dat bij de droneaanval twee Hellfire-raketten werden gebruikt. Al snel werd gespeculeerd dat het zou gaan om de R9X-variant, een raket waaruit messen ontvouwt. Zo zouden omstanders ongedeerd blijven en kunnen aanvallen als nog ‘preciezer’ worden aangeduid. Volgens Washington zijn bij de aanval naast Zawahiri geen andere slachtoffers gevallen, maar verklaringen geven geen details over het gebruikte materieel. Het is ook niet bekend van waaruit de operatie is georganiseerd of ingezet. De drone  zou bijvoorbeeld kunnen zijn gestuurd vanaf Amerikaanse militaire bases in regio, in de Perzische Golf of zelfs vanaf Amerikaans grondgebied.  De inzet van de drones onderstreept het voornemen van Biden, ook herhaald in zijn korte verklaring, dat de VS ook na de terugtrekking uit Afghanistan de strijd tegen terreurorganisaties voortzetten, „vanachter de horizon”. De vraag is wel of met het sporadisch uitschakelen van kopstukken de losse eindjes van de ‘war on terror’ kunnen stoppen.  In de afgelopen maanden signaleerden waarnemers juist dat de machtsovername in Afghanistan door de Taliban, voor Al-Qaida een steun in de rug is geweest. In een recent rapport aan de Verenigde Naties melden  experts dat de organisatie zich nadrukkelijk profileert in het hele land, en zelfs een „adviserende rol”  speelt voor de Taliban. Zo ook Zawahiri, die nog steeds videoboodschappen de wereld in stuurde – al schreef Rita Katz van het onderzoeksbureau SITE, dat extremisme bestudeert,, dat jongere jihadisten binnen zijn organisatie die zagen als „saaie uiteenzettingen over de gloriejaren”.      Het blijft niet bij retoriek. In mei waarschuwden buurlanden al voor de ontdekking van trainingskampen van Pakistaanse terreurgroepen in Afghanistan. Het is moeilijk te zeggen in hoeverre de Taliban zelf overzicht en controle houden over de activiteiten van dergelijke groepen.  Overigens werd het verlies van de Al Qaida-kopman niet in alle uithoeken van de terroristische netwerken betreurd. Het brein achter de aanslagen van 11 september 2001 stond bijvoorbeeld op zeer slechte voet met Islamitische Staat (IS), de organisatie die zich van Al-Qaida afsplitste. Zawahiri verwierp de ambitie voor een kalifaat. IS ziet ook in de Taliban geen bondgenoot, maar beschuldigt hen ervan te heulen met de VS voor de macht in Afghanistan.||https://www.nrc.nl//nieuws/2022/08/02/dat-al-zawahiri-schuilde-in-een-villa-in-kabul-is-saillant-a4137968
2022-08-02||Het brein van Al-Qaida miste het charisma van Bin Laden||Op een balkon in de Afghaanse hoofdstad Kabul maakte een Amerikaanse droneaanval zondag een abrupt einde aan het leven van Ayman al-Zawahiri. De van oorsprong Egyptische arts gold als het brein achter het radicaal islamitische terreurnetwerk Al-Qaida. Anti-terreurdeskundigen beschouwen hem als een sleutelfiguur achter de grote aanslagen van 11 september 2001 in New York en Washington.  Hoewel de intens vrome Zawahiri  lange tijd in de schaduw opereerde van de veel charismatischer Al-Qaida-voorman Osama bin Laden was de bebrilde man met de grote baard op de achtergrond de strateeg die aanslagen her en der in de wereld hielp organiseren. Na de liquidatie van Bin Laden in 2011 nam hij de leiding op zich over Al-Qaida, dat toen overigens al flink aan slagkracht en invloed had ingeboet. De incidentele, nogal droogjes voorgedragen boodschappen – hoe fel van toon ook - die Zawahiri af en toe openbaar maakte, haalden het niet bij de vurige redes van Bin Laden. Ze misten ook de opzwepende uitwerking op radicaliserende jonge moslims van de preken van de vroegere leider.  Zawahiri’s nogal droogjes voorgedragen boodschappen haalden het niet bij de vurige redes van Bin Laden Zawahiri leidde vooral de laatste decennia een Spartaans leven in onherbergzame Afghaanse berggebieden om zich aan Amerikaanse vergeldingsacties te onttrekken. Hij overleefde verscheidene aanvallen. De guerrillastrijd van de Taliban interesseerde hem intussen maar matig. Liever hield hij zich bezig met ambitieuze pogingen het Westen, dat hij als de voornaamste tegenstander van de islam zag, te raken. Goede jihadisten moesten volgens hem „de verre vijand” treffen, de Verenigde Staten, of de „naburige vijand”, de pro-westerse Arabische regimes.  Al in 1998 formuleerde hij zijn credo in een manifest: „Het is een plicht voor elke individuele moslim die daartoe in staat is om Amerikanen  en hun bondgenoten – burgers en militairen - te doden in elk land waar dat mogelijk is.”  Niet voor niets hadden de Amerikanen een prijs van 25 miljoen dollar op zijn hoofd gezet. Zawahiri groeide op in een tamelijk welgestelde wijk van Caïro. Zijn vader was hoogleraar farmacologie, een oudoom was zelfs grootimam van de prestigieuze Al Azhar-universiteit, een ander familielid secretaris-generaal van de Arabische Liga. De jonge Zawahiri had echter weinig op met het tamelijk seculier ingestelde Egyptische establishment en begon radicaal-islamitische geschriften te lezen. Met name die van Sayyed Qutb, een vooraanstaand lid van de Moslimbroederschap. Al op 15-jarige leeftijd sloot Zawahiri zich aan bij de Broederschap. Lange tijd hield hij zijn radicalisering verborgen voor zijn familie en leidde een soort dubbelleven. Netjes studeerde hij af in de medicijnen en voltooide zijn specialisatie als oogchirurg in 1978. Op een foto uit die tijd is hij te zien, zonder baard en in onberispelijk westers pak. Twee jaar later ging hij aan het werk als arts in de Pakistaanse stad Peshawar om gewonde Afghaanse mujahedeenstrijders en burgers te helpen.  Een jaar later, terug in Egypte, openbaarde zijn radicalisme zich voor iedereen. Hij werd opgepakt in de golf van repressie die volgde op de moord op president Anwar al-Sadat door radicale moslims, onder meer wegens diens vredesverdrag met Israël.  Zoals in Egypte wel vaker gebeurt, werd hij samen met andere verdachten – allen gepropt in een kooi – berecht. „We hebben offers gebracht”, schreeuwde Zawahiri bij die gelegenheid, „en we zijn nog bereid tot meer offers tot aan de overwinning van de islam.”  Zawahiri was inmiddels al getrouwd met Azza Nowair, een vrouw uit een welgestelde familie die zo mogelijk nog vromer was dan hijzelf. Voor hun huwelijk in 1979 stond ze haar aanstaande man slechts één keer even toe haar gezicht te zien. Ze hield ervan de Koran langdurig te bestuderen. Op haar uitdrukkelijke verzoek werd er op hun huwelijk niet gefotografeerd en viel er geen muziek te beluisteren. Het paar kreeg vier dochters en een zoon. Nowair kwam in 2001 om bij een Amerikaans bombardement op Kabul. Zawahiri kreeg in 1981 drie jaar gevangenisstraf voor illegaal wapenbezit en werd in die periode ook gemarteld. Daarbij verried hij de naam van een medewerker, die vervolgens ook werd gearresteerd. Het bezorgde hem een diep schuldcomplex, dat volgens mensen uit zijn omgeving bijdroeg tot zijn verdere radicalisering. Na zijn celstraf bracht hij enige tijd door in Saoedi-Arabië en belandde opnieuw in Peshawar als arts. Daar kwam hij in aanraking met Osama bin Laden. Het leidde al snel tot nauwe samenwerking tussen beiden.  In 1993 werd Zawahiri leider van de Egyptische Islamitische Jihad, die op den duur opging in het Al-Qaida-netwerk.  Osama bin Laden liet het graag over aan ‘de dokter’, zoals Zawahari wel werd genoemd, om de niets en niemand ontziende acties die ze voorstonden van een theologische rechtvaardiging te voorzien. Voor moslims geldt immers in principe het gebod onschuldige burgers niet te doden. Zelfmoord is al evenmin toegestaan. Zawahiri betoogde echter dat zulke regels onder bepaalde omstandigheden opzij gezet mogen worden. Doorslag voor hem gaf hoe oprecht het geloof van de betrokkene is.  Zijn samenwerking met Bin Laden mondde uit in een reeks bloedige aanslagen, onder meer op de Amerikaanse ambassades in Kenia en Tanzania in 1998, en uiteindelijk de aanvallen op  de VS. Bij die laatste vielen bijna drieduizend doden. Na 2001, toen de VS het Talibanbewind uit Kabul verdreef, werd het een stuk moeilijker voor Al-Qaida om terroristische acties voor te bereiden. Toch volgden er nog grote nieuwe aanslagen in onder meer Kuta (Bali), Madrid en Londen, vaak met hulp van lokale aanhangers van Al-Qaida. Geleidelijk aan werd Al-Qaida echter overvleugeld door vooral Islamitische Staat, dat nog bloediger te werk ging dan Al-Qaida. Juist Zawahiri keerde zich tegen aanvallen op sjiitische moskeeën en sjiitische gelovigen omdat die volgens hem de radicalen slechts nodeloos sympathie kostten. Zulke adviezen werden hem niet in dank afgenomen en al snel ontstond er een bittere rivaliteit tussen IS en Al-Qaida. Tot meer steun voor Al-Qaida leidden ze evenmin. Allang voor Zawahiri’s dood was zijn organisatie, mede door niet aflatende Amerikaanse drone-aanvallen, tot een marginaal bestaan gereduceerd. ||https://www.nrc.nl//nieuws/2022/08/02/het-brein-van-al-qaida-miste-het-charisma-van-bin-laden-a4137967
2022-08-02||Nancy Pelosi komt aan in Taiwan voor bij China gevoelig bezoek||Nancy Pelosi, de voorzitter van het Amerikaanse Huis van Afgevaardigden, is dinsdagmiddag geland in Taiwan. Dat melden internationale persbureaus. Ze is de hoogstgeplaatste Amerikaanse volksvertegenwoordiger die de regio bezoekt in meer dan 25 jaar tijd. Voor China ligt de komst van de Amerikaanse politicus gevoelig, omdat het gezien wordt als impliciete erkenning van Taiwan als aparte natie. China beschouwt Taiwan als afvallige provincie die vroeg of laat weer zal worden ingelijfd, desnoods met geweld. Het bezoek van de delegatie dient volgens Pelosi om de „levendige democratie van Taiwan” te steunen, zei ze in een korte verklaring na de landing. De solidariteit van de Verenigde Staten met de 23 miljoen inwoners van Taiwan is volgens haar „belangrijker dan ooit, nu de wereld voor de keuze staat tussen autocratie en democratie”. Op de Chinese televisie waren geen beelden van de aankomst van Pelosi te zien. Wel las een nieuwslezer namens het ministerie van Buitenlandse Zaken een verklaring voor waarin het bezoek sterk werd afgekeurd. Volgens het departement is dit „een ernstige schending” van de vrede en stabiliteit in de Straat van Taiwan. Ook zou het „grote impact” hebben op de betrekkingen tussen China en de VS en vormt het „een ernstige inbreuk op de soevereiniteit en integriteit van China”. Het ministerie van Defensie heeft „gerichte militaire actie” aangekondigd, zonder daarover verder uit te wijden.  Op sociale media als Weibo, het Chinese Twitter, wordt alles over het bezoek van Pelosi op de voet gevolgd. In de loop van de Chinese avond werd een bericht over haar vlucht naar de Taiwanese hoofdstad Taipei bijna 600 miljoen keer aangeklikt. Ook voor Chinese begrippen is dat bijzonder vaak. Er werd zelfs zo veel op Weibo gezocht naar nieuws, dat de site even vastliep. Opvallend was dat Chinese staatsmedia aanvankelijk meldden dat Chinese gevechtsvliegtuigen naar de Straat van Taiwan zouden zijn gevlogen, maar dat dat bericht kort daarna weer werd ingetrokken. Dat lijkt te duiden op slechte interne communicatie, en mogelijk ook op spanningen tussen wat het leger en de overheid wil. Pelosi is samen met een afvaardiging van het Amerikaanse Congres bezig met een rondreis door Zuidoost-Azië. Na bezoeken aan Singapore en Maleisië reisde ze door naar Taiwan. De stop stond niet officieel op Pelosi’s agenda voor de trip, al werd hier wel rekening mee gehouden. Medio juli berichtte The Financial Times dat de 82-jarige Pelosi Taiwan wilde bezoeken.  De aankondiging van Pelosi’s mogelijke komst leidde de afgelopen weken tot oplopende spanningen tussen China en de Verenigde Staten. Afgelopen week waarschuwde de Chinese president Xi Jinping zijn Amerikaanse collega Joe Biden dat de VS „met vuur spelen”, als Pelosi naar Taiwan zou reizen. Die woorden zette China de afgelopen kracht bij door een grootschalige militaire oefening te houden in de provincie Fujian, waarvan de kust op slechts enkele kilometers ligt van het Taiwanese eiland Kinmen. Persbureau Reuters meldde dat dinsdagochtend meerdere Chinese gevechtsvliegtuigen dicht langs de middenlijn van de Straat van Taiwan vlogen, terwijl ook meerdere Chinese oorlogsschepen door de zeestraat voeren.  Het Taiwanese ministerie van Defensie zei maandag de militaire activiteiten rond Taiwan te volgen en „op gepaste wijze” de krijgsmacht in te zullen zetten in reactie op „vijandelijke dreigingen”. Voor calamiteiten zou een noodplan klaarliggen. Voorafgaand aan het bezoek van Pelosi zei de Taiwanese premier Su Tseng-chang buitenlandse gasten „hartelijk te zullen verwelkomen”  en de noodzakelijke maatregelen te zullen nemen om de veiligheid te waarborgen. ||https://www.nrc.nl//nieuws/2022/08/02/nancy-pelosi-komt-aan-in-taiwan-voor-bij-china-gevoelig-bezoek-a4137941
2022-08-02||Oliebedrijven oogsten volop kritiek met miljardenwinsten||59,3 miljard dollar, ofwel 57,8 miljard euro. Dat hebben de vijf grootste olie- en gasconcerns in Europa en de Verenigde Staten (BP, Chevron, ExxonMobil, Shell en TotalEnergies) van april tot en met juni aan winst geboekt. Hoe? Vooral dankzij de huidige hoge prijzen voor olie, gas en elektriciteit. In de eerste zes maanden van dit jaar is een vat olie 34 dollar duurder geworden. In Europa verdubbelde gas in die periode ruim van prijs, vooral door de oorlog die de Russische president Poetin met Oekraïne begon en diens manipulatie van de toevoer van Russisch gas naar Europa. Er is nog een oorzaak voor de hoge winsten. In de Covid-periode, toen de vraag naar energie plotseling sterk daalde, hebben de concerns hun minder rendabele bezittingen voor tientallen miljarden afgewaardeerd. Daardoor waren ze ‘opgeschoond’ klaar voor het moment dat de vraag naar olie en gas weer zou toenemen. Die toegenomen vraag komt nadat de energiebedrijven hun investeringen ook door Covid drastisch hadden teruggeschroefd. En ook daarvoor deden ze eigenlijk te weinig om het aanbod te verhogen. „Alleen al om de jaarlijkse productiedaling van 7 procent [door uitputting van velden] tegen te gaan, zijn grote investeringen nodig”, rekende bestuursvoorzitter Darren Woods van ExxonMobil vorige week voor. En „om het aanbod te vergroten” zijn vanzelfsprekend „nog hogere investeringen nodig”. Dat laatste gebeurt onvoldoende. De afgelopen dagen hebben de Europese concerns Shell, BP en TotalEnergies en hun Amerikaanse concurrenten ExxonMobil en Chevron daverende kwartaalwinsten laten zien. Dat leverde intern de vraag op wat het best met dat binnenstromende kapitaal kan worden gedaan. Shells financieel bestuurder Sinead Gorman sprak in haar toelichting op de kwartaalcijfers van Shell (winst: 11,5 miljard dollar) niet voor niets van excess cash, ofwel overtollige liquiditeiten. Ook buiten de bedrijfspoorten leidden de winsten tot nieuwe discussies. Vooral de royale uitkeringen aan aandeelhouders kregen de aandacht; sommige politici denken bij al die miljarden aan extra belasting. En hoe zit het eigenlijk met de verduurzaming? Drie thema’s uitgelicht. 1 Inkoop eigen aandelen Alle vijf de bedrijven zijn druk bezig voor miljarden eigen aandelen in te kopen. Leuk voor de belegger, want die ziet de winst per aandeel ook bij een gelijkblijvend resultaat toenemen. Koploper is Shell, dat in het eerste half jaar voor 8,5 miljard dollar aan eigen aandelen inkocht. Eind deze zomer koopt het voor nog eens 6 miljard in, kondigde het inmiddels volledig Britse bedrijf aan.  Een tegenvaller voor sommige aandeelhouders is wellicht dat het dividend in deze gouden tijden gelijk blijft: 0,25 dollar. Dat kwartje per aandeel kost Shell elk kwartaal nog altijd bijna 2 miljard: bij gelijkblijvend dividend over het derde kwartaal stroomt er – inclusief terugkoop van eigen aandelen – in negen maanden ruim 20 miljard dollar naar beleggers. Twee jaar geleden moest Shell diep door het stof toen het door Covid gedwongen was zijn uitkering aan aandeelhouders te verlagen – voor het eerst in de naoorlogse geschiedenis. Dat kan de terughoudendheid om een hoger dividend uit te keren verklaren.  Het concern staat daarin niet alleen. ExxonMobil (dat dit kwartaal 7,6 miljard dollar uitgeeft aan dividend en terugkoop van aandelen) houdt het dividend eveneens gelijk. BP zorgt met een plus van 10 procent voor de grootste dividendstijging.  De beurskoers lijdt er niet onder. De Amerikaanse bedrijven zagen in één jaar het aandeel meer dan 60 procent in waarde toenemen, bij Shell is dat ruim 50 procent. 

 2 Ongemak bij politici „Oogverblindende winsten”, noemde de Britse schaduwminister van Financiën Rachel Reeves de kwartaalresultaten van BP dinsdagochtend. Dat was niet als een compliment bedoeld. Het Britse olieconcern zag de winst over het tweede kwartaal stijgen van 2,8 miljard dollar vorig jaar naar 8,5 miljard dollar nu. Volgens Reeves bewijst dit dat de regering helemaal fout zat met haar eerdere beslissing om oliebedrijven belastingverlichting te gunnen in ruil voor investeringen. Want hoe vallen die miljardenwinsten te rijmen met klanten die worstelen met hoge energieprijzen? Juist in Londen werd dit voorjaar besloten de belasting voor oliebedrijven tijdelijk te verhogen. Deze windfall tax betreft een extra belasting op de winst uit olie- en gaswinning in de Noordzee, en moet zo’n 5 miljard pond (6 miljard euro) opleveren.  Frankrijk debatteert over een taxe sur les superprofits, maar vooralsnog lijkt de korting die TotalEnergies geeft  aan de Franse benzinepomp voldoende. Het concern, waarvan de tweedekwartaalwinst steeg van 3,5 miljard naar 9,8 miljard dollar, heeft toegezegd de komende maanden tot 30 cent bij te passen op elke  liter benzine. De Amerikaanse president Biden zei in juni dat ExxonMobil „meer geld verdient dan God” en dreigde „iedereen te laten weten welke winsten Exxon boekt”. Zijn kritiek kwam niet op een toevallig moment. Die maand moesten Amerikanen voor het eerst meer dan 5 dollar betalen voor een gallon (3,8 liter) benzine. Ook Shell zag in dat niet iedereen een recordwinst als goed nieuws beschouwt. Bestuursvoorzitter Ben van Beurden  kwam dan ook met een uitvoerige uitleg hoe die hoge kwartaalwinst (11,5 miljard dollar) volgens hem is ontstaan. „Ik ben me natuurlijk zeer bewust van de problemen voor veel mensen en ik ben me er ook heel bewust van hoe lastig het is om uit te leggen dat dit een mondiaal fenomeen is”, zei hij vorige week. Een extra belasting voor oliebedrijven in Nederland, zoals de Britse windfall tax, lijkt er niet te komen. Vorige maand schreef energieminister Rob Jetten (D66) de Tweede Kamer dat moeilijk is vast te stellen waar energiebedrijven hun winsten precies halen. Aan de pomp, of veel meer tijdens winning en productie die deels in het buitenland plaatsvinden? En de Belastingdienst zou een verhoging pas op zijn vroegst volgend jaar kunnen doorvoeren, zei Jetten. 3 Verduurzaming „Waarom zijn ze niet aan het boren?”, vroeg president Biden zich begin deze zomer hardop af tijdens een speech in Los Angeles, toen hij de benzineprijzen zo sterk zag stijgen. „Omdat zij meer geld verdienen door niet meer olie te produceren.” De harde woorden waren aan de hele sector gericht, maar vooral aan de marktleider. „Exxon, begin te investeren en betaal je belastingen.” Niet voor niets benadrukte bestuursvoorzitter Darren Woods vorige week  tijdens de persconferentie van ExxonMobil nog eens hoeveel zijn bedrijf investeert.  Los van de schuldvraag laten de woorden van Biden vooral zien dat doortastend klimaatbeleid soms meer afhangt van de benzineprijs dan van de stijging van de temperatuur. In verkiezingstijd nam hij zich  nog voor het aantal boorvergunningen sterk te beperken. Tegelijkertijd blijft de vraag hoeveel oliebedrijven in verduurzaming investeren. Uit de kwartaalpresentaties is dat lastig op te maken. Concrete investeringen in onder meer windparken, batterijen en ondergrondse CO2-opslag worden er volop genoemd, maar ook veel studies naar mogelijke projecten. Hoe verhouden de investeringen zich tot de uitgaven in de traditionele, fossiele business?  Shell bijvoorbeeld verwacht dit jaar 23 tot 27 miljard dollar te investeren. Uit een presentatie  voor analisten bleek begin dit jaar dat 4,5 miljard naar de duurzame divisie Renewables and Energy Solutions gaat, waarvan de activiteiten variëren van zonne- en windenergie tot waterstoffabrieken. Gasprojecten en chemie kunnen elk rekenen op 4 tot 5 miljard dollar, terwijl 8 miljard in oliewinning wordt gestoken. Het is ook de verantwoordelijkheid van Shell, zei Van Beurden vorige week, „te investeren in energiezekerheid”. Correctie (3 augustus 2022): Shell’s investering in verduurzaming voor dit jaar is in dit stuk gecorrigeerd van 3 naar 4,5 miljard. De overname van het Indiase Sprng Energy voor 1,5 miljard dollar was niet meegenomen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/02/oliebedrijven-oogsten-met-miljardenwinsten-volop-kritiek-a4137966
2022-08-02||Zoetwatervis heeft minder last van warmte||Grote vissen raken sneller in ademnood dan kleinere vissen in zuurstofarm, warm water. Ook soorten met grotere lichaamscellen zijn extra kwetsbaar in opwarmend water. Dat schrijven biologen van de Radboud Universiteit in Nijmegen samen met Chileense, Britse en Franse collega’s deze week in Global Change Biology. Op basis van deze conclusie is beter te voorspellen welke vissoorten als eerste last zullen krijgen van klimaatverandering. Warm water bevat minder zuurstof, terwijl vissen juist in warm water extra zuurstof nodig hebben, omdat hun stofwisselingsprocessen daar sneller verlopen. Vermoedelijk is de opwarming vooral een probleem voor de zoutwatervissen: die passen zich minder makkelijk aan dan de zoetwatersoorten. In zuurstofarm water wordt je leven als vis wel heel eentonig Wilco Verberk bioloog Net als andere dieren hebben vissen zuurstof nodig voor hun zogeheten aerobe stofwisseling, waarbij voedingsstoffen worden omgezet in energie. Hoe lager het zuurstofgehalte in hun leefomgeving is, des te minder energie ze hebben om te jagen, te vluchten of zich voort te planten. „Dan bereik je een niveau waarop ze nog wel kunnen ademen en stil op hun plek blijven hangen, maar meer ook niet”, zegt hoofdauteur Wilco Verberk van de Radboud Universiteit Nijmegen aan de telefoon. „Daardoor wordt je leven als vis wel heel eentonig. En voor het behoud van vispopulaties is dat stilhangen op één plek ook niet bevorderlijk. Groeien en voortplanten is essentieel.”  Maar vooral in zoetwater is het percentage opgelost zuurstof – nog los van  opwarming door klimaatverandering – vaak verre van optimaal. Dat kan verschillende oorzaken hebben. In meren treedt ’s zomers stratificatie op. Daarbij warmt het oppervlaktewater in de zomer snel op, onder invloed van hoge temperaturen, en blijft het diepere water kouder. Er vindt weinig tot geen menging van die lagen plaats, en daardoor wordt in dit geval juist het diepe, koude water zuurstofarm. „Slootjes en kleine meren zitten bovendien vaak vol algen, die extra hard groeien bij hoge stikstofconcentraties”, zegt Verberk. „Overdag leveren die algen zuurstof, maar ’s nachts verbruiken ze zelf ook zuurstof en ontstaat er voor vissen vaak een tekort.”    Samen met collega’s analyseerde Verberk onderzoeksgegevens over zuurstoftolerantie van 195 vissoorten. Zodoende ontdekten ze dat vooral de grotere vissen en de vissen met grotere cellen last hebben van opwarmend water. Bovendien blijken zoutwatervissen sneller in ademnood te komen dan zoetwatervissen. Dat laatste is opvallend. Juist omdat zoetwatervissen vaker zijn blootgesteld aan zuurstofgebrek – door stratificatie, algengroei, snelle opwarming – heeft er bij hen in de loop van de evolutie een selectie plaatsgevonden op een grotere tolerantie ten opzichte van zuurstofgebrek. Bij zoutwatervissen heeft deze selectie minder plaatsgevonden, zegt Verberk. „Bovendien leven zoutwatervissen vaak in grotere waterlichamen waar ze makkelijk kunnen wegzwemmen naar een locatie waar wél voldoende zuurstof is, een optie die zoetwatervissen vaak niet hebben.”  Hoewel klimaatverandering een mondiaal probleem is waardoor opwarming van water niet zomaar valt te voorkomen, zijn er volgens Verberk op lokaal niveau toch diverse ingrepen te doen om het water voor vissen leefbaarder te maken. „Het begint er al mee dat je de algengroei vermindert, en zorgt voor voldoende schoon en stromend water met een rijk onderwaterleven zodat vissen minder energie hoeven te spenderen aan het zoeken naar voedsel.” In zoetwatergebieden zou daarnaast de waterhuishouding kunnen worden verbeterd. „Stromend water en toestroom van koel grondwater kan lokaal effecten van opwarming tegengaan. We zijn in Nederland heel goed in het afvoeren van water, maar niet in het vasthouden ervan. En als de sloten opdrogen, dan heb je pas écht een probleem. Zonder water overleeft tenslotte geen vis, ongeacht de hoeveelheid zuurstof in de lucht.”  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/02/zoetwatervis-heeft-minder-last-van-warmte-a4137965
2022-08-02||Alessandra’s jachthond  duwt de deur open||Hadden ze me niet kunnen waarschuwen? Ik ga hyperventileren. Zo lelijk als ik ben, zo mooi is Alessandra. Abnormaal mooi, schandalig mooi. Het eerste label dat iedereen, woke of niet, bi of straight, haar zal geven: bloedmooi.   Alessandra’s jachthond springt naar de klink van de woonkamer en duwt de deur voor ons open. Een nog beter afgerichte hond is een robot.   „Goed zo, Paul!”, roept ze en ze ziet me opkijken.  „Paul is zijn naam, van mijn lieve Vizslahond, het is een grapje dat ik samen met Ria verzonnen heb.”  Ze klopt naast zich op de sofa, alsof ze zichzelf en hem bij de les roept.   „Nog geen vierentwintig uur geleden was alles normaal”, zegt ze, en ze schudt haar hoofd.  „Dat hij is vermoord. Een moord in deze buurt, ongelofelijk.”   Ze gebruikt louter superlatieven voor de familie. Al jaren hebben ze het extreem goed samen.  „U was de minnares?”  Ze stuift op, de hond Paul gromt.   „Wat een vastgeroest en antifeministisch idee, dat iedere minnares zou willen trouwen. Nooit. Ik was zwanger, hij heeft me toen proberen te dwingen tot een abortus maar ik kreeg een miskraam. De douche mocht ik nog zelf reinigen nadien ook.”   „U stond niet in zijn testament.”  „Ik had zijn geld niet nodig. Paul werd gierig. Of misschien eerder controlerend. Ria en ik konden zo lachen om hem, hij dacht dat hij de patriarch was die alles besliste maar hij was wel vaker de  dupe. Hij werd de laatste tijd een soort geest.  Hij verstopte zich achter zijn laptop, in een hoekje aan het klussen of op zijn koersfiets in de velden. We begrepen hem steeds minder.”  „We?”  „Maar we helpen elkaar allemaal.”  Zijn de twee vrouwen een koppel dat hem vermoord heeft? Of is het een gedachte die ik te gemakkelijk toelaat? Alessandra praat en praat, als om haar eerste confessies te bedelven onder andere verhalen. Ze ziet hoe ik kijk naar het litteken op haar arm.   „Mag ik vragen hoe…?”  „Billie”, legt ze uit, „is altijd een bijzonder kind geweest. Kort lontje. Ik kan haar aan, qua temperament. Dit litteken is een aandenken aan een barbecuefeestje toen ze acht was. Ze was zo razend omdat ze een ‘valse worst’ kreeg, dat ze de gloeiende worst naar mij heeft gegooid. Nu is ze zelf ook veganiste.” Alessandra glimlacht.   „Wat is er zaterdagavond precies gebeurd?”, vraag ik.   „Ik ging het spijkerpistool terugbrengen na hun ruzie en…”  „Het spijkerpistool? Ria zei dat het al in de keuken lag om de camera de volgende dag op te hangen”, zeg ik.  „Zei ik pistool? Mijn fout, sorry, ik heb me vergist”, zegt ze meteen. „Ik bedoelde de schroevendraaier. We delen al ons gereedschap.”  Plots zwijgt ze en zakt ze terug in de sofa. De rillingen lopen me over de rug als de magere jachthond opspringt, naar de deurklink loopt en met zijn snuit de deur voor me openduwt. Een duidelijke aansporing om te verdwijnen.    Als ik wegrijd, zie ik in mijn achteruitkijkspiegel hoe Ria via de achterdeur bij Alessandra binnengaat. Volgende week: De egel.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de vijfde aflevering. Meer afleveringen 
				De vrouwen van Paul
			||https://www.nrc.nl//nieuws/2022/08/02/alessandras-jachthond-duwt-de-deur-open-a4137962
2022-08-02||Twee vrouwen onder viaduct Haaksbergen mogelijk moeder en dochter, politie onderzoekt misdrijf||De politie onderzoekt de mogelijke betrokkenheid van een vrouw bij de dood van een andere vrouw in het Twentse Haaksbergen. De twee vrouwen werden in de nacht van zondag op maandag door de politie onder een viaduct gevonden. De ene vrouw was overleden, de andere zwaargewond. Ze zijn vanaf het viaduct op het asfalt daaronder terecht gekomen. Of de vrouwen zijn gevallen, geduwd of gesprongen is niet duidelijk.  Volgens RTV Oost blijken de twee vrouwen moeder en dochter te zijn. De politie wil dit niet aan NRC bevestigen. De vrouw die nog leeft, volgens RTV Oost de 36-jarige dochter, ligt met zware verwondingen in het ziekenhuis. In de loop van maandagochtend heeft de politie haar in het ziekenhuis aangehouden. Ze wordt verdacht van mogelijke betrokkenheid bij de dood van de andere vrouw, volgens RTV Oost haar moeder. De vrouw is bij kennis, maar heeft nog geen verklaring afgegeven omdat „de zorg voorgaat”, zegt een woordvoerder van de politie.  In de nacht van zondag op maandag kreeg de politie een melding dat er twee personen waren aangetroffen op de rijbaan van de N18 bij Haaksbergen. Aanvankelijk ging de politie er volgens RTV Oost vanuit dat er sprake was van een verkeersongeluk, maar omdat de vrouwen los van de verwondingen van de val ook nog ander „verdacht letsel” hadden, wordt het incident gezien als een mogelijk misdrijf.  Momenteel doet de politie een buurtonderzoek om te achterhalen waar de vrouwen voorafgaand aan het incident zijn geweest. In de omgeving van het viaduct zijn volgens de politie de twee fietsen van de vrouwen gevonden. Ook worden de verwondingen van de overleden vrouw nog onderzocht. ||https://www.nrc.nl//nieuws/2022/08/02/twee-vrouwen-onder-viaduct-haaksbergen-mogelijk-moeder-en-dochter-politie-onderzoekt-misdrijf-a4137946
2022-08-02||DSM kan de inflatie nog maar lastig doorberekenen en ziet winstmarge dalen||Bij DSM zagen ze het al een beetje aankomen. Van eerdere inflatiepieken uit de geschiedenis weet het bedrijf: als de prijzen stijgen, dan ruilen consumenten rood vlees in voor gevogelte. Biefstuk is nu eenmaal duurder dan een stukje kip. Voor het voedingschemiebedrijf uit Zuid-Limburg is dat alleen maar gunstig: het zit nét wat beter in de gevogeltemarkt dan in de roodvleesmarkt.  Voor DSM – dat enzymen, vitamines en andere additieven maakt – is het een klein voordeel in de huidige economische situatie, waarbij de inflatie  grotendeels een nadeel is. Het beursgenoteerde bedrijf noteerde dinsdag bij de halfjaarcijfers weliswaar een hogere omzet  van 4,1 miljard euro, maar zag de winstmarge wel teruglopen met ruim anderhalf procentpunt naar 18,1 procent. Dat heeft er alles mee te maken dat het bedrijf hogere prijzen voor grondstoffen nog niet altijd kan doorberekenen aan klanten. Beleggers zijn daar niet blij mee: de koers van DSM daalde dinsdagmiddag  met 3,5 procent. „Bij diervoeding is het wat makkelijker”, zei co-bestuursvoorzitter Dimitri de Vreeze, die het bedrijf leidt samen met Geraldine Matchett. Bij die producten, van immuunsysteemversterkers voor kweekvissen tot omega-3-vetten, zijn de contracten vaak wat korter, en kunnen er sneller nieuwe prijsafspraken gemaakt worden. De prijzen gingen er met ruim 11 procent omhoog. „Maar bij voeding voor mensen zijn het langetermijncontracten, dan duurt het soms wat langer. Soms een half jaar, soms anderhalf jaar.” In de tweede helft van 2022 zal DSM ook bij deze contracten de prijzen verhogen, is de verwachting van De Vreeze. Dat kan de resultaten over het hele jaar op peil houden, maar DSM blijft tegelijkertijd ook erg voorzichtig over de situatie waarin de wereld zich bevindt.  „Aan de vraagkant gaat het goed, daar schijnt de zon”, zegt De Vreeze. Maar problemen in toeleveringsketens blijven voor heel veel spanning  zorgen, aldus de topman. DSM moest in de eerste helft van dit jaar tijdelijk een fabriek in Schotland sluiten die vitamine C  maakt: grondstoffen kwamen niet binnen. En ook lockdowns in China blijven sommige productieprocessen hinderen. Overigens óók die van DSM zelf in dat land. Ofschoon  werknemers volgens De Vreeze „vrijwillig kampeerden” op de fabriekslocatie, was er toch sprake van verstoringen. Een gelukje is wel dat DSM naar eigen zeggen relatief flexibel is wanneer het aankomt op gasgebruik. Het bedrijf is niet heel energie-intensief, aldus De Vreeze – de zware industrie van rondom Geleen die veel mensen nog altijd associëren met DSM, is inmiddels verkocht aan andere bedrijven zoals Sabic (plastics). „En we kunnen productie eventueel naar andere productielocaties omschakelen.” DSM beschikt ook over fabrieken in de VS en Azië, waar de gasprijs lager ligt. „Dat is niet wat we willen of nu van plan zijn, maar het is een alternatief dat we achter de hand hebben.”  De huidige cijfers van DSM bevatten al niet meer de resultaten van de materialendivisie die het bedrijf twee maanden geleden van de hand deed. Dat gebeurde op de dag dat DSM ook bekendmaakte te gaan fuseren met het Zwitserse Firmenich, een megafusie in de voedingschemie die de komende maanden z’n beslag moet krijgen.  Over dat proces wilde het bedrijf dinsdag weinig kwijt. De Vreeze liet weten dat het de bedoeling is dat er binnenkort een prospectus aankomt, waarin de nieuwe combinatie meer bekendmaakt over de strategie en de toekomstplannen. ||https://www.nrc.nl//nieuws/2022/08/02/dsm-kan-de-inflatie-nog-maar-lastig-doorberekenen-en-ziet-winstmarge-dalen-a4137961
2022-08-02||Amsterdams studentencorps heropent inschrijvingen voor nieuwe leden||Het Amsterdamse studentencorps (A.S.C./A.V.S.V.) heeft de inschrijvingen heropend voor nieuwe leden. Dat bevestigt het corps na berichtgeving van van stadsmedia AT5 en Het Parool. Vorige week kondigde de studentenvereniging aan tijdelijk geen nieuwe leden meer aan te nemen in reactie op zeer seksistische uitspraken op een lustrumviering. Het corps kwam flink onder vuur te liggen en schortte daarom de aanmeldprocedure op. Die ledenstop blijkt dinsdag van korte duur te zijn geweest. Vier leden, van wie er drie in het bestuur zaten maar inmiddels zijn opgestapt, stelden dat vrouwen „niks meer dan hoeren” zijn. Ook werden vrouwelijke leden uitgemaakt voor „sperma-emmers”, van wie de nek moest worden gebroken om „een lul erin te steken”. Burgemeester Femke Halsema van de hoofdstad kondigde aan te onderzoeken of ze sancties kan treffen tegen het corps. Naar aanleiding van de onrust stapte bestuursvoorzitter Heleen Vos op.  In een brief aan de leden zouden bestuursleden schrijven dat ze zich hebben afgevraagd of ze een „veilige omgeving kunnen creeëren voor nieuwe leden tijdens de kennismakingstijd”. Na gesprekken met betrokkenen en oud-leden heeft het bestuur geconcludeerd dat de inschrijving weer geopend wordt. Wel zal de kennismakingstijd „anders verlopen” dan eerdere jaren.  Het bestuur belooft nieuwe leden niet op de proef te stellen tijdens de ontgroening. Het is daarentegen de bedoeling dat aspirant-leden kennismaken met „het bestuur, de leden en de geschiedenis van deze vereniging”. Bovendien zal de ontgroeningsperiode „uitsluitend een karakter hebben van ‘elkaar leren kennen’”, ook is die periode korter dan normaal en wordt het toezicht aangescherpt, aldus het bestuur. ||https://www.nrc.nl//nieuws/2022/08/02/amsterdams-studentencorps-heropent-inschrijvingen-voor-nieuwe-leden-a4137960
2022-08-02||De ‘supermarkt’ waar  setontwerpers hun nepbier halen||Kijkers merken er niets  van, maar de sushi op Amerikaanse filmsets is regelmatig van plastic. Want ook tijdens de tiende take, mag  de zalm er   niet   bedorven uitzien. En je vindt er     servettenhouders van rubber in plaats van metaal. Dat krijgen acteurs   liever tegen het hoofd geslingerd tijdens een vechtscène in een ‘diner’.  Alle voorwerpen waar acteurs op beeld interactie mee hebben, zijn rekwisieten of ‘props’. Om die te vinden, rijden setontwerpers of filmproductieleiders in Hollywood  massaal naar ‘propshuizen’.   In filmstad Los Angeles zitten er tientallen. De grootste ligt tussen de paardenranches en bergen  dertig kilometer ten noorden van  Hollywood: Independent Studio Services (ISS). In 1977 opgericht in de garage van Gregg Bilson Sr. en inmiddels de leverancier van het merendeel van de rekwisieten van alle lopende filmprojecten wereldwijd. Ze werken gemiddeld aan 3.300 film-, tv-,  reclame- en socialemediaproducties per jaar. Ze hebben een collectie van  twee miljoen items  die ze verkopen en verhuren.  „We zijn professionele hamsteraars”, vertelt Hayden, derde generatie Bilson en commercieel vice-president van ISS Props. Met zijn vader en president van het bedrijf Chris  luisterend op de achtergrond, vertelt Hayden Bilson dat hun werk meestal begint met het doornemen van het script van een film. „We gaan op zoek naar   dingen waarvan wij denken dat de makers ze nodig hebben. Een scène in een universiteit vereist bijvoorbeeld heel veel rugzakken, fietsen en schoolboeken. Wij halen dat uit ons magazijn en sturen een foto  van hoe een scène eruit kan  zien. De regisseur komt naar aanleiding daarvan, soms samen met de acteurs, langs om objecten te zien én voelen.” De volleybal uit ‘Castaway’ was een rekwisiet, maar ook een volledig personage Hayden Bilson propmeester Sommige props hebben een iconische status onder filmliefhebbers. Een rekwisiet kan  onlosmakelijk verbonden zijn met  een personage, zoals Indiana Jones en zijn zweep. Het kan iets meer vertellen over een persoonlijkheid, zoals Jules Winnfields (Samuel L. Jackson) ‘Bad Mother Fucker’-portemonnee uit Pulp Fiction (1994). Of het kan een mysterie oplossen, zoals de vraag wat de hoofdpersoon van  Citizen Kane (1941) bedoelt als hij op zijn doodsbed ‘Rosebud’ mompelt.   Rekwisieten zijn soms zelfs zo belangrijk dat ze in de naam van een film terugkomen, zoals in The Maltese Falcon (1941). „Neem Wilson uit Castaway. Het was een volleybal, een prop, maar ook een volledig personage”, voegt Bilson toe. Bij ISS hebben ze  een ‘heldenkamer’ voor hun beroemdste rekwisieten, met onder meer  de pingpongbatjes uit Forrest Gump (1994), Captain America’s schild en de vlammenwerper uit Tarantino’s Once Upon a Time in… Hollywood (2019).   „Als we het niet hebben, vinden we het. Als we het niet kunnen vinden, maken we het is ons motto”, vertelt Bilson. Vinden betekent het afstruinen van leegverkopen en antiekwinkels en het inschakelen van bekende partnerverkopers. Om rekwisieten te maken, zetten ze eigen  ontwerpers en fabrikanten aan het werk. Cornflakes-dozen,  posters, tijdschriften, je kunt het zo gek niet bedenken.  Terwijl Bilson langs brancards, stuntpoppen en fietsen loopt, stopt hij bij de kentekenplaten. Daar maken ze er gemiddeld driehonderd van per week. Ze hebben er nog eens duizenden op voorraad, georganiseerd per Amerikaanse staat en tijdperk. „We hebben een uitgebreide researchafdeling. Niet alleen omdat de kleuren en letter- en cijfercombinaties moeten kloppen, maar ook om ervoor te zorgen dat we geen bestaand kenteken gebruiken.” Het bedrijf heeft een lijst  met alle combinaties die niet gebruikt zijn en dus vrij voor replicatie in film.  Zo precies gaan ze ook te werk wanneer een brief in beeld komt. Meterslange kasten in de hal zijn gevuld met papier in  verschillende kleuren en soorten en uit uiteenlopende tijdperken. Hun ontwerpers creëren aan de lopende band eigen lettertypen. „Je kan in principe  geen enkel voorwerp of ontwerp gebruiken dat al bestaat. In ieder geval als je er geen rechten over wilt betalen”, zegt hij stellig. Filmmakers kunnen in ISS’ eigen ‘supermarkt’ merkloze producten kopen. Geen Lay’s of Heineken, maar Let’s en Heisler. Heisler heeft de bijnaam ‘de Bud Light van nepbier’ en is gebruikt in series en films  van Stranger Things tot  It’s Always Sunny in Philadelphia. „Het heeft online een soort cultstatus bereikt”, vertelt Bilson daarover. „We ontwierpen het ruim vijftien jaar geleden. Op Reddit zijn hele theorieën te vinden over een soort multiverse waar alle personages uit al die verschillende shows samenkomen.”  Het budget voor rekwisieten bij filmproducties kan  oplopen tot 2 miljoen dollar. Voor dat geld let men in Hollywood op elk detail en is het veroorzaken van  vertragingen tijdens de opnames een doodzonde. „Je hebt soms 200 man op een set rondlopen, inclusief acteurs. Het  kost duizenden dollars als je  de tijd van  al die mensen verdoet. Als ‘propmeester’ wil je niet verantwoordelijk zijn voor het ophouden van een productie omdat je spullen niet klaar stonden of omdat het eten er anders uitziet dan afgesproken”, concludeert Bilson.  Daarom hoeft een grote productie nooit te wachten tot de klok elke take op camera één minuut verspringt. „Die wordt natuurlijk op afstand bediend”, verklapt hij. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/de-supermarkt-waar-setontwerpers-hun-nepbier-halen-a4137959
2022-08-02||De oudste klassieker van Nederland in een sport die het moeilijk heeft||Wie  de laatste 168 jaar op de vijfde woensdag van juli in de oude universiteitsstad Franeker terechtkomt, mengt zich in een pruttelende ketel vol tradities en rituelen. Op het  ‘heilige gras’ van kaatsveld ‘t Sjûkelân vindt dan de PC plaats, de oudste sportklassieker van Nederland. Het stadion is versierd met vlaggen en schilden, de Permanente Commissie (het huidige bestuur) loopt met hoge hoeden en in zwart jacquet  een ereronde langs de steevast uitverkochte tribunes en het winnende, driekoppige ‘partuur’ (team) van de vorige editie rijdt met paard en wagen langs de grachten. Taeke Triemstra is één van die titelhouders en neemt al voor de zesde keer in zijn carrière in de koets plaats. „Een grote eer, maar je moet er wel twee uurtjes eerder voor je bed uit”, zegt hij. De kaatssport - waarbij met de hand een bal wordt ‘geslagen’, liefst op een manier dat de tegenstander niet kan retourneren - heeft een  behoudend imago. Aan tradities wordt niet gesleuteld en vernieuwing vindt mondjesmaat plaats. In 2015 werden er voor het eerst enkele harde houten banken vervangen voor de wat luxere kuipstoeltjes. Sinds kort hangen er twee grote ledschermen langs het veld om de mooiste rally’s en standen op terug te kijken. Daarnaast streeft het bestuur meer en meer naar een festivalsfeer, incluis foodtrucks en muziekpodia. Maar een boarding vol sponsors langs het veld? Geen sprake van. Triemstra  geniet van de symboliek en vindt, zolang de PC financieel het hoofd boven water houdt, reclameborden uit den boze. Tegelijk gaat hij graag met zijn tijd mee, ook commercieel gezien. „Mocht het ooit nodig zijn om met sponsoren extra inkomsten te generen, richt je dan op één sterke lokale partner. Al zou ik nooit alles volhangen.” De voorzitter van de PC, Ids Hellinga, wil vooral dat de gewoonten functioneel aan de sport zijn, en niet andersom. Zo vindt hij de wedstrijdkalender nu nog te veel op traditie ingericht. Zeker bij de jeugd, waarin afdelingspartijen (wedstrijden waarin de ene plaats het tegen het andere opneemt) worden uitgeschreven. „Het is leuk als je in een dorp woont met veel goede kaatsers, maar heb je dat niet dan beleef je een sportief beroerd jaar en blijf je bovendien stilstaan in je ontwikkeling.” Het aantal leden nam de laatste jaren,  onder andere als gevolg van de coronacrisis, af. In vergelijking met tien jaar (13.405) en vijf jaar geleden (10.997) zijn nu nog 9.602 leden over. Om de sport vooruit te helpen, is in april tweevoudig PC-winnaar Coos Veltman als nieuwe bondsvoorzitter benoemd. Hij staat open voor innovatie en experimenten. „Kaatspartijen zijn te lang, wordt weleens geroepen. Misschien moeten we daar iets mee.” Volgens Veltman kan er door een paar aanpassingen meer snelheid in het spel komen. Hij laat zich daarbij subtiel door andere sporten inspireren. „Bij golf kun je een auto winnen als je een hole-in-one slaat. Zoiets valt door te vertalen naar het kaatsen door bij elke bovenslag een geldprijsje uit te loven. Zo kan een saaiere wedstrijd bij het publiek tóch weer gaan leven.”  Of het kaatsen sexy genoeg is? „Nou, dat vraag ik me weleens af. Wellicht is daar nog iets voor nodig.” Hij geeft daarbij wallball, een squash-achtige variant van het kaatsen, als voorbeeld. „Het enige wat je daarvoor nodig hebt, is een muur en een bal. Heel laagdrempelig dus.” Wallball wordt wereldwijd in meer dan dertig landen gespeeld en de regels zijn - anders dan bij kaatsen - overzichtelijk. Het leeft onder de jeugd, maar triggert volgens Veltman ook landelijke sportorganisaties. „Als bond kijken we naar opties om het Olympisch te maken en NOC-NSF staat daar positief tegenover. Het zal het kaatsen nooit vervangen, maar het kan ideaal zijn als opstapje naar de meer klassieke spelvariant.” De PC is als grootste evenement volstrekt autonoom. Terwijl het kaatsevenement lang niet zo oud is als de sport zelf. Het kaatsen stamt uit de Middeleeuwen en hoorde bij ‘s lands populairste sporten. Maar door maatschappelijke ontwikkelingen én een vroege vorm van commercialisering nam de interesse rap af. Het belandde in een diepe dip en uitsterven leek nabij. Tot in 1853 de Permanente Commissie (PC) der Franeker Kaatspartij opgericht werd. De uitstraling hiervan bleek meteen groot en was een ware impuls voor de gehele sport. Het is de oudste sportklassieker van Nederland en werd maar vijf keer niet georganiseerd - door cholera, de Tweede Wereldoorlog en corona. Sexy? Nou, wellicht is daar nog iets voor nodig Coos Veltman bondsvoorzitter Als kleine jongen raakte Taeke Triemstra acuut met het PC-virus besmet. Door zijn vader Reinder, die in de jaren tachtig drie keer de finale haalde, maar er nooit eentje won.  Nu maakt senior de wanten waarmee junior actief is. Tijdens het kaatsseizoen, dat zo ongeveer de complete zomer duurt, laat hij alles voor de sport. Zo gaat Triemstra nooit langer dan acht dagen op vakantie. En als een familie-uitje dubbelt met de wedstrijdkalender dan is hij bereid vergaande maatregelen te treffen. „Toen we met het gezin eens naar Limburg gingen, reed ik vrijdagavond terug naar Friesland om eerst thuis te kunnen slapen en zaterdag een partij in Hommerts-Jutrijp te kaatsen. Na slechts twee omlopen (‘rondes’ in het kaatsen) lagen we er al uit en kon ik voor de laatste vakantiedagen weer uren terug in de auto naar mijn vrouw en kinderen.” Triemstra werkt er fulltime naast, als hoofd bedrijfsbureau bij  de koekjesfabriek die onder meer Smoeltjes op de markt brengt. Elk weekend staat in het teken van het kaatsen, inclusief twee trainingsavonden en af en toe een clinic. En dat, ondanks een vorm van reuma, al ruim twintig jaar lang.  Het riekt naar topsport, maar Triemstra krijgt er, net als zijn collega-kaatsers, amper voor betaald. „Na een sterk seizoen houd ik er een leuke vakantie aan over, maar dat is het dan wel”, zegt hij. Weet de 39-jarige Triemstra deze woensdag te winnen, dan mag hij zich de beste PC-kaatser ooit noemen.  Precies wat Triemstra ambieert: „Ik wil gewoon de allerbeste zijn.” Een kaatspartij is altijd drie tegen drie, zo’n drietal heet een partuur. Het ene partuur slaat op (kaatsterm voor serveren) en het andere partuur, dat aan de andere kant van het veld in een afgebakend vak (het perk) staat, moet de bal proberen terug te slaan. Zij mogen daarbij een speciale kaatswant gebruiken. Lukt het niet om de bal terug te slaan en belandt hij vervolgens binnen de lijnen van het perk dan krijgt het partuur dat opslaat twee punten. Lukt het wél om de bal terug te slaan en zelfs zo goed dat ‘ie binnen de twee hoge hoekpalen over de achterlijn vliegt dan is de bal ‘boven’. In dat geval krijgt het partuur in het perk twee punten. Slaat het reagerende partuur de bal over de lijn, maar aan de buitenkant van de twee hoekpalen dan is de bal ‘kwaad’ en krijgt het serverende partuur  de punten. Er is ook nog een derde optie en dat heeft alles te maken met de naam van de sport. Want wordt de bal na de opslag teruggeslagen en eindigt die vervolgens in het veld dan wordt een kaats gelegd: dit is een witte of rode steen die bij de volgende slag gepasseerd moet worden. Nog even over de puntentelling. Die wordt bijgehouden op een speciaal telraam: de telegraaf. Stel: het serverende partuur pakt alle punten. Dan moet je vier slagen winnen om een ‘eerst’-bordje te bemachtigen. Pak je vervolgens ook de volgende vier slagen dan verdwijnt het ‘eerst’ en krijg je een ‘spel’. Vergelijk het met tennis waarbij je eerst games moet winnen voordat je een set hebt. De eerste die zes eersten heeft, oftewel drie spellen,  is de winnaar.||https://www.nrc.nl//nieuws/2022/08/02/de-oudste-klassieker-van-nederland-in-een-sport-die-het-moeilijk-heeft-a4137958
2022-08-02||Superhelden die met de liefde stoeien||Tijd bestaat niet, en toeval krijgt alleen achteraf betekenis, vertelt natuurkundige Marco zijn studenten. Dat we iets soms het lot noemen, zegt hij, doen we alleen achteraf, als het goed is uitgepakt. In theorie klinkt het allemaal superromantisch, maar in de twintig jaar dat zijn turbulente liefdesrelatie met striptekenaar Anna duurt, beïnvloeden tijd en toeval wel  hun levens. Daar maakt zij dan weer de strip ‘Supereroi’ over: liefdeskoppels zijn de echte superhelden van onze tijd, stelt zij. Ze moeten  obstakels overwinnen: werkdruk, verveling, bindingsangst, jaloezie, kinderwens,  ga zo maar door. Regisseur en schrijver Paolo Genovese verwierf bekendheid met Perfetti sconosciuti (2016), die wereldwijd zo’n tien remakes kreeg en  in het Nederlands werd herverfilmd als Alles op tafel (2021). De thema’s van die film: wat is privacy, hoe goed ken je je beste vrienden, klinken door in zijn nieuweling Supereroi. Tussen de bedachtzame Marco en vrijgevochten Anna is het liefde op het eerste gezicht,  toch blijven ze ook op een of andere manier altijd vreemden voor elkaar.    Supereroi zit slim in elkaar. Het is alsof we naar Marco’s en Anna’s herinneringen kijken doordat de gebeurtenissen niet-chronologisch door elkaar zijn gestrooid. Twee superhelden die met de liefde stoeien. Ogenschijnlijk onbeduidende voorvalletjes worden groot, doordat ze   dramatische gevolgen kunnen hebben. Daardoor blijven de dingen waar het echt om draait soms onbesproken. Genovese blijft met zijn romance aan de lichte kant van het genre, maar onder die lichtheid schuilt altijd pijn. Zo daagt de soms herkenbare en aanstekelijke film de toeschouwers uit om zelf de consequenties van de daden van de hoofdpersonen te voelen.  Tijd bestaat misschien niet volgens sommige natuurwetenschappelijke theorieën, maar het heeft wel degelijk betekenis als Marco en Anna kansen missen, het momentum voorbij laten gaan. Dan wordt   tijd de belangrijkste tegenstrever van de romantische superheld. Romantisch drama Supereroi Regie: Paolo Genovese. Met: Jasmine Trinca, Alessandro Borghi, Greta Scarano. Lengte: 122 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/superhelden-die-met-de-liefde-stoeien-a4137957
2022-08-02||Dierenheldenfilm  duimendik vol parodie||Juist op het moment dat superhond  Krypto een inspirerende speech wil houden, kan een van de  andere superdieren uit  DC League of Super-Pets zich  niet meer inhouden. Asielhond Ace heeft   twee toiletpotten en een bidet  leeggedronken en vindt zijn blaas ledigen  belangrijker dan  hoogdravend gewauwel over de plichten van superhelden.  De combinatie van kinderhumor, clichés uit schattige dierenfilmpjes  én    duimendikke parodie  op de superheldenfilms van DC Comics is afwisselend   flauw én erg geestig, of beide tegelijkertijd. De  animatie mikt behalve op kinderen, duidelijk ook  op  hun begeleiders en ander  volwassen publiek.     Centraal in de spoof staat hond   Krypto, die als puppy samen met Superman op aarde is beland en dezelfde superkrachten bezit als zijn baasje. Tenzij hij natuurlijk in de buurt komt van het  mineraal kryptoniet. Dat gebeurt in DC League of Super-Pets door het kale knaagdier Lulu. Ooit was ze onderdeel van  dierenexperimenten van schurk Lex Luthor, nu wil ze zelf helden als Super Woman, The Flash en Batman de wereld uithelpen.  Krypto, die   moeite heeft met samenwerken,  chanteert enkele asieldieren  die per ongeluk  superkrachten hebben gekregen tot het vormen van een reddingsteam. Het flinterdunne verhaaltje levert de bombastische actiescènes en absurde chaos op die je verwacht bij superheldenfilms, maar dan met  kwaadaardige cavia’s, een gigantisch hangbuikzwijn  en een destructieve kitten. Ook is er  een vleugje sentimentaliteit; Krypto moet  accepteren  dat hij niet de enige is in het leven van zijn baasje.    Debuterend regisseur  Jared Stern, die onder meer meeschreef aan The Lego Batman Movie,  zorgt  dat je niet enorm ingewijd hoeft te zijn in het superheldenuniversum.   Al is  basiskennis handig bij grapjes over inconsequenties in  bekende films. Zo sneert    Lulu  hoe belachelijk het is dat  niemand Superman herkent  zodra hij een bril opzet. Of claimt     Batman  een  einzelgänger te zijn,  waarna hij een  lijst geeft van mensen met wie  hij heeft   samengewerkt. Dat een opsomming als deze geestig is, komt vooral door het tongue-in-cheek stemacteerwerk van   Keanu Reeves. Sowieso is het grotendeels te danken aan de    stemmencast met onder  meer   Kevin Hart dat  deze animatiefilm   voelt als zorgeloos zomeramusement.   Animatie DC League of Super-Pets Regie: Jared Stern, Sam Levine. Stemmen:  Dwayne Johnson, Kevin Hart, Kate McKinnon, Keanu Reeves. Lengte: 106 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/dierenheldenfilm-duimendik-vol-parodie-a4137956
2022-08-02||François Ozon snijdt actuele kwestie aan: kan een giftige man een geniaal kunstenaar zijn?||Peter von Kant is vooral een film die liefhebbers van de Duitse cineast Rainer Werner Fassbinder zullen waarderen. In zijn vrije bewerking van Fassbinders zeer gestileerde melodrama Die bitteren Tränen der Petra von Kant (1972) veranderde François Ozon alle vrouwenrollen in mannenrollen. Zo maakt Ozon inzichtelijk dat de biseksuele Fassbinder zijn film vijftig jaar geleden bedoelde als verkapt zelfportret, grotendeels geïnspireerd op zijn sadomasochistische relatie met acteur Günther Kaufmann.  Die bitteren Tränen der Petra von Kant gaat over de onstuimige relatie tussen een modeontwerpster en een jong model (Hanna Schygulla). In Ozons bewerking is Peter von Kant de stand-in voor de zelfdestructieve Fassbinder en Petra’s object van begeerte is hier Amir geworden. In Amir is Fassbinderacteur en -geliefde El Hedi Ben Salem te herkennen, de hoofdrolspeler uit zijn Angst essen Seele auf (1974). Ozon hult hoofdrolspeler Denis Ménochet in klassieke Fassbinder-outfits: leren gilets, overhemden in primaire kleuren en witte pakken.  Net als Die bitteren Tränen der Petra von Kant speelt Ozons adaptatie zich volledig af in het appartement van de hoofdrolspeler. De structuur is ook hetzelfde: na een moeizaam weerzien met voormalig muze Sidonie (Isabelle Adjani) ontmoet Peter in akte 2 voor het eerst Amir. In akte 3 wonen ze samen en in akte 4 stort Peter helemaal in als Amir bij hem weg is. In de epiloog zien we hoe het afloopt met Karl, de door Peter vernederde, zwijgzame assistent die trouw al zijn klusjes opknapt.  Ozons film roept in herinnering wat Fassbinder in 1971 in een beroemd artikel over de net door hem ontdekte melodrama’s van Douglas Sirk schreef: „Mensen kunnen niet alleen leven, maar ze kunnen ook niet met elkaar leven.” Dat thema wordt bekrachtigd door Sidonie’s in het Duits gezongen lied ‘Each Man Kills the Things He Loves’, dat in Fassbinders Querelle (1982) door Jeanne Moreau wordt gezongen – Ozon kent zijn klassiekers. Hoewel iets minder kunstmatig dan Fassbinders melodrama knipoogt Ozon in decor, liedkeuze en stijl veelvuldig naar Die bitteren Tränen der Petra von Kant, waarbij Hanna Schygulla’s bijrol als Peters moeder ontroert. Los van al deze verwijzingen is er van Peter von Kant echter te genieten als film over Fassbinder-achtige thema’s als gebruiken/gebruikt worden, sadisme en masochisme en de onmogelijkheid van liefde. Waarbij Ozon kritisch is over Fassbinder en daarmee een actuele kwestie aansnijdt: kan een giftige man een geniaal kunstenaar zijn? Drama Peter von Kant Regie:  François Ozon. Met: Denis Ménochet, Khalil Gharbia, Isabelle Adjani, Hanna Schygulla. Lengte: 85 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/francois-ozon-snijdt-actuele-kwestie-aan-kan-een-giftige-man-een-geniaal-kunstenaar-zijn-a4137955
2022-08-02||‘Maternal’: moederschap in een zusterorde||Terwijl de kleintjes naar een tekenfilm over de zondeval kijken,  dansen hun moeders. Ze zijn zwanger, of net bevallen, ze hebben toevlucht gevonden in een klooster in Buenos Aires, waar vrome nonnen ze zowel in het gareel proberen te houden, als barmhartig op te vangen. Alle archetypische beelden van vrouwelijkheid zijn hier  verzameld, de moeders, de hoeren, de heiligen. Maar in de eerste fictiefilm van de Italiaanse documentairemaker Maura Delpero lopen ze vooral door elkaar.  Maternal  is een trefzeker debuut. Het verhaal over de vriendschap tussen de losbandige Luci en de ingetogen Fatima wordt verteld in sterke beeldcomposities. Er is respect voor de grotendeels ongeschoolde of deels zichzelf spelende actrices. Maar Delpero heeft ook oog voor het vervreemdende en licht absurdistische van de meest alledaagse situaties. De komst van de jonge non Paola brengt bovendien alle devotie zachtjes aan het wankelen. Maternal is niet de eerste film die moederschap situeert in een zusterorde, maar Delpero ontdoet het onderwerp van z’n vroomheid. Ze kijkt met de liefdevolle lens van de humor naar situaties die zowel intiem als schrijnend zijn. Dat toont ware toewijding aan haar onderwerp. Drama Maternal Regie: Maura Delpero. Met: Lidiya Liberman, Denise Carrizo, Agustina Malale. Lengte: 91 min.  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/maternal-moederschap-in-een-zusterorde-a4137954
2022-08-02||Benedek Fliegauf is een meester in  sardonische observaties||De Hongaarse regisseur Benedek Fliegauf is dol van fractals, zegt hij. Fragmenten die zich in een chaotisch soort symmetrie tot elkaar verhouden. Fliegaufs’ episodische drama Forest – I See You Everywhere borduurt met zijn zeven huiselijke conflicten ogenschijnlijk voort op zijn volgens de strenge regels van het ‘cinematografische kuisheidsgebod’ Dogme 95 gedraaide debuut Forest  (2003).  Opnieuw dipt hij zonder veel opsmuk in documentaire schouderfilmstijl in een aantal Hongaarse levens in crisis.  Voor we exact weten wat eraan voorafging en hoe het afloopt fladderen we verder, zoomt Fliegauf in op zijn volgende sociale fractal. Scherven worden in films normaliter geacht een mozaïek te vormen, je filmt er niet zomaar wat op los.  Wat is het patroon achter de zeven huiselijke conflicten van Forest – I See You Everywhere? Dat laat zich niet gemakkelijk ontrafelen.  Scholier Silvia was een talentvol synchroomzwemmer, maar verloor een been toen haar moeder dodelijk verongelukte. De schuld van haar nietsnut van een vader. Pa was namelijk te lui om de winterbanden te vervangen. Denkt ze. Zijn realiteit is een heel andere: de dode moeder was een hysterische narcist met doodsdrift die haar dochter frivool in levensgevaar bracht. Heeft hij gelijk of geloof je hem vooral omdat hij als laatste het woord krijgt?    Of neem die doodzieke vader die vermoedt dat zijn zoon het doet met zijn jonge vrouw. Is dat waar? Of voelt hij alleen de latente seksuele spanning? Of is zijn vermoeden juist de katalysator? Dan is er een streng katholieke moeder die haar zoon verbiedt de vrienden te zien met wie hij  ‘satanische’ fantasyspelletjes speelt. „Of jouw God is een psychopaat, of een soort Hitler of Mao met als enige deugd dat hij niet bestaat”, bijt hij haar getergd toe. Er vallen klappen, maar gaat dit over religie of een  verstikkende moeder?  Fliegauf levert in Forest – I See You Everywhere zeven pareltjes af. De rode draad: hoe wij woede, angst, bezitsdrang, jaloezie of verdriet projecteren op een ander, emoties een realiteit verkleuren die veel complexer is.  We zien  bomen, maar zelden het bos.  Fliegauf is een meester in de bedachtzame, sardonische observaties,  een talent uit een Hongaarse generatie die tevens Kornél Mundruczó (White God), László Nemes (Son of Saul) en György Pálfi (Taxidermia) voortbracht. Zijn films, die  tegenwoordig neigen naar sprookjesachtig of sciencefiction, gaan veelal aan de Nederlandse bioscoop voorbij. Die schade kun je inhalen met deze – tijdelijke? – terugkeer naar een soort realisme.  Drama Forest – I See You Everywhere Regie: Benedek Fliegauf. Met: Eszter Balla, Laszlo Cziffer, Péter Fancsikai, Róza Fliegauf. Lengte: 112 min.  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/benedek-fliegauf-is-een-meester-in-sardonische-observaties-a4137953
2022-08-02||De transformatie van een  tiener met albinisme||Je familie is zwart, je wortels liggen in Afrika, maar zelf ben je – ja, wat? Jouw huid is licht, je haar rossig. Op straat wordt er gestaard, gewezen, gescholden of erger. Tegelijkertijd lijk je onzichtbaar: beelden van mensen zoals jij zijn met moeite te vinden. White Berry, het speelfilmdebuut van Sia Hermanides (ze maakte eerder onder meer de jeugdseries Voetbalmeisjes en Ninja Nanny), is een kleine, intieme film over een Nederlands-Afrikaanse tiener in Rotterdam. Grace (17) is als klein meisje haar geboorteland Burundi ontvlucht omdat albino hunters jacht op haar maakten: mensen met albinisme wordt in delen van Afrika van oudsher magische krachten toegewezen, waardoor hun leven er in gevaar is.  Grace is slim, maar op school heeft ze het moeilijk: haar albinisme vertroebelt haar gezichtsvermogen, waardoor ze langzamer leest dan de anderen en extra examentijd nodig heeft. Haar bijbaantje in een fastfoodrestaurant gaat goed zolang ze geen kassa hoeft te bedienen. Alleen als ze danst – voor zichzelf, in haar schemerige slaapkamertje – is Grace even vrij, en gelukkig. Actrice Latifa Mwazi (21) moest voor haar eerste hoofdrol terug naar een tijd die ze in het echte leven achter zich heeft gelaten, vertelt ze met een grote glimlach. Zelf kwam ze als éénjarige baby vanuit Congo naar Nederland, en ze werd nooit zo hevig gepest als Grace. Maar opmerkingen, ja, die krijgt ze nog dagelijks. En ze wordt aangegaapt. „Vroeger schaamde ik me voor mijn uiterlijk. Ik vond mezelf niet mooi, een buitenbeentje. Dat is voorbij. Als mensen nu iets vervelends zeggen, blijf ik rustig.” Ze werkt sinds een paar jaar als fotomodel. Regisseur Hermanides vond Mwazi per toeval via een foto die haar modellenbureau op Twitter plaatste. Samen met co-scenarist Ilse Ott werkte ze aan het script voor een speelfilm over albinisme dat meer contouren moest krijgen dan het geweld en het slachtofferschap dat in documentaires en reportages meestal de boventoon voert. „Ik kwam bij het onderwerp terecht dankzij Ilse, die me de TED-talk van Diandra Forrest toestuurde: een Afrikaans-Amerikaans topmodel met albinisme dat zich openlijk uitspreekt over haar gevecht om geaccepteerd te worden. Ik heb zelf een tijd in Tanzania lesgegeven, maar ik ben wel een witte, in Nederland geboren vrouw. Naarmate de plannen voor White Berry concreter werden sloeg soms de twijfel toe: o mijn god, wie ben ik om dit onderwerp aan te willen pakken? De enige manier om het te verantwoorden was om mijn eigen bubbel aan alle kanten door te prikken, met een cast en crew van mensen die de Afrikaans-Nederlandse cultuur beter kennen dan ik. Iedereen kreeg inspraak op zijn vakgebied. Een film is voor mij een Gesamtkunstwerk. „Als locatie wilde ik per se Rotterdam. Ik had er al een tv-film gedraaid [Afua uit 2019, te zien op NPO Start, red.], en die stad heeft zo’n internationale uitstraling: het is heel divers,  rauw, en alles wordt constant verbouwd. Soms zag een locatie die we gescout hadden er een week later alweer totaal anders uit. De stad maakt een transformatie door, net als Grace in de film.” Dankzij de vertrouwensband die Hermanides met haar hoofdrolspeelster opbouwde kwamen allerlei elementen uit Mwazi’s leven ook bij Grace het personage terecht. Mwazi danst graag, ze volgde een juridische opleiding en ze heeft net als Grace een oudere broer die zich vaderlijk om haar bekommert.  Mwazi en de andere acteurs kregen alle dialogen van tevoren te lezen, en ook dat leidde tot wijzigingen. „Ik ben 35. Ik kan wel doen alsof ik nog steeds one of the girls ben en de nieuwste straattaal ken, maar dat is gewoon niet meer zo”, zegt Hermanides. „‘Ik loop je te fokken’, hadden wij ergens geschreven, maar dat moest worden ‘Ik maak fatoe met je’.” „Voor de muziek droeg Latifa Albi X aan, een dance-artiest met albinisme op wiens muziek ze heel graag danst. Hij woont in Duitsland en is naar Nederland gekomen om muziek voor ons te schrijven. Toen hij Latifa in de studio ontmoette was er meteen zo’n klik dat hij inspiratie kreeg voor drie nummers.” Drama White Berry Regie: Sia Hermanides. Met: Latifa Mwazi, Emmanuel Ohene Boafo, Joyeuse Musabimana. Lengte:  89 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/de-transformatie-van-een-tiener-met-albinisme-a4137952
2022-08-02||Russisch hof bestempelt Oekraïens Azov-regiment als terroristische organisatie||Het Russische Hooggerechtshof heeft het Oekraïense Azov-regiment dinsdag bestempeld als een „terroristische organisatie”. Dat meldt persbureau Reuters. Door de kwalificatie kunnen door Rusland gevangengenomen strijders worden veroordeeld tot zware straffen, oplopend tot twintig jaar cel voor leiders van de organisatie. Het Azov-regiment is een Oekraïense gevechtsgroep die in 2014 door vrijwilligers werd opgericht en leunt op extreemrechts gedachtegoed. Het Kremlin en Russische staatsmedia zien het regiment als neonazistisch en beschuldigt het van het plegen van oorlogsmisdaden. Voor Moskou is de kwalificatie eveneens belangrijk, omdat het de invasie in Oekraïne herhaaldelijk heeft gerechtvaardigd als operatie om het land te „bevrijden van nazi’s”.  Na 2014 werd het Azov-regiment geïntegreerd in de reguliere Oekraïense krijgsmacht. In de eerste maanden van de oorlog in Oekraïne verdedigden de Azov-militairen de havenstad Marioepol, onder meer door zich lange tijd te verschansen in de Azovstal-fabriek. Medio mei gaven zij zich na een wekenlang durende belegering door de Russen over, waarop enkele honderden Azov-strijders gevangen werden genomen door Rusland. Vorige week vond een explosie plaats bij de Olenivka-gevangenis in bezet gebied in Oekraïne, waar de strijders uit Marioepol werden vastgehouden. De Russische krijgsmacht meldde naderhand tientallen doden onder de Oekraïense militairen, al is niet met zekerheid te zeggen dat zij niet al voor de explosie waren overleden. Moskou beweert dat Oekraïne de gevangenis heeft gebombardeerd, waar Oekraïne juist naar Rusland wijst en zegt hiervoor bewijs te hebben. Satellietbeelden leken de Oekraïners gelijk te geven.||https://www.nrc.nl//nieuws/2022/08/02/russisch-hof-bestempelt-oekraiens-azov-regiment-als-terroristische-organisatie-a4137947
2022-08-02||Een kruisvuur van kogels en oneliners||Na de vier films die de broers Anthony en Joe Russo maakten voor de Marvel-franchise  werd het eens tijd voor iets geheel anders – maar dan op dezelfde manier. Hun Netflix-productie The Gray Man  is het soort actiefilm dat werd gemaakt toen er nog geen Marvel-films waren. Het is een spionageverhaal over een buiten de boekjes opererende huurmoordenaar die geen superkrachten nodig heeft om met blote handen uit een brandend vliegtuig te ontsnappen en in vliegende vaart op weg naar de aarde de parachute van zijn belager af te pakken.   The Gray Man is chaoscinema pur sang, meer cartoonesk dan welke recente stripverfilming dan ook. Er zijn uit het lood getrokken kaders, abrupte camerabewegingen, en Gosling als een geheim agent die tijdens de eerste missie waar we met hem kennismaken, gekleed gaat in een felrood pak. In ruim twee uur vliegen we over alle continenten, doen meer dan tien locaties aan en raken regelmatig verzeild in een kruisvuur van kogels en oneliners. De plot is flinterdun. Laten we het erop houden dat hij van jager zelf in prooi verandert. En dan is er nog iets met een usb-drive. Er is altijd iets met een usb-drive als alle aandacht naar het spektakel gaat en niet naar het verhaal. Toch raakt The Gray Man een snaar. Critici waren terughoudend,  het publiek  was enthousiast. En daarmee rinkelde voor producent Netflix de jackpot. De film was nog geen weekend uit toen de streaminggigant al groen licht gaf voor een sequel en een spin-off. Benieuwd hoe dat gaat uitpakken, een vervolgfilm en een persiflage die tegelijkertijd worden ontwikkeld. Dat is in ieder geval een staaltje ‘multiverse’-productie waar Marvel nog niet op gekomen is.  Recensie Actiefilm The Gray Man Regie: Anthony Russo, Joe Russo.  Met: Ryan Gosling. Lengte: 128 min. Te zien op Netflix. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/een-kruisvuur-van-kogels-en-oneliners-2-a4137951
2022-08-02||Waarom het zo moeilijk is om een serie goed  te eindigen||Hoe het afloopt met louche advocaat Jimmy in Better Call Saul weten we al. De bejubelde misdaadserie werkt toe naar een glorieuze finale. Op 16 augustus verschijnt de slotaflevering op Netflix. Better Call Saul is een prequel van de serie Breaking Bad: een vervolg dat zich afspeelt vóór het eerdere verhaal begint. We weten dus al hoe het verhaal verder gaat. Of toch niet? Bedenkers Vince Gilligan en Peter Gould spelen in het slotseizoen namelijk constant met de verwachtingen: bepaalde verhaallijnen zijn  sneller  afgerond dan verwacht  en   er spelen  zich afleveringen  ná Breaking Bad af.  Misschien zien we nog hoe het verder gaat met Kim, de vriendin van Jimmy. Die zit niet in Breaking Bad, dus haar leven en lot liggen nog open. Gedurende de serie is deze getalenteerde advocate opgeklommen tot tweede hoofdpersoon van de serie. Hoe neem je elegant afscheid van zo’n  geliefd personage? Een andere lijn die nog kan worden afgerond, vormen de flash forwards waarin we het treurige leven van Jimmy zien na de Breaking Bad-tijdlijn. Hij werkt onder de naam   Gene bij kaneelbroodjesketen Cinnabon in Nebraska. Zal het drugskartel hem alsnog opsporen? In een recente aflevering, volledig in zwart-wit, zagen we dat Gene (of Jimmy) zijn streken nog niet  verleerd is.  Fans hebben  met de wildste theorieën over wat er nog gaat komen. Slotafleveringen van series zijn belangrijk. Kijkers hunkeren naar de betekenisvolle afronding die ze in het echte leven zelden krijgen. Een mooi slot bevestigt de kunstmatige samenhang en betekenis die we zoeken in verhalen. Voor de helden met wie we zo lang hebben meegeleefd, verlangen we een happy ending. Voor de schurken verlangen we een afrekening.  (Dit artikel bevat overigens nogal wat spoilers. Maar volgens onderzoek kunnen spoilers het kijkgenot  juist verhogen.) Wanneer een slotaflevering geslaagd is, kan dat de reputatie van een serie flink verstevigen. Een mooi voorbeeld is Six Feet Under. Die serie gaat over een familie met een uitvaartonderneming en begint steevast met een sterfgeval, dus showrunner (seriebaas) Alan Ball was al gespecialiseerd in het bedenken van eindes. In de laatste minuten van de serie zien we in flash forwards hoe de personages uiteindelijk zullen sterven, de puberdochter Claire op 101-jarige leeftijd. Prachtig gefilmd in warm licht, je krijgt gewoon zin om ook zo mooi te sterven.   Als makers de slotaflevering verprutsen, kan dat juist het nachleben van de serie bezoedelen. Fantasyserie Game of Thrones had een groot en toegewijd gevolg, maar de makers verprutsten het laatste seizoen. Te veel plotlijntjes werden snel afgehecht, de geliefde drakenmoeder Daenerys wordt op de valreep een massamoordenaar, het slot voelt kil aan.  Ja, op haar hoogtepunt is de serie  fenomenaal, maar dat slot heeft voor veel fans de nagedachtenis  verpest.  Waarom is een slotaflevering maken zo moeilijk? Dat komt onder meer doordat series gebouwd zijn om oneindig door te kunnen gaan. Daarmee zijn series wezenlijk anders dan films en romans, waarin de schrijver al een eindpunt voor ogen heeft. Doorgaans weten seriemakers niet of ze nog een nieuw seizoen mogen maken. Ze eindigen dus de seizoenen met semifinales, met genoeg open eindes, bij voorkeur cliffhangers, om op door te kunnen borduren. Zo lang de kijkers en adverteerders er geen genoeg van hebben, kunnen ze verder. Blijf kijken! Greg Lewis/AMC/Sony Pictures Television
 De ingebouwde oneindigheid zie je vooral in soaps en sitcoms, maar ook in bijvoorbeeld detectives  en ziekenhuisseries. Soaps hebben veel personages en verhaallijnen, die eindeloos door kunnen meanderen. Zo houden soaps als Coronation Street het tienduizenden afleveringen vol. De andere genoemde genres hebben vaak een afgerond verhaal per aflevering. Dan hoef je dus ook niet per se naar een finale toe te werken.  Hoe trek je elegant de stekker uit populaire  sitcoms als Friends? De vriendenkring moet uit elkaar gaan – daar komt het meestal op neer.    Het ergste slot denkbaar is: het was allemaal een droom. Alles wat we hebben gezien, blijkt in het slot een bedenksel te zijn. Zo wint het gezin in Roseanne in het slotseizoen de loterij, waarmee het hele uitgangspunt van de serie – de dagelijkse strubbelingen van een arbeidersgezin – onderuit wordt gehaald. In de laatste aflevering blijkt echter dat die loterij een fantasie was van Roseanne. De kijkers waren niet blij. Overigens geldt dit streven naar oneindigheid vooral de traditionele tv-series. Bij de streamingdiensten lopen series korter en hebben veel minder afleveringen per seizoen. De showrunners weten vaker hoeveel afleveringen ze gaan maken, en hoe het zal eindigen.  Voor seriemakers is het moeilijk om  te voldoen aan de verwachting van de kijkers. De trouwe kijkers genieten van de oneindigheid en zijn hoe dan ook teleurgesteld als een serie ophoudt. Ze hebben veel tijd in de serie geïnvesteerd, hebben lange tijd meegeleefd met de personages, zijn een parasociale relatie met hen aangegaan. Serieschrijver Alan Ball: „We lachen met ze, we rouwen met ze, en dan zeggen we ze vaarwel.” Na het vaarwel gaan fans door de verschillende stadia van rouw heen. En als het einde niet bevalt, is woede daarvan het eerste stadium. Als een serie ingewikkeld en mysterieus is, hebben de kijkers vaak ook veel denkwerk geïnvesteerd. Dan kan een slotaflevering flink tegenvallen omdat veel raadsels niet worden opgelost. Dat gebeurde bijvoorbeeld in paranormale series als The X-Files, Twin Peaks en Lost. Net als in voorganger Breaking Bad wordt in Better Call Saul een sympathieke schlemiel langzaam een nare crimineel. Veel hedendaagse series hebben een schurk of zak als hoofdpersoon. De kijkers gaan mee in de belevenis van die schurk, en kunnen begrip en zelfs sympathie voor de dader voelen. Alan Ball: „Je zoekt naar hun menselijkheid, wat ze ook doen. Dat betekent niet dat je hun daden goedkeurt.” Maar de kijkers willen wel graag zien dat de schurk op het einde van de serie zijn verdiende loon krijgt. Karma! Of hij moet tot inkeer komen, dat mag ook. De finale moet een loutering, een catharsis zijn, voor de toeschouwers en de personages. Dat laatste is moeilijk. De narratieve wetten schrijven weliswaar voor dat personages een ontwikkeling doormaken, maar vaak zijn ze eigenlijk precies hetzelfde als hoe ze ooit begonnen. Kijkers geloven in gerechtigheid, dus wordt het gewaardeerd als de schurk zijn trekken thuis krijgt. Walter White van Breaking Bad sterft in een kogelregen, Tony Soprano van The Sopranos waarschijnlijk ook, maar seriemoordenaar Dexter ensceneert zijn verdrinkingsdood en begint een nieuw leven als houthakker. Dat werd niet gewaardeerd door de fans.   Niets aan de hand. Het einde is slechts een geplaatste punt op een oneindige lijn. Op veler verzoek kan na de slotaflevering altijd nog een speelfilm volgen. En na een paar jaar kan de langverwachte revival worden opgetuigd. Dexter, Sex and the City en The X-Files keerden terug. Na 26 jaar kreeg misdaadserie Twin Peaks een derde seizoen, dat veel merkwaardiger en surrealistischer was dan de oorspronkelijke serie. Game of Thrones krijgt vanaf 22 augustus een spin-off.  Het ideale einde is geen einde. In het laatste seizoen van de maffiaserie The Sopranos sneuvelen de spraakmakende personages in een oorlog met een rivaliserende bende. Maffiabaas Tony Soprano lijkt hierbij een pyrrusoverwinning te hebben behaald. Met zijn gezin gaat hij wat eten in een restaurant. Zijn dochter is wat laat, kan nog niet zo goed inparkeren. Dan gaat ineens de camera op zwart. Afgelopen. Einde. Veel kijkers dachten dat er iets mis was met hun televisie. Een deel was verontwaardigd over dit on-einde. Hebben ze zes jaar meegeleefd met Tony en zijn familie, gaat ineens de stekker eruit. Ze hadden van zo’n baanbrekende  serie een glorieuzere finale verwacht. Verwachtingen waar maker  David Chase ongetwijfeld bewust tegenin stuurde.  Maar wat gebeurt er nu eigenlijk? Tja, de serie heeft gewoon geen einde. Of eigenlijk was het al afgelopen, en zaten we toch al in de verlenging. De serie kon wel weer een nieuwe cyclus ingaan, maar we konden ook middenin opeens stoppen. Toch nog onverwachts, heet dat in de overlijdensadvertenties. Misschien wordt Tony doodgeschoten, misschien waart hij nog steeds moordend rond.  Doordat het scherm op zwart gaat, blijft Tony als Schrödingers kat voor altijd dood en levend tegelijk.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/02/waarom-het-zo-moeilijk-is-om-een-serie-goed-te-eindigen-a4137950
2022-08-02||Brad Pitt is  stralend middelpunt in  bloederige chaos van ‘Bullet Train’||Huurmoordenaar Ladybug (Brad Pitt) verkeert in een existentiële crisis. Hij is succesvol in zijn werk, maar voelt bovenal een grote leegte in zijn leven gapen. Zijn therapeut heeft hem geadviseerd voortaan geweldloos door het leven te gaan en disputen vooral vredelievend op te lossen. Eigenlijk wil Ladybug het liefste helemaal uit het vak stappen. Maar zijn vaste tussenpersoon (Sandra Bullock) vraagt hem voor nog één eenvoudig laatste klusje: een koffertje stelen uit de hogesnelheidstrein van Tokyo naar Kyoto. Uiteraard pakt de opdracht anders uit dan gepland. De trein blijkt vol te zitten met boeven en huurmoordenaars van divers pluimage die allemaal hun eigen agenda’s erop nahouden. Terwijl de trein voortraast, stapelen de lijken zich op en begint Ladybug zich af te vragen of hij het einde van de rit wel levend gaat halen. Bullet Train is een zeer vermakelijke bewerking van de roman Maria Beetle van de populaire Japanse misdaadauteur Kotaro Isaka. Regisseur David Leitch, die jarenlang werkte als stuntman voor hoofdrolspeler Brad Pitt, koos voor zijn bioscoopbewerking dezelfde cartooneske aanpak als zijn eerdere films Deadpool 2 en Fast & Furious: Hobbs & Shaw. De inventieve geweldscènes zijn zeer gestileerd in beeld gebracht en eigenlijk alle personages zijn karikaturen – van de wijsheden prevelende Japanse pater familias tot de op bloed en wraak beluste Mexicaanse drugslord. Bullet Train is het soort pretentieloze blockbuster dat het doorgaans prima doet in de zomermaanden. De film is onevenwichtig, de gimmick met flashbacks en subplots gaat na verloop van tijd irriteren en het verhaal gaat met ruim twee uur nét te lang door. Maar tegelijkertijd heeft Leitch genoeg vaart en vondsten in het verhaal gestopt om de aandacht van de kijker geen moment te laten verslappen.   Vooral de Tarantino-achtige onzingesprekken tussen huurmoordenaars Tangarine (Aaron Taylor-Johnson) en Lemon (Brian Tyree Henry) over de diepere betekenissen van fruit en de serie Thomas de stoomlocomotief blijven de hele film uitstekend werken. En ook een paar onverwachte cameo’s van grote sterren als Channing Tatum en Ryan Reynolds verhogen zeker het kijkplezier. Het stralende middelpunt van alle vrolijke, zeer bloederige chaos is Brad Pitt. De 58-jarige superster speelt met zichtbaar plezier de naïeve Amerikaanse dommekracht die blijft roepen dat de complexe clusterfuck waar hij in zit zonder geweld tot een goed einde kan worden gebracht. Bullet Train past daarmee in een trend dat oudere Hollywood-helden deze zomer de filmsector weer uit het slop trekken na de magere coronajaren. Naast de geijkte Marvel-successen waren de grootste hits dit jaar stervehikels van bijna-zestigers als Tom Cruise (Top Gun: Maverick) en Sandra Bullock (The Lost City). Hier komt dit najaar ongetwijfeld nog de romantische komedie Ticket to Paradise bij, de eerste grote bioscoopfilm voor publiekslievelingen Julia Roberts (54) én George Clooney (61) in zeker vier jaar tijd. Actiefilm Bullet Train. Regie: David Leitch. Met: Brad Pitt, Aaron Taylor-Johnson, Brian Tyree Henry, Sandra Bullock.  Lengte: 127 min.  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/brad-pitt-is-stralend-middelpunt-in-bloederige-chaos-in-bullet-train-a4137949
2022-08-02||Theatergroep Collectiet belicht op  Parade ‘duistere kant van vrouwen’||Een benauwde tent waarin een paar bankjes staan. Voorin ligt een zeil met daarop een grote zwarte ton gevuld met ijskoud water. Daarin staan de drie spelers van theatergezelschap Collectiet: Shelley Bos (27), Pip Lucas (24) en Damaris de Jong (24). Boven hen bungelt een microfoon. Nog maar één keer repeteren en dan gaat hun theatervoorstelling La Misanthrope – een bewerking van de roman Pussy Album van Stella Bergsma – in première in theatertent De Kleine Bruidsschat op De Parade in Utrecht, de een na laatste bestemming van het rondreizende theaterfestival.  „De plek waar echte theaterliefhebbers komen”, zegt Lucas tevreden.  Het rondreizend festival staat na  Eindhoven en Den Haag nu in Utrecht. In het Moreelsepark gaan de komende dagen nog ruim tien voorstellingen in première.  Onbekend zijn de drie  niet op De Parade. Ze speelden al op de KinderParade in Den Haag met Hoe ik vrienden werd met het draakje in mijn kast. „De afwisseling tussen kindervoorstellingen en meer gelaagde, volwassen voorstellingen, werkt enorm prettig”, legt De Jong uit.  De actrices kennen elkaar van de toneelschool in Amsterdam. De Jong: „In het tweede jaar van de opleiding kwamen we erachter dat we elkaar goed aanvoelden. Als vriendinnen én als theatermakers.” Zo ontstond feministisch theatergezelschap Collectiet. Ze maakten eerder een Paradevoorstelling over de feministische muziekband Pussy Riot en een afstudeerproject You cannot lockdown my fantasies, een pornowebsite met videoclips.  De drie speelden La Misanthrope vorig jaar al een paar keer, nadat ze het stuk in één week maakten. Maar nu gaan ze op tournee met de voorstelling op De Parade. „Het is een intense Paradevoorstelling, maar we wilden het juist hier spelen”, aldus Lucas vlak voordat de laatste doorloop echt gaat beginnen. Bos vult aan: „We willen meegeven dat vrouwen ook duistere gedachtes hebben, want dat zien we te weinig in het theater. De voorstelling is nog steeds geschikt in deze setting, omdat er lekker in wordt geschreeuwd en de teksten gevat zijn.” Het is een paar uur voor aanvang van de première. „We zijn zenuwachtig”, zegt De Jong nog grinnikend. Maar die houding verdwijnt snel wanneer de laatste doorloop begint. De drie spreken elkaar streng toe: „Meiden, zet nog niet de volledige energie in. Die moeten we nog even bewaren”, zegt Lucas. „Ja, spreek elkaar niet aan op energie, maar op intentie”, reageert De Jong, terwijl ze weer in de regenton stapt. Wat volgt is een geconcentreerde doorloop van het begin tot het einde. Ze zeggen vrijwel niets tegen elkaar, maar kijken elkaar hier en daar betekenisvol aan. De drie vrouwen staan zij aan zij in de ton en delen één lichaam. Wanneer de monologen worden ondersteund door opzwepende muziek bewegen ze synchroon. Ze doen denken aan de mythische driekoppige hond Kerberos, bewaker van de onderwereld. En in het geval van La Misanthrope de onderwereld van het bewustzijn. De woordenkots aan gedachtes blijft maar doorgaan: „Kinderen, breek me de bek niet open. Dat zijn toch pockethitlers”, schreeuwt Bos uit. De Jong legt na de repetitie uit: „Wij zijn de stemmen in het hoofd van een vrouw. Die zijn niet altijd even genuanceerd. Soms spreken die stemmen elkaar ook tegen.” De actrices spiegelen elkaar in lichaamstaal. Maar ieder met een andere gezichtsexpressie en een eigen stemgeluid.  Na de doorloop roepen ze vrijwel in koor: „Dat einde moet anders.” Wat volgt is een lange discussie over de eindscène. Het trio is het erover eens dat de boodschap nog niet genoeg overkomt. „Ik hoop dat het publiek, met name de vrouwen, ook zin heeft om zich eens te laten gaan en dat ze ook erkennen dat vrouwen, net zo goed als mannen, vieze, grimmige en duistere gedachtes hebben”, legt De Jong uit. Ze initieert allerlei oplossingen, waar Lucas weer op reageert. Bos kijkt bedenkelijk. Uiteindelijk is de enscenering voor de laatste minuten anders, maar helemaal tevreden zijn de  actrices nog niet. Maar de première nadert en er moet ook nog gegeten worden.  Na afloop van de première staat de voorstelling nog tweemaal op het avondprogramma, nu al uitverkocht. Nadat het publiek de tent heeft verlaten, uiten de drie actrices wederom hun onvrede over de eindscène. Gelijk springen ze weer het podium op om die laatste scène toch nog iets strakker te maken. „Het stuk zal tijdens het spelen nog evolueren”, aldus De Jong. ||https://www.nrc.nl//nieuws/2022/08/02/theatergroep-collectiet-belicht-op-parade-duistere-kant-van-vrouwen-a4137948
2022-08-02||Rome vult nieuw museum met gestolen kunst|| Sinds midden juni heeft Rome een nieuw en bijzonder museum dat een tijdelijk onderkomen zal bieden aan kunst die ‘gered’ werd, in de brede zin: gestolen kunstwerken die onderschept zijn op de internationale zwarte kunstmarkt, en ook kunstobjecten die na een aardbeving of een andere natuurramp in veiligheid zijn gebracht. Museo dell’ Arte Salvata, oftewel het museum voor geredde kunst is ondergebracht in een fraaie, achthoekige en heerlijk koele aula die bij de Thermen van Diocletianus hoort, een imposant Romeins badhuiscomplex uit de Oudheid, vlak bij het centraal station van Rome-Termini.  De allereerste expositie, die nog tot midden oktober loopt, toont 101 pre-Romeinse kunstwerken waarvan de oudste dateren van het einde van de achtste eeuw voor Christus. Hun plaats van herkomst is Centraal- en Zuid-Italië.  Er zijn Etruskische keramieken amfora’s bij, naast kunstwerken uit Magna Graecia, de Griekse kolonie die het grootste deel van zuidelijk Italië omvatte. Die collectie (einde vijfde eeuw tot midden derde eeuw voor Christus) bevat ook enkele zilveren muntstukken uit de Griekse overheersing. Ook de reeks prachtige terracotta portretten met een levendige gelaatsuitdrukking (vierde tot derde eeuw voor Christus) springen in het oog. Vermoedelijk komen ze uit Latium, de streek rond Rome, of Etrurië, dat een groot stuk van hedendaags Midden-Italië besloeg. De getoonde kunstwerken zijn een deel van 260 stukken die in de VS in beslag werden genomen, en in december vorig jaar naar hun herkomstland Italië zijn overgevlogen. En er wordt nog meer fraais verwacht: in september volgt een lading van 142 unieke archeologische stukken uit New York. Eén van de kunstschatten betreft een fresco uit Herculaneum, het stadje nabij Napels dat in 79 na Christus bedolven raakte bij de uitbarsting van de vulkaan Vesuvius. Het fresco toont Hercules als kind die een slang wurgt, en enkel dat werk wordt al op 1 miljoen dollar geschat. Meer dan een derde van die lading kunstschatten, waaronder ook de Hercules, werd in beslag genomen bij de Amerikaanse hedgefund-miljardair Michael Steinhardt. Terug in Italië blijft het fresco allicht niet lang in Rome. De archeologische site van Herculaneum wil het fresco heel graag weer thuis hebben. Het museum van geredde kunst in Rome is precies dit: slechts een tijdelijke transitplaats voor gestolen of verloren gewaande kunst, voordat die terug naar huis kan worden gebracht, zegt Stéphane Verger, directeur van het Nationale Museum van Rome, ook verantwoordelijk voor deze nieuwe kunstverzameling. Pas vanaf midden oktober, na afloop van deze eerste tentoonstelling, wordt de collectie grondig onderzocht. Dan zal blijken of er valse objecten bij zijn. Over de authenticiteit van de pronkstukken van de tentoonstelling – zoals de terracotta hoofden, of de enorme Etruskische vazen – bestaat geen twijfel, zegt Verger. Maar andere stukken zijn mogelijk vervalsingen, of originelen die slecht werden overgeschilderd. Waarom ook die objecten tonen waarover sterke twijfel bestaat? „Omdat we de bezoeker erbij willen doen stilstaan dat gestolen kunstwerken ook van hun historische context zijn beroofd”, zegt de directeur. Voor archeologen is juist vooral die context van grote waarde, legt hij uit. Zo is een volledig intacte Myceense vaas zonder enige context veel minder interessant dan een scherf van zo’n vaas, die bijvoorbeeld in Spanje werd gevonden. „Want dat leert ons iets over de handelscontacten tussen volkeren. Kunstrovers beroven een land en een volk dus ook van zijn eigen geschiedenis.” Die geschiedenis in ere herstellen, is de missie van een gespecialiseerd korps van de Italiaanse carabinieri (marechaussee). Sinds 1969 hebben de carabinieri van het korps ‘bescherming van het cultuurerfgoed’ al meer dan drie miljoen kunstwerken teruggevonden en 1,3 miljoen vervalsingen onderschept. „Onze 320 agenten opereren in heel Italië en beheren ook de grootste database wereldwijd met daarin 1,3 miljoen gestolen kunstwerken”, zegt commandant Roberto Riccardi. De speurders onderzoeken of kunstwerken uit die database opduiken bij veilinghuizen, musea of private collecties. Maar archeologische stukken terugvinden die bij illegale opgravingen werden geroofd, is extra moeilijk, want die stukken komen in geen enkele database voor. Zulke stukken moeten de speurders daarom zelf herkennen. „Wil je bij ons aan de slag, dan komt een diploma kunstgeschiedenis dus van pas”, zegt de commandant. Archeologische kunst uit Italië op de markt is haast altijd illegaal: al sinds 1909 is alle archeologische kunst eigendom van de Italiaanse overheid. Op het gebied van de bescherming van cultuurerfgoed is Italië een internationale autoriteit. De Italiaanse overheid werkt intensief samen met de Amerikaanse autoriteiten, omdat 40 procent van de wereldwijde kunstmarkt (legaal, en parallel daaraan ook illegaal) zich in de VS situeert. Maar er zijn ook goede contacten met een heleboel andere landen, waar de Italianen andere speurders gaan opleiden. Bovendien heeft Italië een korps culturele blauwhelmen, die bij natuurrampen of oorlogen kunstschatten in veiligheid kunnen brengen. Achter de illegale kunsthandel schuilen geen maffiosi, maar wel uiterst gespecialiseerde en internationaal opererende  kunstcriminelen. Hun jaaromzet wordt op zo’n 6 miljard euro geschat. „Maar door ons toedoen is die illegale markt wel degelijk gekrompen”, zegt de commandant. „Geen enkel museum schaft nog kunst aan van dubieuze oorsprong, en ook veilinghuizen passen steeds beter op.” De kunstsmokkel helemaal uitroeien is echter een utopie. „Romeinse soldaten in de Oudheid plunderden al graven. En zelf werd Rome ook geplunderd. Zolang er mensen bestaan, zullen zij misdrijven plegen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/02/rome-vult-nieuw-museum-met-gestolen-kunst-a4137945
2022-08-02||Opinie | Als we ons niet snel losmaken van China, betalen we straks een hoge prijs||We hebben de gevolgen van de Russische invasie in Oekraïne nog niet verteerd, of we worden geconfronteerd met snel verslechterende relaties tussen China en de Verenigde Staten. Het bezoek van Nancy Pelosi aan Taiwan bevestigt wat beide partijen al weten: hun belangen zijn aan het einde van de rit onverzoenbaar en een gewapende aanvaring tussen de twee wordt steeds waarschijnlijker. Open handelsnaties als Nederland moeten zich met de recente lessen uit de Oekraïne-crisis sneller voorbereiden op die nieuwe geopolitieke realiteit. Jonathan Holslag doceert internationale politiek aan de Vrije Universiteit Brussel.  Het bezoek van  Pelosi is slechts een uiting van groeiende spanningen op alle fronten: politiek, militair, economisch en ideologisch. Onlangs in Washington DC viel me de zeer onheilspellende toon op bij zowat alle beleidsmakers die ik sprak. Zelfs enkele China-specialisten  die ik al jaren kende als gematigde stemmen in het beleid klonken nu bijna als onheilsprofeten. Allen beschouwden ze economische oorlog als onvermijdelijk en een militair conflict als waarschijnlijk.  Idem aan Chinese zijde. Van een Chinese professor hoorde ik: „China zal proberen zo lang mogelijk toegang te behouden tot de internationale markt maar wil zich als gevolg van de rivaliteit met Amerika zo snel mogelijk loskoppelen van de internationale markt.” Een collega uit een denktank die aanleunt bij de overheid vertrouwde me toe: „Er kunnen geen twee keizers onder de hemel regeren; het conflict zal alleen maar nijpender worden.” In Taiwan komen verschillende verhaallijnen samen. Het is een cruciale plek in het geopolitieke schaakspel in de Stille Oceaan, een onzinkbaar vliegdekschip. Als China Taiwan ooit inpalmt ligt de weg naar de Stille Oceaan helemaal open. Taiwan is tevens een ideologisch brandpunt. Zeker na de brute machtsovername in Hongkong speelt Taiwan zijn  positie als democratisch bastion uit in Washington. Dat laatste bepaalt ook mee dat Taiwan belangrijk is voor de diplomatieke geloofwaardigheid van Amerika. Als Amerika Taiwan laat vallen, verliest het de geloofwaardigheid bij alle belangrijke bondgenoten in de regio.  Het is moeilijk te voorspellen hoe deze crisis afloopt. Voorlopig zijn er geen aanwijzingen dat China een oorlog voorbereidt en er is geen sprake van het soort opbouw dat we eind vorig jaar in Rusland zagen. Maar de situatie wordt gevaarlijk en het risico op een escalatie is reëel. Op langere termijn zal het conflict verharden. Zowel voor Xi Jinping, die aankijkt tegen aanzienlijke economische uitdagingen, als voor de kandidaten in de Amerikaanse presidentsverkiezingen van 2024, zal het conflict worden uitgespeeld voor binnenlandse doeleinden. Op termijn kan dit alsnog leiden tot geweld. Wie dat uitsluit, zou meer moeten lezen wat door zowel Chinese als Amerikaanse beleidsinstellingen geschreven wordt de laatste tijd. Zowel in China als in de VS zal het conflict worden uitgespeeld voor binnenlandse doeleinden, wat kan leiden tot geweld  Voor Europa zijn de gevolgen immens. Europa wil koste wat het kost de lijnen met China open houden. „China is een veel belangrijkere handelspartner dan Rusland”, opperde een hoge ambtenaar van de Europese Commissie recent. Grote bedrijven hebben veel meer in China geïnvesteerd dan in Rusland en zijn voor hun bevoorrading ook veel meer van China afhankelijk. Maar daar probeerden we de voorbije jaren ook met Rusland te komen. Hoewel we donders goed wisten dat de Russen nog niet klaar waren met hun expansie, namen we onze wensen voor werkelijkheid en zijn we ons nog meer van Rusland afhankelijk gaan maken. Daar  betalen we nu de prijs voor. We moeten onze economische afhankelijkheden van China sneller afbouwen, of de prijs dreigt de komende jaren nog veel hoger te worden. De Nederlandse overheid heeft zelfs een plan klaar om de weerbaarheid van de industrie te vergroten. Maar het gaat te traag. We zien de risico’s op lange termijn, maar willen bedrijven en consumenten niet opzadelen met nog hogere prijzen op korte termijn. Nochtans begint elke aanpassing met eerlijkheid: als we nu de aanpassingen niet doorvoeren, dan zal het nog veel meer pijn doen als China ooit voor het oorlogspad kiest. Er is crisisberaad nodig  om sneller alternatieve markten te vinden voor China en na te denken over hoe we, liefst binnen de Europese Unie, sneller fabrieken kunnen bouwen om hier meer duurzame spullen te maken. Nederlandse ondernemers en fondsen moeten mee het voortouw nemen in het uitbouwen van een grondstoffenbeleid dat de buitenlandse aanvoer zoveel mogelijk spreidt, Europese bronnen aanboort en vooral veel meer inzet op hergebruik.  Uiteraard willen velen liefst terug naar de tijd van de globalisering met zijn lage prijzen en wereldwijde openheid. Maar die komt niet terug. Het economisch nationalisme wint overal snel terrein. De Chinese overheid wil dat Chinezen Chinese spullen kopen; de Amerikaanse overheid pleit voor Buy America. Dat is een nieuwe realiteit. We moeten nu vooral onze eigen Europese markt, nog steeds de derde grootste ter wereld, sterker, menselijker en duurzamer maken. In deze geopolitieke onzekerheid schuilen ook kansen. Nederland heeft alle knowhow in handen en moet mee durven leiden.||https://www.nrc.nl//nieuws/2022/08/02/als-we-ons-niet-snel-losmaken-van-china-betalen-we-straks-een-hoge-prijs-a4137944
2022-08-02||Circuit in Zandvoort kan vergunning voorlopig houden, oordeelt Raad van State||De natuurvergunning voor het Formule1-circuit van Zandvoort komt voorlopig niet in gevaar. De Raad van State heeft dinsdag geoordeeld dat de activiteiten en evenementen op het terrein in september door kunnen gaan, maar volgend jaar volgt een definitieve uitspraak van de hoogste bestuursrechter. Vier natuur- en milieuorganisaties spanden een zaak aan tegen het evenement, omdat de race zou leiden tot stikstofneerslag in een nabijgelegen beschermd natuurgebied.  De Raad van State maakte een afweging tussen het natuurbelang aan de ene kant en „de algemene en economische belangen van circuit Zandvoort”  aan de andere kant. De voorzieningenrechter oordeelt in het voordeel van de organisatie van het circuit en wijst daarbij naar de investeringen die zijn gedaan in en om het gebied van het evenement. Ook speelt mee dat er bij de vergunnnig voorschriften zijn meegenomen om de stikstofuitstoot van het terrein te beperken.  De Grand Prix van Zandvoort vindt plaats op 4 september 2022. De milieuorganisaties, waaronder Mobilisation for the Environment (MOB), proberen het evenement al langer te te laten schrappen vanwege milieu- en natuurschade. Vooralsnog zonder succes: ook in april oordeelde de rechter dat de vergunning terecht is toegekend, nadat ze bij een kort geding in augustus 2021 ook bakzeil hadden gehaald. In diezelfde maand vond  voor het eerst in 36 jaar  weer een Nederlandse Grand Prix plaats.||https://www.nrc.nl//nieuws/2022/08/02/circuit-in-zandvoort-kan-vergunning-voorlopig-houden-oordeelt-raad-van-state-a4137942
2022-08-02||Politie arresteert tweede verdachte voor dumping van afval op snelweg||De politie heeft dinsdagochtend opnieuw iemand gearresteerd die ervan wordt verdacht vorige week donderdag afval te hebben gedumpt op de A18 bij Westendorp. Het gaat om een 40-jarige man uit Groenlo in de Achterhoek. De politie meldt hem eveneens te verdenken van opruiing, maar een politiewoordvoerder kon daar geen details over geven. Vorige week werd al een 42-jarige boer die op de snelweg bij Westendorp afval dumpte gearresteerd, nadat de politie hem op heterdaad had betrapt. Bij het opsporen van afvaldumpers kan de politie gebruikmaken van beelden van (een deel van) de drieduizend snelwegcamera’s van Rijkswaterstaat. Het gebeurt niet vaak dat die beschikbaar worden gesteld voor opsporing. Justitie kan deze beelden achteraf gebruiken om die strafbare feiten, zoals het dumpen van afval, te bewijzen en een zaak te bouwen tegen verdachten. Een woordvoerder van de politie weet desgevraagd niet of de man uit Groenlo ook op deze manier in het vizier is gekomen.  Vorige week week dumpten boeren door heel Nederland onder meer autobanden, hooibalen en mesthopen op snelwegen, uit protest tegen de stikstofplannen van de regering. Dit leidde op meerdere plekken in het land tot ongelukken, waarbij in zeker één geval een auto total loss raakte. Ook ontstonden er files en besloot de politie uit veiligheidsoverweging stukken snelweg af te sluiten. Hoeveel boeren zich aan het dumpen van afval schuldig hebben gemaakt, is de politie niet bekend.||https://www.nrc.nl//nieuws/2022/08/02/politie-arresteert-opnieuw-man-die-troep-op-snelweg-dumpte-a4137943
2022-08-02||Ook in september en oktober reizigerslimiet op Schiphol||Schiphol stelt in de maanden september en oktober een dagelijks reizigersplafond in. In september kunnen niet meer dan 67.500 lokaal vertrekkende reizigers - overstappers zijn daar niet bij gerekend - per dag vertrekken. Dat aantal gaat een maand later, als de herfstvakantie is begonnen, met 2.000 omhoog, zo maakt het bedrijf dinsdag bekend. De luchthaven stelt de limieten in omdat er onvoldoende personeel voor handen is in de beveiliging en bagage-afhandeling om een grotere groep reizigers naar het vliegtuig te begeleiden.  In september 2019, voor de coronajaren, reisden over de hele maand 2.071.130 passagiers vanaf Schiphol. Gemiddeld telde de luchthaven toen ruim 69.000 vertrekkende reizigers per dag. Dat aantal gaat volgens de limieten dus maar iets omlaag. In en rond de herfstvakantie verwacht Schiphol 3.500 te veel lokaal vertrekkende passagiers. KLM stelt tegen persbureau ANP dat de luchtvaartmaatschappij geen vluchten hoeft te annuleren, omdat het bedrijf minder stoelen zal verkopen aan Nederlandse reizigers in die periode. De andere luchtvaartmaatschappijen gaan in gesprek met de aangestelde slotcoördinator om de vluchten te verdelen naar rato van de Schiphol-capaciteit. Mochten ze niet alle vluchten vanuit daar kunnen realiseren, dan kunnen de bedrijven ervoor kiezen vluchten te verplaatsen naar andere vliegvelden of de reis te annuleren. Rotterdam Airport heeft in elk geval al laten weten geen vluchten te kunnen overnemen. Schiphol stelt dat vanaf augustus extra beveilingspersoneel beschikbaar is, in die maand hanteert de luchthaven een plafond van 73.000 reizigers per dag, dat zijn er 5.500 meer dan in juli. Dat het reizigerslimiet in september ondanks meer beveiligers toch omlaag is geschroefd, komt volgens Schiphol door „het seizoenseffect”. In september nemen mensen gemiddeld meer kleding en schoenen mee, waardoor de bagagecontrole langer duurt.  De luchthaven kampt al langer met capaciteitsproblemen: er komen te veel reizigers voor het aantal beschikbare werknemers. Deze zomer staan er vrijwel dagelijks enorm lange wachtrijen in afwachting van een vlucht. Soms dreigen reizigers om die reden hun vlucht te missen. Ook hebben verschillende luchtvaartmaatschappijen hun reis verplaatst naar een ander vliegveld of de trip noodgedwongen moeten annuleren. Eind juli adviseerde Schiphol aan reizigers om niet langer dan vier uur voor vertrek aanwezig te zijn, om een grotere chaos te voorkomen.  ||https://www.nrc.nl//nieuws/2022/08/02/ook-in-september-en-oktober-reizigerslimiet-op-schiphol-a4137940
2022-08-02||Surinaamse regering schort omstreden grondproject op, protestbeweging staakt acties||De Surinaamse regering schort de uitgifte van percelen in een omstreden woningbouwproject met zes maanden op. Dat heeft de regering maandag aangekondigd, melden Surinaamse media. Protestbeweging Organic Movement, die de afgelopen weken demonstreerde tegen onder meer de hoge inflatie en vermeende corruptie, kondigde ondertussen aan haar acties voorlopig te staken.  Duizenden actievoerders gingen de afgelopen weken de straat op in Suriname uit onvrede over de regering. Directe aanleiding was het omstreden Sabaku-project in het noorden van hoofdstad Paramaribo, waarbij percelen zouden worden geschonken aan burgers. In uitgelekte documenten, gepubliceerd in de krant Suriname Herald, stond dat veel van de percelen waren gegeven aan politici gelieerd aan de regering van president Chan Santokhi en hun familieleden. Santokhi heeft aangekondigd een onderzoek in te stellen naar de uitgifte van de percelen. De animo voor de straatprotesten nam de afgelopen week al af, waarop de organisatie achter Organic Movement een pauze van enkele dagen inlaste. Maandag kwamen nog slechts enkele tientallen actievoerders af op een protest bij het ministerie van Financiën en Planning in Paramaribo. Daar zei actieleider Raoul Hellings de protesten tot nader orde op te schorten. Het is niet duidelijk of het besluit van de actievoerders verband houdt met de toezeggingen van de Surinaamse regering. ||https://www.nrc.nl//nieuws/2022/08/02/surinaamse-regering-schort-omstreden-grondproject-op-protestbeweging-staakt-acties-a4137939
2022-08-02||Vanaf vandaag kunnen ouders negen weken met betaald ouderschapsverlof||Vanaf dinsdag kunnen werkende ouders betaald ouderschapsverlof opnemen. Het gaat om een periode van negen weken betaald verlof, waarin ouders een vergoeding van 70 procent van hun brutosalaris ontvangen. De regeling geldt alleen voor werknemers in dienst en niet voor zelfstandigen. Ouders hebben recht op de betaalde verlofregeling tot één jaar na de geboorte van het kind. Het onbetaalde ouderschapsverlof is tot het achtste levensjaar van kracht. Naast geboorte, geldt de verlofregeling ook bij adoptie of pleegzorg van een kind.  Uitkeringsinstantie UWV betaalt de negen weken vergoeding van het ouderschapsverlof. Het aangepaste verlofbeleid is er gekomen op basis van een EU-richtlijn, waar Nederland zelf overigens tegen stemde. Het kabinet vond dat landen zelf dergelijke besluiten moeten nemen. Aanvankelijk wilde het kabinet 50 procent van het brutoloon vergoeden, maar onder druk van de oppositie werd dat 70 procent. Ouders kunnen ervoor kiezen het verlof aaneengeschakeld op te nemen, of deze uit te spreiden over meerdere weken.  Zwangere vrouwen krijgen voor bevalling van hun kind zes weken zwangerschapsverlof en na de geboorte van hun kind tien weken bevallingsverlof. Partners hebben recht op één week geboorteverlof met 100 procent salarisvergoeding, daarna geldt een periode van vijf verlofweken tegen 70 procent looncompensatie. Onder het nieuwe beleid kunnen ouders vervolgens betaald negen weken ouderschapsverlof opnemen.  Minister Karien van Gennip (Sociale Zaken en Werkgelegenheid, CDA) stelde bij de bekendmaking van de regeling dat het kabinet hoopt dat de nieuwe regels „de drempel verlagen” om verlof op te nemen. „Dit helpt ook jonge vaders om meer betrokken te zijn bij het opgroeien van hun kind”, aldus Van Gennip. De maatregel is onderdeel van een breder pakket aan maatregelen: zo wil het kabinet ook de vergoeding voor kinderopvang verhogen tot 95 procent voor werkenden. Correctie (2 augustus 2022): In een eerdere versie van dit artikel stond dat ouders recht hebben op betaald verlof tot hun kind acht jaar is. Dat is onjuist en moet één jaar zijn. Dat is hierboven aangepast.||https://www.nrc.nl//nieuws/2022/08/02/vanaf-vandaag-kunnen-ouders-negen-weken-met-betaald-ouderschapsverlof-a4137937
2022-08-02||Jaren doe je je best om elkaar te negeren – en dan stuurt de EO Bert van Leeuwen||Jaren doe je je  best om elkaar te negeren, dood te zwijgen en te ontlopen. Jaren is er geen familiefeest gevierd waarop iedereen kon komen, althans niet op hetzelfde moment. Er zijn verjaardagen en Kersten gevierd met wisselende setjes zorgvuldig gecureerde, conflictmijdende familieleden, soms ontstaat er alsnog nieuwe onmin doordat familieleden partij kiezen, of juist niet kiezen. Een flinke brouillade in familieverband kan lang duren, en op den duur wordt het een soort smeulende composthoop in een hoekje van je hart. Blussen is niet per se nodig, maar het stinkt wel. Maar goed, zo’n ruzie houdt een familie dus al weet ik hoe lang in de greep, en dan stuurt de EO presentator Bert van Leeuwen. Hij  praat eens met die, en daarna met die, en ineens is alles opgelost. Binnen één draaidag. En dat al 27 seizoenen van Het familiediner lang. Hoe dan? In de eerste aflevering van het nieuwe seizoen, maandag op televisie, ben ik  eens gaan opletten wat Bert van Leeuwen nou eigenlijk doet.  Belangrijk element is dat er één iemand in de familie de vete wil oplossen. De ‘aangever’ heet die in het programma. Degene, zeg maar, die de deur op een kiertje zet en de composthoop aanwijst. Maandagavond was dat Sterre (21) die de ruzie tussen haar moeder Sharon en haar moeders vader Hans wilde laten beslechten. In ruzie twee van de aflevering wenste Jos verzoening tussen zijn broers Mario en Ad.  De aangever verstrekt informatie over de oorzaak van de ruzie, maar helpt ook zoeken naar mogelijke oplossingen. Hebben de ruziënde partijen nog iets gemeenschappelijk? Vader en dochter delen een verleden bij de fanfare, hij was 25 jaar trompettist, zij majorette. Bij de broers waren speelgoedautootjes (een Ferrari en een Ford Mustang) die ze ooit samen jatten een mogelijke ingang.   Met die potentiële bindmiddelen gaat Bert van Leeuwen op pad. Ik weet niet helemaal zeker of zijn bezoekjes aan de ruziemakers onaangekondigd zijn. Zowel dochter Sharon als vader Hans en zijn nieuwe vriendin Wies zaten er keurig gekapt bij en hun huizen waren spic en span. Bert van Leeuwen brengt het ontstaan van de ruzie terug tot kleine brokjes irritatie of één  gebeurtenis die ooit de deur dicht deed. Vader Hans nam zijn nieuwe vriendin mee naar het favoriete restaurant van zijn overleden echtgenote en jokte daarover tegen zijn dochter. Broer Ad zei tegen Mario dat hij eens normaal moest toen tegen z’n echtgenote en toen Mario  niet voor z’n kritiek openstond kon hij van Ad de „tering krijgen”.   Ik heb me  afgevraagd of het uitmaakt in welke volgorde de familieleden worden bezocht. Ga je eerst naar de boze ‘boosdoener’, of eerst naar de boze ‘aangedane’? In de vader-dochterruzie kwam eerst de ongevoelige vader aan het woord en daarna de gekwetste dochter. Bij de broers werd eerst de beledigde broer bezocht en daarna de belediger. De volgorde lijkt niet zoveel uit te maken.  Wat maakt dan dat de partijen, ieder afzonderlijk, in een witte EO-limousine stappen en zich naar een restaurant laten rijden waar ‘de ander’ misschien wacht? De druk van de camera zal helpen. Verder zag ik op de aftiteling  mr. Corine de Jong staan, mediator, dus ik vermoed dat er meer glad wordt gestreken dan wij te zien krijgen.  Voorlopige conclusie: in beide ruzies van maandagavond lijkt de ‘aangever’ het smeermiddel. De moeder verzoent omdat haar dochter dat graag wil. De twee broers willen broer drie niet laten zitten. Maar dit is alleen nog maar de hereniging hè. Daarna gaat de familie met elkaar aan tafel (en de camera uit?). Zal niet de eerste keer zijn dat een etentje uitloopt op herrie. Dat smeekt om een serie Ná het familiediner. Bert van Leeuwen vroeg de kijkers tot drie keer toe hun familieruzie aan hem voor te leggen. Zou wel fijn zijn als we dan wisten hoe het echt afliep.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/02/familieruzie-een-smeulende-composthoop-in-een-hoekje-van-je-hart-a4137938
2022-08-02||Vanuit de jungle vechten Myanmarese jongeren voor hun vrijheid|| Vanaf de redactie van NRC vertellen we je elke dag hét verhaal van de dag. Nieuwsverhalen die raken, verrassen of iets aan het licht brengen. Maar wat gebeurt er na de eindtune? Deze week hoor je van vijf verhalen hoe het verder ging. Als een van de weinige journalisten lukt het Minka Nijhuis al jaren om vanuit de Myanmarese Jungle verslag te doen van een vergeten oorlog. In januari was ze hier te horen na een bezoek aan een ziekenhuis voor gewonde guerrillastrijders. Onlangs verbleef ze in een kamp waar jonge rekruten zich klaarmaken voor hun strijd voor vrijheid. De jongeren zijn strijdbaar, maar hun toekomst is ongewis.||https://www.nrc.nl//nieuws/2022/08/02/vanuit-de-jungle-vechten-myanmarese-jongeren-voor-hun-vrijheid-a4137936
2022-08-02||Amerikaanse raketten doden leider Al-Qaida in Afghanistan||De Amerikaanse president Joe Biden heeft bevestigd dat Ayman al-Zawahiri (71), die Bin Laden na diens dood opvolgde als Al-Qaidaleider, afgelopen weekend is gedood bij een luchtaanval in Afghanistan. Het is de zwaarste klap voor de terreurbeweging sinds Bin Laden werd gedood in 2011. „Er is gerechtigheid, deze terroristenleider is niet meer”, zei Biden tijdens een persconferentie vanaf het balkon van het Witte Huis.  Al-Zawahiri, een voormalig oogchirurg, leidde Al-Qaida sinds Amerikaanse commando’s in 2011 Osama bin Laden doodden in Pakistan. Hij werd gezien als het brein achter de aanslagen van 11 september 2001, waarbij bijna drieduizend mensen om het leven kwamen. Sindsdien maakten de Amerikanen jacht op de Egyptenaar. Het doden van Al-Zawahiri is de eerste bekende daad van Amerikaans contraterrorisme op Afghaans grondgebied sinds het land zich vorige zomer uit Afghanistan terugtrok. De luchtaanval is zondagochtend om 06.18 uur lokale tijd uitgevoerd door de Amerikaanse inlichtingendienst CIA in de Afghaanse hoofdstad Kabul. De Amerikaanse inlichtingendienst zegt met „grote zekerheid” te hebben vastgesteld dat de gedode man inderdaad Al-Zawahiri was.  Al-Zawahiri stapte op het balkon van zijn safehouse in Kabul toen twee met drones afgevuurde raketten hem het leven ontnamen. Opvallend is dat de CIA claimt dat bij de operatie verder geen slachtoffers vielen, terwijl de terreurleider door verschillende familieleden was omringd. Vermoedelijk heeft dat te maken met het type raket dat de VS vaker gebruiken om terreurleiders om te brengen. De variant van de zogeheten Hellfire-raket, de R9X, heeft één essentiële afwijking van ‘normale’ raketten: hij ontploft niet. In plaats daarvan steken er zes vlijmscherpe messen uit de romp die het doelwit doorklieven zonder daarbij ‘nevenschade’ te veroorzaken. Het leverde de raket de bijnaam ‘ninjabom’ op. Amerikaanse aanklagers beschuldigden Al-Zawahiri niet alleen van betrokkenheid bij de aanslagen van 11 september 2001, maar ook van betrokkenheid bij de bomaanslagen op de Amerikaanse ambassades in Tanzania en Kenia in 1998. Ook eiste Al-Zawahiri de verantwoordelijkheid op voor de bomaanslag in de metro van Londen in 2005, waarbij 52 mensen om het leven kwamen. Op zijn hoofd stond een beloning van 24 miljoen euro. In een verklaring op Twitter heeft een woordvoerder van de Talibanregering in Afghanistan bevestigd dat er een aanval in Kabul heeft plaatsgevonden. Hij zei niet of daarbij mensen zijn omgekomen. De Taliban lieten wel weten de aanval „stevig te veroordelen”. ||https://www.nrc.nl//nieuws/2022/08/02/vs-doodt-leider-al-qaida-in-afghanistan-a4137935
2022-08-02||Column | Praat Nederlands  met me, professor||You know, zei de docent, ik leg het wel in het Nederlands uit. Dat was voor haar makkelijker en voor ons beter te begrijpen. Lang duurde het niet: vanwege het internationale karakter van de Nederlandse studie politicologie moest het vak in het Engels. Ook als studenten en docent het Nederlands verkozen.  Ik moest aan dat wekelijks terugkerende ritueel in de collegezaal denken toen universiteiten vorige week kamerloze internationale studenten opriepen om niet meer te komen. Onder invloed van het idee dat alles een markt is – en de mens toch vooral consument – jagen universiteiten sinds een jaar of twintig op ‘internationals’. Omdat internationalisering een verdienmodel is dat volgt uit de perverse financiering van het hoger onderwijs (meer studenten is meer geld, en studenten van buiten de EU betalen meer collegegeld). En omdat alles hier in het teken staat van het ‘verdienvermogen’. Internationalisering versterkt „het internationale concurrentievermogen van Nederland”, zei ene Mark Rutte in 2004 als staatssecretaris. PvdA’er Plasterk wilde als onderwijsminister in 2008 dat onderwijs „internationaal goed gepositioneerd en vermarkt wordt”. De universiteit als multinational.  Inmiddels komt vier op de tien eerstejaars studenten van buiten Nederland. De ‘international classroom’ is overvol. Studentensteden kunnen zóveel studenten die op kamers moeten niet aan.  Het begint te wringen dat Nederland, om Houellebecq maar weer aan te halen, geen land is maar een bv. De publieke ruimte wordt één grote reclamezuil, de universiteit een bedrijf, cultuur vooral waardevol als exportproduct.  Het zijn de globalistische elites die moedwillig de Nederlandse cultuur ondermijnen, roept die ene Leidse academicus met Frans-klinkende achternaam. Het zijn elites die publieke vraagstukken louter vanuit economische logica bezien, roept deze Leidse alumnus.  Want waarom zouden universiteiten vooral op aarde zijn om bij te dragen aan de internationale concurrentiepositie van Nederland? Is het ook nog iets waard dat je er, naar Komrij, „goud vindt als je kiezels zoekt”? Niet volgens de ondoordachte aanvaarding van het idee dat wat goed is voor de economie goed is voor de samenleving (of dat dit laatste er niet doet). De BV Nederland moest floreren, dus moest internationalisering aangejaagd worden. Het verlies van de verzwakte banden tussen nationale gemeenschap en universiteit voelen we later.    Zo verdrukt commercie cultuur, ondergraven economische prikkels de zoektocht naar wat die natie in geglobaliseerde tijden nog is. Je hoeft geen overtuigd nationalist te zijn om zorgen te hebben over wat dan dreigt: een bv waarin niemand zich nog thuis voelt.||https://www.nrc.nl//nieuws/2022/08/02/praat-nederlands-met-me-professor-a4137933
2022-08-02||Wat vindt NRC | Kabinet zit goed knel in Ter Apel en  had dat  kunnen voorspellen||Migratie is een van de grote onopgeloste problemen in Europa, waar geen enkele EU-lidstaat alleen tegen is opgewassen. Laat staan één staatssecretaris. Wat niet wegneemt dat zich voor de poorten van het aanmeldcentrum Ter Apel een drama afspeelt. Bestuurlijk onacceptabel, in strijd met de mensenrechten, juridisch en politiek onhoudbaar en gevaarlijk voor iedereen. Het bewijst overheidsonmacht in een tijd die al bol staat van de crises.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Over Ter Apel staat nu iedereen op z’n achterste benen, van Vluchtelingenwerk, UNHCR, Rode Kruis tot Unicef. Met de politie is ruzie over het chaotische verplaatsen van niet-aangemelde asielzoekers naar noodopvang elders. Ter Apel is  een teken aan de wand in een periode waarin juist veel van de overheid wordt gevraagd. Als overheidsdiensten  daadwerkelijk instorten, tast dat ieders gevoel van veiligheid aan.  De honderden mensen die er onbeschut de nacht voor de poort doorbrengen, zijn het resultaat van jarenlang wensdenken gepaard aan politieke onwil  om voldoende reserve-opvang te financieren. Onvermogen om vooruit te kijken, om stabiele relaties met lokale overheden te ontwikkelen, om voldoende personeel paraat te hebben, om aanmeldprocedures tijdig af te wikkelen. De situatie is ook onwerkbaar – zie de forse onderbezetting en het dito ziekteverzuim.  Wie het NRC-verhaal ‘Deze crisis zag het COA al jaren aankomen’ leest, wordt automatisch boos. Dit is ook een politieke crisis – een beleid van ‘op- en afschalen’, van bidden en smeken met gemeenten, die een waaier aan eisen stellen. Het is bestuurlijk Nederland op z’n smalst – een passief kabinet, een overbelast lokaal bestuur, een burgerij die wantrouwig is gestemd. Sommige lokale overheden spannen zich bijzonder in, anderen marchanderen of drukken zich geheel. Intussen droogde de vastgoedmarkt op, net als de arbeidsmarkt  en legde het kabinet verstandig advies van consultant PwC naast zich neer, om meer vaste locaties beschikbaar te hebben.  Inmiddels heeft het kabinet drie cruiseschepen voor noodopvang gehuurd, maar ontbreken  geschikte havens. Staatssecretaris Eric van der Burg (asiel, VVD) schreef de Kamer zelf dat de situatie onhoudbaar is en nog het hele jaar alarmerend. Burgemeester Bruls zegde  namens het Veiligheidsberaad de samenwerking met het Rijk op, tenzij er per 1 oktober een ‘structurele oplossing’ is. Het College voor de Rechten van de Mens oordeelde dat gemeenten toestaan om wél vluchtelingen uit de Oekraïne op te nemen, maar niet uit andere landen, verboden discriminatie is. Van der Burg zit dus goed knel.   Welke alternatieve ideeën zijn er? Herinvoering van grenscontroles? EU-aanmeldcentra in herkomstlanden? Asiel vragen bij ambassades? Eindelijk wél terugkeerafspraken in verdragen opnemen? Bovengrenzen stellen aan migratie - dus een ‘strategisch migratiebeleid’? De inspectie Rijksfinanciën gaf in  2020 een staalkaart aan opties. Een ‘eigen’ asielbeleid kan alleen als Nederland de EU verlaat en zowel  het Europese Mensenrechten- als het VN-Vluchtelingenverdrag opzegt. Het beïnvloeden van de toestroom wordt dan ‘nog lastiger’, wordt voorspeld. Ook binnen de EU laat ‘irreguliere migratie zich moeilijk reguleren of stoppen’, gezien de demografie in Afrika. Vragen om een ‘asielstop’, zoals Kamerleden onlangs deden, is een illusie. Nederland moet beter voorbereid zijn op een realiteit waarvan het niet langer kan wegkijken. ||https://www.nrc.nl//nieuws/2022/08/02/kabinet-zit-goed-knel-in-ter-apel-en-had-dat-kunnen-voorspellen-a4137912
2022-08-02||Opinie | Buitenland||Na de vakantie door een aantal verschillende landen is mijn 3-jarige zoon erg gefocust op andere talen. Zoals wel vaker fietsen we vanuit ons dorp onder de rook van Amsterdam even naar het centrum. Tussen de toeristen in de binnenstad banen we ons ook nu weer een weg langs Nutella-shops en wafelwinkels. Als we de hoofdstad uit fietsen en bijna thuis zijn, vraagt hij: „Papa, welke taal spreken ze eigenlijk in Amsterdam?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/02/buitenland-a4137899
2022-08-02||Sudoku van dinsdag 2 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/02/sudoku-a4137893
2022-08-02||Gekruide spinazie||De Koreaanse benaming voor dit kleine gerecht is ‘sigeumchi muchim’. Met een paar basisingrediënten heeft u zo een smakelijk bijgerecht. Deze combinatie van smaakmakers kunt u ook voor andere (blad-)groenten gebruiken.  Vul een kom met ijswater en zet opzij. Was de spinazie onder de koude kraan om zand te verwijderen. Schud het overtollige water van de spinazie en leg opzij. Breng water in een grote pan op hoog vuur aan de kook. Blancheer de spinazie dertig seconden, giet af en dompel direct onder in het ijswater om het kookproces te stoppen. Laat de spinazie tien minuten afkoelen in het water, giet de spinazie af en verwijder eventueel de wortels. Verdeel de spinazie over een snijplank en snijd de stengels en blaadjes in stukken van vijf centimeter. Pak met beide handen de spinazie bij elkaar en knijp stevig zo veel mogelijk water uit de spinazie. Haal de bladeren weer los van elkaar en leg ze in een mengkom. Voeg de knoflook, sesamolie, sojasaus en het sesamzaad toe en hussel met je handen alles door elkaar. Breng de spinazie eventueel op smaak met zout, serveer direct of bewaar maximaal twee dagen in een luchtdicht afgesloten plastic bak in de koelkast.  BIJGERECHT VOOR 4 PERSONEN: Billy Law Klein Korea Good Cook 224 blz. € 22,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/02/thuiskok-gekruide-spinazie-a4137887
2022-08-02||In het midden||Horizontaal: 1.  plus 6 horizontaal Aldus het middenwoord 6.     Zie 1 horizontaal   10.  Borneose primaten 11.  Hoppig biertje 13.  Oudkerk of Goossens 14.  Heldin in Engeland 15.  Rozen__ 22.  Liberalen 23.  Danste veel met Rogers 25.  Stijgt weer langzaam 27.  Proffietsende kleindochter van Dries van Agt 28.  Paradijselijk gebied 30.  Het hoogste __ 31.  Draaikolken  Verticaal: 1.  Nog niet ontgroend 2.  Doorgestart 3.  Ed van het Scapino Ballet 4.  Past voor kast of koningin 5.  __ Cazorla, middenvelder bij Villarreal, Arsenal en Spanje 6.  Zijn amfibieën, vogels en zoogdieren 7.  __ Ramdas 8.  Illustratieve gestalte 9.  Vrijwel (geen tijd) 12.  Herinnering voor na de lunch 16.  Gedoe over je eigen hoofd heen 17.  Niets te wensen 18.  ‘The Great __’, complottheorie 19.  Odilon __, Franse schilder 20.  Vorst in Rusland 21.  ‘Recordwinsten voor olieconcerns __Mobil en Chevron’ 24.  __ on the Radio, Amerikaanse band 26.  Staan getuigen onder 29.  Do __  Oplossing puzzel 1 augustus. Horizontaal: 1. SPRITS 5. LHASA 9. ES 10. PARAAF 12. AMICAAL 14. BYRNE 16. CHATS 17. EIK 21. ANS 22. BALIE 23. ASTMA 25. STERNEN 26. AAMBEI 27. RE 28. DAGJE 29. OPENER Verticaal: 1. SPANJAARD 2. REICHSTAG 3. ISCHA 4. SPAT 5. LABIELE 6. HAY 7. AFREKENEN 8. ALEKSANDR 11. ALS 13. AANNAME 15. NIE 18. ONS 19. RATIO 20. MIRRE 22. BSE 24. MAJ In het midden: JOHAN REMKES ||https://www.nrc.nl//nieuws/2022/08/02/in-het-midden-a4137886
2022-08-02||Column | Vrouw &#038; voetbal||Een paar jaar geleden had mijn buurman Niek er nog hartelijk om gelachen: de sketch van Hans Teeuwen rond het WK in Frankrijk. De in een jurk gestoken cabaretier zingt over ‘wijvenvoetbal’. Hij spoort voetbalsters aan te ‘rennen met je kut’ en de bal ‘stil te leggen op je tieten’. Ietwat beschaamd laat Niek (64) het filmpje zien. We zitten in zijn met smaak ingerichte appartement voor de EK-finale tussen Engeland en Duitsland zondag. Mijn vriendin en ik aan de ene kant van de bank, hij en zijn vriendin aan de andere kant. Op tafel staan kaasblokjes en toastjes met zalm. Teeuwen vindt hij nog steeds geestig, zegt Niek, een charmante bourgondiër met een Porsche 911. Maar tegen voetbal voor vrouwen kijkt hij door het EK heel anders aan. Zijn vriendin spoorde hem aan het groepsduel tussen Frankrijk en Italië te kijken. Gewoon, als experiment. „Ik keek mijn ogen uit”, zegt Niek. „Daar werd écht gevoetbald.” Hij begon meer wedstrijden te volgen en was „aangenaam verrast”. Het spelinzicht kan beter, vindt hij. Te weinig speelsters kunnen een splijtende pass geven. De keepsters doen soms domme dingen. „Maar het is spannend om naar te kijken en er zitten mooie meiden tussen.” „Jongens, hebben jullie nog voetbal gekeken”, appte hij naar zijn maten van de golfclub. „Wat voor voetbal?” „Frankrijk-Engeland.” „Waar héb je het over?” „Het EK vrouwen. Hartstikke leuk.” „Een Feyenoord-fan is gauw tevreden”, appte er een terug. Tijdens de finale is het niet veel beter. Als Ella Toone de bal in het doel heeft gestift pakt Niek zijn telefoon erbij. Eens kijken wat zijn golfmaten van de wedstrijd vinden. „Hoe is de stand, Mieke?”, informeert de een plagerig. Een ander: „Jammer dat ze voor de finale niet in rokjes spelen.” Niek haalt zijn schouders op. „Over vijf jaar maken we geen onderscheid meer tussen mannen- en vrouwenvoetbal”, zegt hij. „Conditie, mentaliteit, spelinzicht, techniek – alles wordt beter. Sterker, ik denk dat de beste vrouwen ooit bij de mannen zullen spelen. De vrouwelijke versie van Messi bij Sparta, waarom niet?” Zelfs zijn vriendin is er even stil van. „Nou, Niek…” „Waarom niet? Tien jaar geleden dachten we ook niet dat een vrouw een mannenvoetbalwedstrijd in de Champions League zou fluiten.” Hij rolt met zijn ogen als Chloe Kelly na het beslissende doelpunt haar shirt uittrekt en in sport-bh over het veld rent. Dat moesten zijn vrienden eens zien! „Zullen we een keer naar een wedstrijd van de Nederlandse vrouwen in de Kuip gaan”, vraagt zijn vriendin. Hij twijfelt, schudt zijn hoofd. „Als ik dát doe zet ik mijn ego op het spel.” Ze zucht. „Ach ja, je ego.”||https://www.nrc.nl//nieuws/2022/08/01/vrouw-voetbal-a4137907
2022-08-02||COA stuurde honderden asielzoekers ongeïdentificeerd het land in||Het Centraal Orgaan opvang asielzoekers (COA) heeft afgelopen maanden honderden  asielzoekers die pas kort in Nederland waren  ongeïdentificeerd naar noodopvanglocaties gestuurd. De Nationale Politie was hier woedend over, uit angst om ongedocumenteerden uit het oog te verliezen. Dit blijkt uit onderzoek van NRC en wordt bevestigd door het COA en de politie.  Het overplaatsen gebeurde met asielzoekers die zich  in Ter Apel wilden melden, maar voor wie  door de opvangcrisis geen plek  was. Ze werden halsoverkop ongecontroleerd in touringcars naar noodopvanglocaties elders gebracht. Dat is tegen de afspraken in: vreemdelingen moeten eerst vingerafdrukken afgeven, documenten tonen aan de politie en op de foto voor ze vervoerd en opgevangen mogen worden. Volgens bronnen van NRC werden sinds mei ongeveer 1.200 asielzoekers op deze manier verder gestuurd. De vrees is dat dit opnieuw kan gebeuren als het weer te druk wordt in Ter Apel.  Al in mei liep de spanning tussen het COA en de politie zo hoog op dat de politietop tijdelijk uit een belangrijk crisisoverleg stapte –  met onder meer het COA, de immigratiedienst IND en het ministerie van Justitie en Veiligheid. De politie voelde zich in de steek gelaten omdat het COA  had beloofd dat asielzoekers niet meer op deze manier zouden worden overgeplaatst. Een politiewoordvoerder laat weten dat de organisaties „inmiddels” weer met elkaar om tafel zitten. De registratie-achterstand wordt zo snel mogelijk weggewerkt, zegt de politie.  Het COA zegt dat mobiele identificatie- en registratieteams asielzoekers in  de noodopvanglocaties  alsnog  identificeren. Bronnen weerspreken dit en zeggen dat hier nog discussie over is, omdat de politie haar mensen niet  kriskras het land in wil sturen en alleen in Ter Apel  en Budel asielzoekers wil registeren.  De politie en het COA ruziën al langer over het toezicht op asielzoekers. Toenmalig minister van Justitie Ferd Grapperhaus (CDA) beloofde bijna anderhalf jaar geleden dat het COA  de locatiegegevens van bewoners dagelijks in een al bestaand  systeem zou zetten. Het COA verzuimde dit te doen, bevestigt een woordvoerder van de politie, ondanks herhaaldelijk aandringen van de politie. De politie weet hierdoor niet precies waar de asielzoekers wonen. Volgens een politiewoordvoerder moet nu per opvanglocatie opgevraagd  worden wie zich daar  bevindt. Dit kost volgens de woordvoerder  „extra tijd en handelingen en is niet ideaal”.  Het COA zegt de locatiegegevens van asielzoekers wel in het systeem te zetten, maar dat door „capacitaire krapte en de verschillende opvangvormen” bij het COA de politie mogelijk niet altijd weet waar een asielzoeker is. „Het is ons niet bekend dat de politie er het afgelopen jaar herhaaldelijk op heeft aangedrongen de verblijfsgegevens van bewoners in het systeem te zetten.”  Tot een paar jaar terug deelde het COA persoonsgegevens zoals naam, leeftijd, godsdienst, etniciteit en land van herkomst dagelijks en geautomatiseerd met de politie. Deze gegevensuitwisseling stopte nadat NRC in 2020 schreef dat dit onrechtmatig was. Al deze data moesten uit verschillende politiesystemen worden gewist. De politie vroeg het COA daarna herhaaldelijk om vanuit het belang van de nationale veiligheid toch meer informatie te delen. In een brief aan het COA benadrukte ze dat het delen van gegevens  noodzakelijk was, omdat anders mogelijk signalen van mensenhandel of terrorisme worden gemist. Het COA  gaf hier niet aan toe.  In januari 2021 schreef  Grapperhaus  aan de Tweede Kamer dat er  een oplossing was gevonden waardoor de politie en het COA toch  gegevens van asielzoekers konden delen. Hij beloofde dat het COA de gegevens  in een bestaand systeem zou zetten. Dat gebeurt nog steeds onvolledig.||https://www.nrc.nl//nieuws/2022/08/01/politie-en-coa-ruzien-om-controle-asielzoekers-a4137934
2022-08-02||Een kleine schuld kan grote gevolgen hebben, ‘zoek het maar uit met je hypotheek, hoorden we’||‘Ik ben er echt ziek van geweest”, zegt Sharon van der Put (33) uit Zoetermeer. Samen met haar vriend zocht ze al een jaar naar een huis. Ze vonden een „jarentachtigwoning” met „speelse tussenverdiepingen van hout”. In januari vroegen ze een hypotheek aan, die werd afgewezen. Haar vriend bleek sinds 2012 een negatieve BKR-registratie te hebben  vanwege een openstaande schuld bij Wehkamp. Incassobureau en schuldopkoper Vesting Finance had de schuld van bijna 1.500 euro overgenomen en registreerde Van der Puts vriend als wanbetaler bij  het BKR.  Na contact met haar financieel adviseur betaalde Van der Put het openstaande bedrag en vroeg ze Vesting Finance telefonisch de code te verwijderen. Het incassobureau weigerde. Van der Put: „De reactie was, even grof gezegd: zoek het maar uit met je hypotheek.” Ook na volledige afbetaling van een betalingsachterstand blijft de negatieve registratie vijf jaar lang gehandhaafd in het register van Bureau Krediet Registratie (BKR). Of de schuld nu 300 of 50.000 euro was: onderscheid wordt niet gemaakt.  De stichting BKR is in 1965 door banken en financiële instellingen opgericht en registreert bijna alle kredieten die consumenten aangaan: van creditcard tot lease-auto, van mobiele telefoonabonnement tot Wehkamp-aankopen op afbetaling. Het doel van het BKR is naar eigen zeggen om consumenten te beschermen tegen het aangaan van leningen die ze mogelijk niet kunnen terugbetalen.  De registratie is tegelijkertijd bedoeld om financiële instellingen inzicht te geven in de financiële situatie  van een potentiële klant. Ruim acht miljoen Nederlanders zijn opgenomen in deze kredietdatabase – het BKR is de enige die dit systeem aanbiedt. Een registratie kan je zelf online checken op de site van het BKR. Kredietverstrekkers zijn verplicht elke lening boven de 250 euro vast te leggen in het BKR-register, net als eventuele betalingsachterstanden.  Een negatieve registratie kan ertoe leiden dat een kredietaanbieder geen lening wil aanbieden. Dat kan gaan om geld voor een auto, een creditcard, of een telefoonabonnement inclusief telefoon. Of om een hypotheek, zoals Sharon van der Put merkte. De facto is het bij een negatieve registratie, dus tot vijf jaar na het ongedaan maken van een betalingsachterstand, moeilijk een hypotheek te krijgen. Advocaat Martijn Foolen, gespecialiseerd in BKR-zaken, zegt dat de meeste van zijn cliënten met een negatieve registratie „direct afgewezen” worden voor een hypotheek. „Veel hypotheekadviseurs zeggen: ‘het komt wel goed’, maar dat is klinkklare onzin. Met een opgeëiste betalingsachterstand   is het praktisch onmogelijk een hypotheek te krijgen.” Wie eenmaal met een betalingsachterstand in het BKR-register is opgenomen – in 2021 waren dat 594.000 Nederlanders – heeft dus moeite een krediet te krijgen. Het zijn lang niet allemaal notoire wanbetalers, ziet directeur Deepak Thakoerdien van juridisch dienstverlener Dynamiet Nederland. Zijn bedrijf is gespecialiseerd in het aanvechten van negatieve BKR-registraties en behandelt naar eigen zeggen jaarlijks tweeduizend zaken.  „Een grote groep van onze klanten heeft een achterstand door een incident”, zegt Thakoerdien. „Ze missen een betaling door een scheiding, verloren kind of ziekte.” Daarnaast is er nóg een groep, stelt hij: slachtoffers van fraude. Volgens Thakoerdien is het namelijk gemakkelijk om online bestellingen op naam van een ander te doen. „Dagelijks spreek ik mensen die niet wisten dat er op hun naam aankopen zijn gedaan.”    Dat ondervonden ook Sharon van der Put en haar vriend. Van de aankoop van „herensokken, nagelharder en lippenbalsem” bij Wehkamp hadden de twee geen weet. De rekening  had hij  daarom nooit betaald. „Mijn vriend heeft dat niet besteld. We gokken dat een toenmalig huisgenoot, die met de noorderzon naar Curaçao is vertrokken, de spullen heeft gekocht.” In de tien jaar sinds  de aankoop zegt Van der Put nooit een aanmaning of deurwaarder van Vesting Finance te hebben gezien. „Ik ben heel strikt in alles op tijd betalen. Al was het me ontglipt, wij woonden bij mijn vader. Hij heeft altijd zijn paperassen op orde. Die had een aanmaning zeker gezien.”  Vanwege de impact van negatieve BKR-registraties oordeelde de Hoge Raad in 2011 dat die op grond van de toenmalige Wet bescherming persoonsgegevens moeten voldoen aan „de beginselen van subsidiariteit en proportionaliteit”. Kredietverstrekkers zijn sindsdien verplicht het belang van de consument af te zetten tegen het maatschappelijk belang van een zo volledig mogelijk BKR-register. Reeds afgeloste (kleine) schulden kunnen op grond van zo’n afweging uit het register verwijderd worden. Op papier kan iedere klant  naar zijn kredietverstrekker stappen en verzoeken om zo’n belangenafweging. In 2017 gaf toenmalig minister van Financiën Jeroen Dijsselbloem (PvdA) het BKR een tik op de vingers omdat deze, na een aanscherping van het reglement, de belangenafweging door consumenten praktisch onmogelijk maakte. Ook in 2022 lijkt die belangenafweging nog steeds moeizaam te gaan. Met een beroep op het reglement van BKR verwijderen kredietverstrekkers zelden coderingen op verzoek van klanten, ziet Thakoerdien. Dat schrijft het BKR zelf ook op zijn website: „Goed om te weten: het komt niet vaak voor dat een kredietaanbieder een registratie daadwerkelijk aanpast.”  We werken hard voor onze centjes en dan krijg je dit op je dak Sharon van der Put over het BKR  Het gevolg is dat wie af wil komen van  een negatieve BKR-registratie geregeld op juridische kosten wordt gejaagd. „Procederen kost veel geld en banken hebben diepe zakken”, weet advocaat Martijn Foolen.  Thakoerdien: „Sommige banken lezen het verzoek tot verwijdering niet eens en sturen altijd dezelfde reactie: ‘nee’.”  Volgens Foolen is er een kentering gaande in de rechtspraak rondom BKR-zaken: „Met name de rechtbank Amsterdam erkent nu dat het zeer lastig is met een BKR-registratie een hypotheek te krijgen en neemt dat mee in de belangenafweging tussen burger en kredietverstrekker.” Financiële instellingen en het BKR verwijzen in zulke gevallen, als burgers hun BKR-registratie vroegtijdig willen laten verwijderen, naar het Klachteninstituut Financiële Dienstverlening (Kifid) – dat sinds eind vorig jaar geschillen rondom BKR-registraties beslecht. Die procedure duurt enkele maanden en behelst verschillende „schriftelijke rondes”.  „De reactietermijn van kredietverstrekkers op verwijderverzoeken is de laatste tijd buitenproportioneel lang”, zegt Foolen. Waar eerder twee à drie weken gebruikelijk was, wacht hij soms meer dan twee maanden op een reactie. De wettelijke termijn is een maand. „Ik kan het mijn cliënt, van wie de koopovereenkomst afloopt, niet uitleggen dat hij geen reactie krijgt.” Wel is dreigen met een rechtszaak volgens Foolen effectief. In de helft van de gevallen leidt dat nog voor de zitting tot een verwijdering, schat hij.  Zo ging het ook bij Sunny Ganpat (31), die werkt als applicatiebeheerder bij het Erasmus MC. Hij werd in augustus 2018 vader van een tweeling. Met een creditcard van ICS kocht Ganpat „babyspullen voor de jongens” en deed hij vakantie-uitgaven. „Mijn vriendin en ik besloten op ons geld te letten en dat in potjes te verdelen, zodat we zagen wat we uitgaven.” Hij stopte de automatische incasso, zodat hij „los” geld kon overmaken. Toch miste hij door slordigheid een aantal betalingen. In 2019 ontving Ganpat een deurwaardersbrief over een openstaande schuld van 300 euro.  „Ik schrok”, zegt hij drie jaar later aan de telefoon, „want ik hou niet van schulden en dacht: waarom heb ik er niet eerder van gehoord?” Hij betaalde het bedrag gelijk af. „Ik had het idee dat het was afgerond.” Wel stond er nog vijf jaar een registratie van de voormalige achterstand op zijn naam. Die verhinderde dat hij een hypotheek kreeg. Hij benaderde  CoderingVrij, een juridisch dienstverlener die net als Dynamiet helpt bij het verwijderen van coderingen. De juridische hulp kostte Ganpat 700 euro. „Een aardig bedrag, maar dan ben ik er wel van af.” Op 11 mei hoorde Ganpat dat zijn verzoek, voordat de zaak „op zitting kwam”, werd ingewilligd door ICS en zijn BKR-registratie werd verwijderd. Een week later kon hij daardoor naar het kennismakingsgesprek voor een nieuwbouwproject in de buurt. „Je moet met de billen bloot”, zegt Sharon van de Put over het dossier dat nodig is om een BKR-codering aan te vechten. Loonstroken, jaaropgaven, huidige woonsituatie, afwijzingen van makelaars en hypotheekverstrekkers. Ze zijn allemaal nodig om de rechter te kunnen overtuigen dat je financieel gezond bent en wordt belemmerd  door de BKR-registratie. „Alles moet je kunnen verklaren.”  Op het verzoek tot verwijdering, via Dynamiet, kwam na vier weken een afwijzende reactie van het incassobureau. „Ze zeiden: dat je een inkomen hebt van zoveel duizend euro en geen schulden hebt, wil niet zeggen dat je financieel gezond bent. We kijken ook naar het uitgavenplaatje.”  Van der Put en haar vriend vroegen uitstel bij de makelaar van hun droomhuis. Die ging aanvankelijk akkoord, maar dreigde het huis vervolgens aan een ander te verkopen, tenzij ze 1.500 euro meer zouden betalen. Samen met de kosten voor de rechtszaak, die ze zelf betaalde op advies van haar advocaat, de in tien jaar tijd opgelopen rente en andere juridische kosten is ze meer dan 7.000 euro kwijt om de BKR-registratie te laten verwijderen. Haar zaak kwam wel tot een zitting. De advocaat van  Vesting Finance beweerde voor de rechter  dat Van der Put nog geen afwijzing voor een hypotheek had gekregen, toen ze het incassobureau verzocht de code te verwijderen. Een WhatsApp-gesprek met haar financieel adviseur, die ze aan de rechter toonde, bewees het tegendeel. Vesting Finance verwijderde  de code vervolgens binnen drie dagen, terwijl het dat eerder geweigerd had.  „Toen brak echt mijn klomp”, zegt Van der Put.  „Ze hebben de zaak opgegeven! Het had niet eens hoeven beginnen.” De bedrijven die BKR-geregistreerden bijstaan, vinden financiële instellingen „rigide”, omdat de negatieve registratie lang gehandhaafd wordt, ook als  het om een kleine schuld gaat, of wanneer betaling niet is gelukt door een fout of slordigheid.   Volgens het BKR is de bewaartermijn van vijf jaar noodzakelijk. „Grote achterstanden beginnen vaak klein”,  zegt beleidsadviseur van het BKR Sjaak van Leeuwen. „Als iemand een kleine achterstand niet weet te betalen, is dat een indicatie van de ernst van de financiële situatie.” Volgens het BKR krijgt een op de tien mensen met een voormalige betalingsachterstand binnen een jaar opnieuw problemen met het betalen van rekeningen. Volgens Sharon van der Put kan het BKR meer doen om mensen met negatieve coderingen te waarschuwen. „Het BKR is een goed systeem voor mensen die overal en nergens een lening  afsluiten en niet betalen”, zegt Van der Put. „Maar niet voor iemand die alles netjes op orde heeft. We werken allebei hard voor onze centjes en dan krijg je zoiets op je dak. Het voelt heel oneerlijk.” Het BKR laat weten enkel de „feitelijke krediet- en betaalhistorie” te registreren. „Het is aan kredietverstrekkers om te beoordelen of nieuwe kredieten verantwoord zijn”, zegt een woordvoerder. „Wij hebben  niet de informatie om coderingen te wegen.” Ook betwist het BKR dat burgers met betalingsachterstanden geen hypotheek kunnen krijgen.  „Het is  zelfs mogelijk om een hypotheek met een Nationale Hypotheek Garantie (NHG) af te sluiten”, aldus het BKR. Met de NHG zijn eigenaren voor 0,6 procent van het hypotheekbedrag ervan verzekerd dat hun lening wordt terugbetaald, wanneer ze daar zelf niet toe in staat zijn. Creditcardaanbieder ICS laat weten dat consumenten geen hoge juridische kosten hoeven te maken, omdat zij volgens de BKR-richtlijnen bij hun kredietverstrekker kunnen aankloppen. „In 2021 heeft ICS ruim 1.400 keer een negatieve BKR-registratie verwijderd”, zegt een woordvoerder, „overwegend op basis van een belangenafweging”. Ook zegt ICS klanten met openstaande schulden meermaals te benaderen via sms, brieven, mails of per telefoon. Vesting Finance reageerde niet op verzoeken tot commentaar van NRC. ||https://www.nrc.nl//nieuws/2022/08/01/een-kleine-schuld-kan-je-lang-blijven-achtervolgen-a4137904
2022-08-02||Australische bijen in lockdown om gevreesde parasitaire mijt|| Hoopjes dode bijen liggen op de grond in het bos. Imker Andrew Wilson (37) is al een week niet bij zijn bijenkorven geweest, omdat hij het slagveld liever niet ziet. Bovendien kan hij toch niets doen. „Ik mag de honing niet oogsten en mijn bijen niet verplaatsen”, zegt hij bedrukt. Onlangs kwam de inspectie van de regering langs om zijn bijen te controleren op een gevaarlijke parasiet. Daarbij wordt een alcoholoplossing gebruikt waardoor veel van zijn bijen zijn gedood.  Wilsons 41 bijenkasten staan diep in het bos in het nationaal park McPherson, ten noordwesten van Sydney. De kasten staan in de zogenaamde veiligheidszone, waar tot nader order geen bijen, bijenkasten of honingraten verplaatst mogen worden. De honingbij loopt namelijk het risico besmet te raken met de varroamijt, die voor het eerst in Australië is opgedoken. De mijten voeden zich met bijenbloed en brengen daarbij virussen over, die wereldwijd al miljoenen bijenvolken het leven hebben gekost. Imkers zijn gedwongen hun kasten met gif te behandelen om grootschalig verlies te beperken. Het is een klap voor duizenden Australische bijenhouders zoals Wilson. De imker draagt een kort rood baardje, een zware leren jas en een typisch Australische breedgerande hoed. Na een rit in zijn 4x4 pick-up is het nog een klein kwartier lopen door het bos naar zijn bijenkorven. Hij wijst de inheemse planten aan die in bloei staan. „Dit zijn banksia’s, die lijken op een kandelaar. Als ze in volle bloei staan kun je de nectar er letterlijk uit schudden. De bijen wurmen zich dan met hun hele lijfje in de bloem om zoveel mogelijk eruit te krijgen.”  De kolonies in zijn korven danken hun leven aan Wilson, vertelt hij trots. Zijn Sydney Bee Rescue wordt ingeschakeld om bijennesten te verwijderen uit woningen, in plaats van een ongedierteverdelger. „Dat is vies, stoffig werk waarbij je vaak in kleine ruimtes moet kruipen om bij de bijen te komen. Ik begon er jaren geleden mee als lid van mijn lokale bijenclub en was er verrassend goed in. Zo heb ik een reputatie opgebouwd.”  Tijdens de coronapandemie raakte Wilson zijn baan als piloot kwijt. Hij besloot de sprong te wagen en van zijn hobby zijn werk te maken. Inmiddels heeft hij ook een eigen honinglijn: Snives Hives. Hij heeft één werknemer. „Ik maak me niet alleen zorgen om mezelf, maar ook om hem. En ik heb een jong gezin. Er zijn veel mensen afhankelijk van deze bijen.” Als maar één mijt overleeft, is alles voor niets geweest Andrew Wilson Imker De mijtenplaag is niet de eerste tegenslag waar Wilsons bijen mee te maken krijgen. Het bos waar zijn bijenkasten staan brandde tijdens de ‘zwarte zomer’ van 2019-2020 grotendeels af, inclusief zijn bijen. De littekens van die branden zijn nog zichtbaar. Zwarte, kale bomen staan nog tussen het frisse groen van nieuwe struiken die zijn gegroeid dank zij de vele regen van de laatste maanden.  Australië staat bekend om zijn strenge regels rond bioveiligheid. Sinds de varroamijt eind juni voor het eerst ontdekt werd in een bijenkolonie in Newcastle, zo’n honderd kilometer noordelijker, zijn al meer dan zes miljoen bijen  gedood om verspreiding tegen te gaan. Dat is nodig omdat Europese honingbijen in de Australische winter niet in winterslaap gaan vanwege het warmere klimaat. Een gebied van zeker 6.500 vierkante kilometer is in lockdown, hier moeten alle bijen gecontroleerd worden op de parasiet. Ook bij die controle gaan veel bijen dood.   De extreme maatregelen zijn er niet voor niets. De schade door de varroamijt voor de honingsector alleen al is zo’n 46 miljoen euro per jaar. Maar de financiële gevolgen voor andere gewassen lopen in de miljarden. Een derde van de Australische voedselproductie is afhankelijk van de bestuiving door bijen. Momenteel is de grootste zorg de amandeloogst, maar ook appels, avocado’s en mango’s kunnen niet zonder bijen. De varroamijt hing al jaren als een zwaard van Damocles boven de Australische bijenindustrie. De parasiet werd begin twintigste eeuw voor het eerst in Azië aangetroffen. In de jaren tachtig kwam hij naar Europa en richtte een slachting aan. In Nieuw-Zeeland werd de mijt voor het eerst in het jaar 2000 ontdekt. Zes jaar later was zowel het Noord- als het Zuidereiland ervan vergeven. Wilson houdt er rekening mee dat het uiteindelijk niet lukt om de parasiet tegen te houden.  „Dat zou de slechtst mogelijke uitkomst zijn. Al die miljoenen bijen dood en onze bedrijven kapot vanwege de strenge maatregelen, en dat het ons alsnog niet lukt om varroa tegen te houden”, zegt hij. Er hoeft  maar één mijt ongezien te overleven en alle maatregelen zijn voor niets geweest.  Hoewel hij begrip heeft voor de maatregelen, vindt Wilson de aanpak te rigoureus. „Ze leggen nu overal zoet gif neer om de bijen te doden. Maar ook andere dieren die van nectar leven eten daarvan, zoals vlinders, wilde bijen en vogels. Dat moeten we toch niet willen?”. Door al dat gif is het land zeker twee jaar lang onbruikbaar voor de bijenindustrie, terwijl Wilson zijn huur van zo’n 10.000 Australische dollar (zo’n 6.900 euro) per jaar moet blijven betalen. Daarnaast heeft hij net flink geïnvesteerd in zijn bedrijf. „Het gaat me honderdduizenden dollars kosten als dit nog lang zo door gaat”, zucht hij.  Bijenhouders worden maar beperkt gecompenseerd voor  verliezen. „De inspectie wil dat wij alles opofferen”, zegt Wilson. „Maar we zouden de bijenindustrie juist moeten beschermen, in plaats van die te vernietigen.” ||https://www.nrc.nl//nieuws/2022/08/01/australische-bijen-in-lockdown-om-gevreesde-parasitaire-mijt-a4137918
2022-08-02||‘Poetin is een slang. Als ik hem zie, krab ik zijn ogen uit’||Door de verrekijker is een speeltuintje te zien, naast   het grootste van de drie gebouwen. Daar wonen en slapen Russische grenswachten en hun gezinnen. In het midden staat het ‘operationele gebouw’, met  surveillance-apparatuur. Links staat het gebouw met garages en magazijn. Mensen vertonen zich niet. Dit is een van de negentien bases van de Russische grenswacht langs de Administrative Boundary Line (ABL) tussen Georgië en Zuid-Ossetië. Een onopvallende nederzetting op een groene heuvel, vlak bij het dorp Odzisi in het noorden van Georgië. Georgië en de Europese Unie vermijden het woord ‘grens’, dat impliceert een permanente afscheiding van een ander land. De internationale consensus is dat het gebied bezet is door Rusland, geannexeerd na de vijfdaagse oorlog met Georgië in 2008. Alleen Rusland, Nicaragua, Venezuela, Syrië en eilandstaatje Nauru beschouwen Zuid-Ossetië – bijna vierduizend km2, naar schatting dertigduizend inwoners – als een onafhankelijk land. De pro-Russische bestuurders van Zuid-Ossetië ambiëren hereniging met Noord-Ossetië in Rusland, aan de andere kant van de Kaukasus.  EU-waarnemers volgen de Russen  vanuit Georgië.  Foto Kamiel Vermeylen / Knack Waarnemers van de European Union Monitoring Mission (EUMM) turen door verrekijkers naar de Russische kant. Patrouilleleider Janis uit Letland maakt foto’s met een camera met een enorme telelens. Bijna dagelijks patrouilleren de waarnemers in het heuvelachtige grensgebied. Ze registreren incidenten en verschuivingen van de grenslijn. De helft van de ABL is begaanbaar, en daarvan is 40 procent door Rusland afgezet. Ze weten precies waar de Russische hekken en grensborden staan. Ze zijn vertrouwd voor de schaarse boeren in het gebied, zwerfhonden komen naar ze toe. Chauffeur Sandra, werkzaam bij de Duitse politie voordat ze naar Georgië werd uitgezonden, stuurt de Toyota Landcruiser behendig over rotsige en steile bospaden. Hoe moeilijker hoe beter, wat haar betreft. De patrouille omvat vandaag drie SUV’s, met vier journalisten. Meelopen naar de gesloten grensovergang vindt Janis geen goed idee. „De EUMM wil niet provoceren. Als we daar gaan rondlopen met pers kunnen de Russen dat opvatten als provocatie.” Bij de observatiepunten hangen Georgische agenten verveeld rond. Ze roken in de schaduw van een boom, jagen honden weg. Een politiebureau is deels afgeschermd met autobanden, maar niets wekt de indruk dat hier vijandelijkheden plaatsvinden. Incidenten gaan over boeren of jagers die naar Russische smaak te dichtbij de ABL komen en worden opgepakt. Eerder gebeurde dat circa  tachtig keer per jaar, nu nog maar twintig keer. Acht boeren zitten in de cel. De EU-missie bemiddelt om ze vrij te krijgen. Ondanks de patstelling tussen Georgië en Rusland wil Marek Szczygiel niet spreken van een ‘frozen conflict’, een conflict waar wapens zwijgen maar nog geen vrede is getekend. „Wij spreken van een ‘protracted conflict’, een langdurig conflict. Er zijn geen schotenwisselingen, maar wel spanningen.” De Poolse diplomaat Szczygiel leidt de EUMM vanuit een merkwaardig hoofdkantoor in hoofdstad Tbilisi. Het gastenverblijf van een oude partijbons is een staaltje vergane communistische glorie, inclusief leeg zwembad. Later dit jaar verhuist de missie naar een ander pand in de sjieke wijk Vake. Van de 332 werknemers komen er 220 uit het buitenland en 112 uit Georgië. Luxemburg is het enige EU-land dat niet vertegenwoordigd is, Nederland neemt met twaalf mensen deel aan de missie. „Veertien jaar na de bezetting is de situatie anders dan we in het begin hadden verwacht”, zegt Szczygiel, sinds 2,5 jaar de head of mission. „Een van onze doelen is normalisering. Dat is niet een terugkeer naar de situatie van voor de oorlog, maar een zo normaal mogelijk leven voor de mensen aan weerszijden van de ABL. We moeten reëel zijn: de Russische erkenning van de onafhankelijkheid betekent permanente Russische militaire aanwezigheid.” Het belangrijkste doel is het voorkomen van nieuw geweld. „Zonder ons zou het risico van geweld significant hoger zijn.” Naast Zuid-Ossetië bezet Rusland ook Abchazië, een andere separatistische regio, in het noordwesten. Anders dan Zuid-Ossetië wil Abchazië geen aansluiting bij Rusland, vertelt Szczygiel. „Ze willen echt onafhankelijk zijn. Ik voorzie dat daar een verzoening met Georgië mogelijk is, met een Georgische grondwet en een autonome status.” Bezet gebied, autonome status, militair ingrijpen om Russische inwoners te ‘beschermen’. Het lijkt allemaal erg op de situatie in Oekraïne. Klopt, zegt Szczygiel, er zijn veel overeenkomsten. „Rusland volgt daar hetzelfde draaiboek. Voorbereidend werk door de geheime dienst FSB, verspreiden van desinformatie, uitdelen van Russische paspoorten. Streven naar internationale erkenning, uitroepen van een referendum als bewijs van lokale steun. Zelfs de mythe over biolabs werd hier in Georgïë ook al gebruikt.” De EUMM ziet dat Rusland de grenslijn met kleine stapjes verlegt richting Georgisch grondgebied. Zo is een stukje van de oliepijpleiding tussen Bakoe en Soepsa aan de Zwarte Zee nu in Russische handen. Toch verwacht Szczygiel geen verdergaande Russische acties in Zuid-Ossetië. „Er valt niet veel te halen en ze hebben hun doel al bereikt. De bezette gebieden zorgen voor destabilisering, wat slecht is voor de Georgische ambities richting NAVO en EU. Georgië als knooppunt tussen Europa en Centraal-Azië en China is gebaseerd op stabiliteit. Dat staat onder druk door de Russische aanwezigheid.” De annexatie van Zuid-Ossetië heeft geopolitieke gevolgen, maar het raakt ook de inwoners van de regio. De bewegingsvrijheid is beperkt, oversteken naar Georgië kan niet. Onderwijs in het Georgisch is na 2008 geleidelijk afgeschaft. Etnische Georgiërs voelen zich tweederangs burgers en hebben het gebied grotendeels verlaten. Veel van deze IDP’s (internally displaced persons, vluchtelingen in eigen land) belandden in Tserovani, 35 kilometer ten noorden van Tbilisi. Hier verrees een kunstmatig dorp, met rechte straten en prefab-woningen. Veel van de huisjes zijn inmiddels uitgebreid met extra kamers, druiven hangen over pergola’s. Rusland volgt in Oekraïne hetzelfde draaiboek als hier. Zelfs de mythe over biolabs werd hier in Georgïë ook al gebruikt Marek Szczygiel Chef Europese waarnemingsmissie Khatia Meltauri (28) opende een jaar geleden haar printshop, in een kleine kantoorruimte in het dorpscentrum. Bewoners kunnen hier documenten, foto’s en uitnodigingen laten printen. Trots toont Meltauri haar  net gearriveerde aanwinst: een Epson L1800 inkjetprinter, betaald door een ngo uit Estland die vrouwelijke ondernemers steunt. Meltauri was veertien toen de oorlog uitbrak. In haar woonplaats Achalgori kwamen helikopters over, maar werd niet gevochten. Veel van haar leeftijdsgenoten gaan naar Tbilisi, maar Meltauri verkiest Tserovani. Wel zou ze meer steun van de Georgische overheid willen. „Waarom hebben we geen dorpshuis, of een park? Nu zijn er alleen stoffige straten. Gelukkig krijgen we wel steun uit andere landen.” De ontheemden krijgen een overheidstoelage van 45 lari (15 euro) per maand. Op een autobank voor haar huis doet Neeli Kakhiasjvili (79) een dutje. Snel doet ze een hoofddoekje op voor het bezoek. Terwijl kleinkinderen rondrennen met waterpistolen vertelt ze over haar vlucht uit haar dorp bij de regionale hoofdstad Tsjinvali. Negen dagen hield ze zich met anderen schuil in een kelder, daarna zaten ze nog een keer negen dagen in een gevangenis. „Russische soldaten sloegen me met een geweerkolf, ik heb er nog steeds last van. Ze waren alleen maar op zoek naar wodka en geld.” Toen het Rode Kruis langs kwam, mochten oude mensen weg. Met een sjaal om ouder te lijken wist Kakhiasjvili weg te komen. In Tserovani heeft ze een dak boven haar hoofd, maar Kakhiasjvili mist haar weg gebulldozerde dorp. „Alles is weg, ook het graf van mijn man. Ik mis de lucht van daar, en de smaak van het fruit. We hadden alles, appels, peren, kersen.” Ze wijst op de perziken naast haar. „Deze moet ik nu kopen. Thuis had ik ze laten liggen, omdat ik ze niet goed genoeg vind.” Over de oorzaak van het verlies van haar paradijs is deze Georgische duidelijk. „Poetin bracht mij hier. Hij is een slang. Als ik Poetin zie krab ik zijn ogen uit.”  Een bord maakt  duidelijk  waar de afscheiding tussen Georgië en Zuid-Ossetië loopt.  Foto Kamiel Vermeylen / Knack Correctie (3 augustus 2022): Patrouilleleider Janis komt uit Letland, niet uit Estland, zoals eerder vermeld.||https://www.nrc.nl//nieuws/2022/08/01/poetin-is-een-slang-als-ik-hem-zie-krab-ik-zijn-ogen-uit-a4137926
2022-08-02||De spac-hype is een stille dood gestorven|| Laagdrempelig en vroegtijdig instappen als belegger bij veelbelovende jonge bedrijven die in een mum van tijd naar de beurs gaan. Bedrijven die ook nog eens met vlijt en aandacht voor je worden geselecteerd door de knapste koppen van de beleggingswereld. Het was die belofte die veel beleggers de laatste jaren warm maakte om geld te steken in een spac, de op financiële markten intussen ingeburgerde afkorting voor special purpose acquisition company. Het zijn beleggingsvehikels die zonder bedrijfsactiviteiten de beurs betreden om met die beursgang kapitaal op te halen, waarmee alweer snel een ander niet-beursgenoteerd bedrijf wordt overgenomen. De lege beurshulzen konden op veel belangstelling rekenen van kleinere beleggers. Die zagen ze als een uitgelezen kans om vroeg in te stappen bij veelbelovende jonge bedrijven. Bij traditionele beursgangen is het voor hen vaak een stuk lastiger om zulke aandelen te bemachtigen, omdat ze doorgaans worden afgetroefd door professionele beleggers en beleggingsinstellingen.  Een ander voordeel: zo’n bestaand bedrijf kan de beurs op zonder daarvoor de gebruikelijke weg te hoeven afleggen. Die weg zit vol formaliteiten en papierwerk, duurt maanden langer en kost een behoorlijk bedrag aan commissie bij begeleidende banken (tot 10 procent van de opbrengst). Spacs kennen die aanloop niet. Ze moeten weliswaar een prospectus publiceren bij de beursgang, maar die is een stuk minder omvangrijk omdat er bij de beursgang dus geen bedrijfsactiviteiten te melden zijn, geen ondernemingshistorie bestaat en van tevoren ook niet bekend is welke onderneming wordt overgenomen. Het leverde ze de bijnamen ‘lege beurshulzen’ en ‘blanco-chequebedrijven’ op: je geeft als belegger een carte blanche aan de oprichters van een spac om een overnamekandidaat te vinden. Tot op zekere hoogte dan. Want op het moment dat een spac een geschikte prooi vindt, moet het gros van de aandeelhouders nog wel instemmen met de overname. Vervolgens fuseert de spac met het overgenomen bedrijf en heeft dat bedrijf  in één klap zijn gedroomde beursgang te pakken. Bij het sluiten van zo’n deal profiteren de spac-oprichters mee. Zij bemachtigen relatief goedkope aandelen en krijgen vaak warrants (rechten om later meer aandelen te kopen tegen een afgesproken prijs) die, mits de beurskoers stijgt, tegen hoge winsten kunnen worden verzilverd. Toen de internationale beurzen de afgelopen twee jaar naar nieuwe records klommen, steeg het aantal spacs dat een beursgang maakte enthousiast mee. Een opleving die eerder ook al zichtbaar was in 2007, toen, vlak voor de mondiale financiële crisis, bijna een kwart van alle beursgangen in de Verenigde Staten werd gemaakt door een spac. Maar de tweede hoge spac-golf waarop veel beleggers gretig wilden meesurfen, is dit jaar – net als toen – door het verslechterde beursklimaat definitief gebroken en rolt gestaag terug in zee. 1. Een spac (lege beurshuls) wordt opgericht door één of meerdere zakenmensen. 2. Beleggers kopen aandelen van de spac. 3. De spac gaat met een deel van de aandelen naar de beurs. 4. Oprichter houdt een x-aantal aandelen zelf.  5. Oprichter kiest een bedrijf dat de spac wil overnemen.  6. Aandeelhouders stemmen voor of tegen de overname.  7. Als de aandeelhouders akkoord zijn, wordt het nieuwe bedrijf opgekocht. Beleggers kunnen op dat moment nog uitstappen als ze het niet eens zijn met de keuze.  8. De spac en het overgenomen bedrijf worden samengevoegd, het bedrijf is dan ook aan de beurs genoteerd.   Met name in Amerika was de laatste jaren aan spacs geen gebrek. In 2020 en 2021 haalden 861 lege beurshulzen er samen een recordbedrag op van bijna 246 miljard dollar (240 miljard euro), blijkt uit cijfers van databanken Spac Analytics en Spac Research. Het tij is dit jaar gekeerd: het aantal Amerikaanse spacs is sterk teruggelopen van 613 in 2021 naar tot dusver 70 dit jaar. Een trend die ook zichtbaar is in Nederland. Op het hoogtepunt van de spac-rage in 2021 ging een recordaantal van 16 spacs naar de beurs in Amsterdam. Samen haalden ze 3,8 miljard euro op, een gemiddelde van ruim 236 miljoen euro per bedrijf, blijkt uit cijfers die NRC opvroeg bij beursuitbater Euronext. Dit jaar staat de teller halverwege op 2 spacs.  Spacs renderen bovendien opvallend slecht op de beurs. De zogeheten ‘De-SPAC Index’, een prestatie-index van 25 grotere bedrijven die afgelopen jaar via een spac de Amerikaanse beurs op kwamen, stond eind juli zo’n 65 procent lager dan aan het begin van dit jaar. Dat maakt ze bijzonder gevoelig voor vijandige overnames, met een verlies voor de oorspronkelijke beleggers als gevolg.   „Het verbaast me niet”, zegt Arnoud Boot, hoogleraar ondernemingsfinanciering aan de Universiteit van Amsterdam. „Spacs zijn buitengewoon ingewikkelde constructies die met weinig regulering de beurs op gaan. Het is ongebruikelijk en onwenselijk dat zulke complexe producten zich ook nog eens overwegend richten op kleinere beleggers, die ze vaak niet begrijpen. Als ik het aan mijn studenten moet uitleggen, ben ik al even bezig.”  Boot is kritisch op de Amsterdamse beursuitbater Euronext en toezichthouder AFM. „Toen de Londense beurs begin 2021 met relatief zware eisen kwam voor spacs die een beursgang wilden maken, wilde Amsterdam spacs aantrekken met soepelere regels. Ze hadden eerder een rode vlag moeten ophouden en van spac-oprichters moeten eisen: leg het eerst eens goed uit. Daarnaast was het niet moeilijk om te zien dat die hele spac-ontwikkeling een hype was: op de top van de markt profiteren van de kleine belegger. Dat zie je in de geschiedenis altijd.” Euronext wenste niet te reageren op de uitspraken van Boot. De toezichthouder zegt dat het spacs „vanwege de complexiteit” geen geschikte belegging vindt voor kleinere beleggers. „De AFM heeft al vroegtijdig bij spacs toegezien op tijdige en duidelijke informatieverstrekking, en doet dat nog steeds. Zowel bij de beursgang als in het vervolgtraject, namelijk bij het vinden van een fusiepartner.”  Voor veel beleggers is de wens de vader van de gedachte. Zo ook bij de spac van hedgefondsmiljardair Bill Ackman. Zijn Pershing Square Tontine Holdings (PSTH) haalde het duizelingwekkende bedrag op van 4 miljard dollar. Daarmee was het de grootste spac ooit. En, vanwege Ackmans goede reputatie als investeerder, tevens een bijzonder aantrekkelijke spac voor veel beleggers. Maar PSTH kon geen geschikte overnameprooi vinden binnen de gestelde deadline van twee jaar.  Even leek het durfinvesteerder Ackman te lukken met een belang van 10 procent in Universal Music, maar dat stuitte vorig jaar op bezwaar van de Amerikaanse beurstoezichthouder SEC vanwege de complexe structuur van de beoogde deal, waar beleggers – tegen de gewoonte in – ook niet over mee mochten stemmen. Een ander doelwit bleek niet voorhanden omdat, zo zei Ackman in juli, „hoogwaardige en winstgevende groeibedrijven” vooral de laatste twaalf maanden hun beursgang liever nog even uitstellen vanwege de „ongunstige marktomstandigheden”. En dus werd de miljardenspac vorige maand voorgoed opgedoekt. Beleggers krijgen hun geld terug. „Eerlijk, maar ook tekenend”, zegt Koen Bender van Mercurius Vermogensbeheer. „Als iemand als Ackman zegt: ‘ik ga het bedrijf dat jullie graag willen hebben niet vinden’, dan weet je: ze zijn niet langer in overvloed beschikbaar.” Hij ziet spacs als een modetrend van een tijd die achter ons ligt. „Een spac is met name een vehikel dat kan floreren bij extreem lage rente, een gevoel dat alle bomen tot in de hemel groeien en mensen besluiten om een investeringsbeslissing uit handen te geven, zonder dat er een concreet bedrijf onder ligt. Je investeert in feite in iemands reputatie. Een soort blind vertrouwen.” Dat pakt lang niet altijd goed uit. Op dit moment zijn honderden managementteams tegelijkertijd op zoek naar een overnameprooi. Zij krijgen in de regel 24 maanden de tijd om die te vinden en met toestemming van de aandeelhouders een deal te sluiten. Eind juni ging het om zo’n 410 bedrijven met een kas van 116 miljard dollar en een deadline van eind maart 2023, blijkt uit Bloomberg-cijfers. Ook voor de spacs aan de Amsterdamse beurs wordt nog druk gezocht. Van de 20 spacs die het Damrak bestormden, vonden er tot dusver 4 een fusiepartner.  Zo gingen spacs van zeer gewild en talrijk, naar een hoofdpijndossier voor het management om geschikte partners te vinden. Uitstel kan worden aangevraagd, maar dat kost het management geld. En dus kiezen sommige spacs-oprichters ervoor om, net als Ackman, het geïnvesteerde geld schoorvoetend terug te betalen. Anderen gaan onder druk op zoek naar een fusiepartner, wat het risico op een ongeschikte fusiepartner vergroot.  Staan daar geen succesverhalen tegenover? Een veel aangehaald voorbeeld is het Bredase techbedrijf CM.com, dat in 2018 zijn beursgang op het laatste moment moest afblazen vanwege een gebrek aan interesse. In februari 2020 lukte dat via lege beurshuls Dutch Star Companies One (DSCO) alsnog en haalde het ruim 80 miljoen euro op. Maand na maand steeg de koers, die op het hoogtepunt in augustus 2021 was verviervoudigd naar ruim 47 euro. Op dat moment konden vroege investeerders aardig cashen. Maar net als bij veel andere techbedrijven is bij CM.com door hoge inflatie en rente een koersdaling ingezet: het aandeel is met een huidige koers van zo’n 11 euro terug bij af. Ook de koersen van de drie andere bedrijven die in Amsterdam met een lege beurshuls fuseerden (gamebedrijf Azerion, recyclingbedrijf Cabka en de Britse medicijnmaker BenevolentAI) staan flink lager dan bij hun beursintroductie.  „De oprichters van CM.com hebben aan de uiteindelijke beursgang enorm veel geld verdiend”, zegt beursanalist Nico Inberg van DeAandeelhouder.nl. „Omdat ze in de rit omhoog hun aandelen voor een goede prijs hebben kunnen verkopen.” Het risico voor veel spac-beleggers zit volgens hem in bedrijven die met een te hoge waardering naar de beurs worden gebracht. „De beurs was tot voor kort extreem hoog gewaardeerd en met name in techaandelen zat veel lucht. Spacs zaten ook in die hoek.” Dat geldt volgens hem overigens niet voor alle bedrijven die via een spac de beurs op kwamen. Als voorbeeld noemt hij elektrische automaker Polestar, de Zweeds-Chinese concurrent van Tesla. „Een interessant bedrijf waar denk ik wel waarde in zit. Maar het succes van een spac is niet alleen afhankelijk van of de oprichters een goed bedrijf hebben gekocht dat doorgroeit. Het is dus ook belangrijk op welke waardering zo’n bedrijf gekocht wordt, dat maakt een groot verschil. Spacs waren zo wel een beetje een hype die bij die tijd van lage rentes en veel beschikbaar geld hoorde.”  Is er dan geen enkele toekomst meer voor spacs? Hoogleraar Boot: „Als je als spac met de juiste documentatie en transparant naar de beurs gaat, dan zou dat op een legitieme manier kunnen. Dat moet gaan volgens een gewaarborgd proces, waarbij vooraf duidelijk is welke provisie initiatiefnemers krijgen en onder welke condities nieuwe investeerders instappen bij een overname. Regels dempen die hype. En daar zijn ze voor.”||https://www.nrc.nl//nieuws/2022/08/01/de-spac-hype-is-een-stille-dood-gestorven-a4137883
2022-08-02||Om altijd exact hetzelfde pilsje te krijgen, moet de brouwer constant vernieuwen||Geef Emiel Hendrikx een dienblad vol pilsjes en de kans is groot dat hij de meeste herkent. Ruikt hij een lichte banaangeur, dan weet de meesterbrouwer: Heineken. „Bij elk pils, ook van de concurrent, heb ik zo een herkenningspunt.” Met zijn collega’s op de afdeling productontwikkeling van Swinkels Family Brewers (omzet: 835 miljoen euro), brouwer van onder meer Bavaria, doet hij zulke proeverijen regelmatig. Om bij te houden in hoeverre de pilsjes van de concurrentie veranderen.  Verbeterde producten die op het eerste gezicht af lijken, maar dat vaak bij lange na niet zijn. Want wat de enigszins getrainde liefhebber ook mag beweren: dat alle pils hetzelfde smaakt, is grote onzin. Hetzelfde geldt voor de opvatting dat het ene pils fantastisch is, en het andere niet te drinken. Zou je een gemiddelde consument blind laten proeven, dan is het maar de vraag of hij zijn lievelingsmerk eruit haalt, zegt Hendrikx. Dat híj dat wel kan, komt doordat hij erg goed getraind is. „Brand, Amstel of Bavaria – het is allemaal pils, maar nét intrinsiek anders”, vertelt Hendrikx tijdens een bezoek aan de brouwerij in het Noord-Brabantse Lieshout. Voor die kleine verschillen, en de sterke gelijkenissen, bestaat een goede verklaring. Anders dan  bij veel ambachtelijke bieren die de laatste jaren in het schap opduiken, is het brouwen van pils aan regels  gebonden. Die zijn vastgelegd in het zogeheten Bierbesluit, een wet uit 1926. Zo mag pils niet te donker zijn, en moet minstens 60 procent van de gebruikte granen gemout zijn: ontkiemd en daarna gedroogd. Ook mag in de wort, een tussenproduct in het brouwproces, niet te veel suiker zitten. En de consument heeft verwachtingen, zegt Hendrikx terwijl hij een glas Bavaria tegen het licht houdt. „Pils moet helder, fris en makkelijk te drinken zijn. Met een mooie schuimkraag.” Het gevolg is dat pilsbrouwers slechts beperkt ruimte hebben om te manoeuvreren en experimenteren met de biersoort die in Nederland én wereldwijd nog steeds verreweg het meest wordt gedronken. Maar wil dat ook zeggen dat pils daarmee uitontwikkeld is?  Wie afgaat op de etiketten, zou denken dat pils al zeker honderd jaar onveranderd is. Zelden adverteren fabrikanten met een ‘vernieuwde receptuur’, zoals andere levensmiddelenmakers. Liever benadrukken ze de erfgoedstatus van hun product, het jaartal van oprichting. Zo ook Swinkels. In Lieshout brouwt de familie al „zeven generaties volgens een uniek familierecept” bier. Hoe vaak dat recept in bijna honderd jaar is aangepast? Hendrikx grijnst. „Elke week. Continu.” Dat geldt natuurlijk niet voor het basisrecept. Aan de mouten, de hoppen en het water wordt eigenlijk nooit iets veranderd. En het geldt zéker niet voor de gist, misschien wel het meest bepalende ingrediënt. „Onze gist is ons kroonjuweel. De gist in Bavaria is een klassieker die we al heel lang gebruiken.”  Swinckels pils.   Foto Niels Blekemolen Maar zelfs als Hendrikx en zijn collega’s het recept op de gram nauwkeurig zouden volgen, dan nog kan het resultaat anders uitvallen. „Omdat twee moutoogsten bijvoorbeeld net verschillen qua eiwitgehalte, kleur of enzymactiviteit.” Zelfs tussen beide brouwhuizen in Lieshout kan het resultaat variëren, omdat de techniek niet volledig identiek is. „Dat kan een behoorlijk verschil opleveren.” En dat is nou net wat een pilsbrouwer níét wil, zegt Hendrikx. De bedoeling is dat de consument, waar hij  ook Bavaria bestelt, overal exact hetzelfde pilsje krijgt. Bij een uitgesprokener bier zoals IPA of een vatgerijpte stout zijn zulke fluctuaties minder problematisch. „Je kunt meer camoufleren.” Bij pils valt elk foutje op. „Het meest naakte bier dat er is”, zei Swinkels-topman Peer Swinkels  drie jaar geleden in NRC. Bijna elke brouwronde kijkt Hendrikx daarom of hij minuscule aanpassingen moet doen – „in de doseringen van mouten, of de hoppen bijvoorbeeld” – om telkens een constant resultaat te krijgen. Ook investeringen in bijvoorbeeld nieuwe brouwketels en gistmanagementsystemen zijn daarop gericht. Kortom: innoveren om dat pilsje zoveel mogelijk gelijk te houden. Zoveel moeite voor een product dat een consument  wellicht niet eens zou herkennen – ook brouwmeester Hendrikx moet weleens slikken bij die gedachte. Maar bij de keuze voor pils kijkt het grote publiek nu eenmaal naar meer dan de inhoud van het flesje alleen, weet hij. Soms geeft de prijs de doorslag, welk merk in de aanbieding is. Emotie speelt ook vaak een belangrijke rol. De voorkeur voor een pilsmerk wordt mede bepaald door „de regio waar je bent opgegroeid, of wat ze bij de studentenvereniging schonken”. Soms zit de verbetering van een product daarom ook in het beeld dat de consument ervan heeft, in de marketing. Zo had het bedrijf moeite om Bavaria boven de rivieren net zo populair te maken als eronder.  Sinds 2007 heeft het bedrijf nóg een pilsmerk, Swinckels’ Superior Pilsner. Dat werd anders in de markt gezet: als vers bier, donkerder ook en aanvankelijk alleen te krijgen in de horeca. En de afgelopen jaren heeft het bedrijf de innovatiekracht ingezet in een andere ontwikkeling: de groeiende populariteit van alcoholvrij bier. Swinkels kwam eind 2020 met een nieuwe Bavaria 0.0 en Swinckels’ 0.0. Zo’n nieuwe creatie begint met héél veel experimenteren. Op zijn afdeling heeft Hendrikx een brouwinstallatie in het klein, met tanks waarin hij oplages van honderd liter kan brouwen om recepten te testen. Na elke versie wordt  bijgestuurd, tot het resultaat goed is. Soms kost het jaren voor zo’n resultaat goed genoeg is om op grote schaal te produceren. Ook na lancering past het bedrijf soms nog iets aan. Dat gebeurde bijvoorbeeld bij Swinckels’, dat in de loop der jaren minder „extreem” is geworden. Bij introductie werd veel gebruikgemaakt van aromatische hoppen, maar gaandeweg bleek dat het product daardoor wellicht toch te uitgesproken was voor een pils. Sindsdien is Swinckels ingetogener geworden, al is het nog steeds uitgesprokener dan Bavaria.  Het blijft tenslotte een pils, en dat moet „goed doordrinkbaar” zijn. Wat valt er nog te sleutelen aan producten die af lijken? Zoeken fabrikanten van alledaagse producten nog naar verbetering? In deze zomerserie onderzoekt NRC hoe producenten grenzen proberen te verleggen voor producten die op het eerste gezicht uitontwikkeld lijken.  De kaasschaaf De autoband De vuilniszak Pils De kaars De kledinghanger||https://www.nrc.nl//nieuws/2022/08/01/om-altijd-exact-hetzelfde-pilsje-te-krijgen-moet-de-brouwer-constant-vernieuwen-2-a4137882
2022-08-02||Procederen als obstructie: de rechter staat het niet toe||Hebben de natuurbeschermers Kees en Bianca de Graaf uit Weesp het recht misbruikt? En hoe bepaal je dat eigenlijk? Het definitieve antwoord laat waarschijnlijk  maanden tot  een jaar op zich wachten – tot  het hof in hoger beroep er uit is. Maar feit is dat het stel  voor de zomer op bevel van de rechter gedwongen werd het procederen tegen een bouwproject (onderdeel van de  wijk Weespersluis)  te staken. Wat het dezelfde dag ook deed. Milieugroepen zijn gewaarschuwd, ontwikkelaars en gemeenten blij verrast. Het lijkt opeens mogelijk om belangenclubs die bouwprojecten vertragen in een vroeg stadium af te kappen.  Voor juristen is de uitspraak, een procesverbod door een kortgedingrechter, bijna sensationeel. Vrije toegang tot de rechter is heilig in de rechtsstaat, rechtsmisbruik wordt haast nooit aangenomen. Laat staan dat een civiele rechter een burger de toegang tot de bestuursrechter verbiedt, zoals in dit geval. Met als argument dat de bestuursrechter niet slagvaardig genoeg zou zijn in het tijdig beëindigen van kansloze beroepen. In de wetenschappelijke commentaren bij het vonnis wordt er dan ook schande  van gesproken – dit lijkt op inmenging in de exclusieve wettelijke bevoegdheden van de bestuursrechter. En er is verwondering over dat een kortgedingrechter die doorgaans vooral praktisch en summier oordeelt, nu  grenzen verlegt.  Deze rechter zag kennelijk een misstand.  Zó gaan we niet met elkaar om, was de boodschap van rechter Antoon Schotman. Hier was  de zogeheten ‘civiele restrechter’ in actie – de juridische bezemwagen voor  procedures die in andere rechtsgebieden doorzeuren of onopgelost blijven. De ‘Noordhollandse route’ werd  (voorlopig) opgenomen in het arsenaal van juristen en lobbyisten.  Het vonnis van 17 pagina’s wordt door  juristen sindsdien gretig aan elkaar doorgemaild.  Met daarin onder meer zeven nieuwe criteria waaraan toekomstige gevallen van procesmisbruik getoetst kunnen worden. Kort samengevat: nadrukkelijk rekening houden met de belangen van de wederpartij, kritischer zijn op je eigen slagingskans en afwegen of deze procedure daarvoor de juiste weg is. Dat bij misbruik van recht sprake moet zijn van kwade trouw, zoals  voorheen aangenomen, heeft de rechter geschrapt.   Hoe lang dit vonnis juridisch in leven blijft, hangt af van het gerechtshof. Maar dat hier een maatschappelijk probleem ligt, is al een poosje glashelder. Woningnood en energietransitie stuwen het aantal bestuursrechtzaken in het omgevingsrecht steil omhoog. De Raad van State rekende vorig jaar op 2.200 zaken, maar kreeg er 2.744, een kwart meer. In het tempo van de eerste vier maanden van dit jaar (1.018 zaken) worden dat er 3.000, terwijl dit jaar op 2.800 is gerekend. Het gevolg: vertraging, stress en oplopende kosten.  Vrijwel altijd bepleiten ‘zittende’ bewoners de belangen van natuur, uitzicht, landschap en (eigen) kwaliteit van leven. Overheden verdedigen het algemene belang: ook nieuwe bewoners moeten kunnen wonen. In deze zaak lieten die zich voor het eerst gelden in persoon. Ze organiseerden zich, voerden campagne, schreven brieven en namen ten slotte een advocaat. En ze overtuigden de rechter in Haarlem. Die oordeelde dat Kees en Bianca de Graaf door de omgevingsvergunning van nieuwe woningen aan te vechten, 162 gezinnen zulke onredelijk zware risico’s liet lopen dat ze hun bezwaar nooit hadden mogen indienen. De kopers ondervonden „ongekende vormen van stress” omdat hun hypotheekoffertes dreigden te verlopen terwijl de rentes stegen. Ze waren financieel „tot het uiterste gegaan” – de vertraging bij de bestuursrechter zou voor tientallen gezinnen betekenen dat ze hun kans op een koopwoning „definitief kwijtraken”. Ze berekenden de mogelijke schade  op 15 miljoen euro.  Ze hadden ook geen rekening met het bezwaar van de natuurbeschermers hoeven houden. Tegen eerdere omgevingsvergunningen in hetzelfde bouwproject procedeerde het duo met zijn stichting  namelijk niet. Maar deze keer deden ze het om de projectontwikkelaar haast te laten maken met „groencompensatie” elders in het gebied. De ironie was dat de kopers het met het doel van de stichting eens waren, maar niet met de middelen. Maar alle pogingen om met het duo te schikken mislukten. De stichting, volgens de website bezorgd over de „rugstreeppad, platte schijfhorenslak, buizerd, havik, ransuil, ringslang en hermelijn” vond dat de kopers zélf kozen voor het risico van de vertraging waardoor hun hypotheekoffertes zouden verlopen. Ook als dat verlies van de woning zou betekenen, geen gezinsuitbreiding of in een enkel geval zelfs het bijeenhouden van een gezin.  De vertraging door de beroepsprocedure  bij de bestuursrechter zou de kopers een schade van 15 miljoen euro opleveren Met NRC wilden Kees en Bianca  overigens niet spreken. Tegen het hele bouwproject dienden ze tientallen bezwaar- en beroepsschriften in. Maar deze keer werden ze zelf gedagvaard en moesten ze hun procedure staken. De aankoop van 162 woningen was gered. Bestuursrechtadvocaat Anne-Marie Klijn vertegenwoordigde  de kopers, samen met civiel advocaat Ron Bisschop. Klijn, die doorgaans ontwikkelaars bijstaat, ziet hoeveel tijd er in de strijd om de vergunningen gaat zitten. „Een initiatiefnemer van een project kan soms makkelijk tweeënhalf jaar wachten totdat de Raad van State heeft geoordeeld.” En dat terwijl de Algemene wet bestuursrecht volgens haar de mogelijkheid biedt om bezwaren snel af te doen, als ‘kennelijk ongegrond’. „Maar dat gebeurt bijna nooit.”  Bij de hoogste instantie, de Afdeling bestuursrechtspraak van de Raad van State, merkt Klijn, die 32 jaar ervaring heeft en ook plaatsvervangend rechter is, geregeld ergernis bij de staatsraden. Dan wordt er bij een kapvergunning van bomen „door zo’n vriendelijke stichting” bijvoorbeeld bezwaar gemaakt tegen het bestemmingsplan, of worden argumenten gepresenteerd die in de gemeentepolitiek thuishoren. „Het is goed bedoeld, maar vaak niet de juiste plek. Ik heb weleens voorgesteld om in het bestuursrecht een rechter-commissaris in een ‘voorportaal’ de mensen uit te laten leggen dat hun bezwaar geen zin heeft.”  Die zou dan kunnen adviseren om er in onderhandelingen „uit te halen wat erin zit”. Ook de stichting die tegen de kapvergunning procedeerde  was bij herhaling gevraagd te praten, maar bleef onbuigzaam.  Inmiddels krijgen de advocaten veel vragen over het procesverbod. Geldt het ook ‘voor mijn project’? Klijn en Bisschop waarschuwen dat de maatstaf voor een procesverbod heel precies is geformuleerd. „Het is niet makkelijk  eraan te voldoen.” Tegelijk is er een taboe doorbroken – ook de deskundigen die het vonnis kritisch beoordeelden, erkennen dat er een maatschappelijk probleem is. Procederen als obstructie, om vertraging, als ondermijning – het bestaat. Nu is er een streep getrokken.  NRC-redacteur Folkert Jensma onderzoekt hier iedere maand hoe de rechtsstaat functioneert.
		Lees ook de NRC-nieuwsbrief Recht en onrecht.||https://www.nrc.nl//nieuws/2022/08/01/met-deze-uitspraakt-lijkt-het-opeens-mogelijk-om-belangenclubs-die-bouwprojecten-vertragen-af-te-kappen-a4137925
2022-08-02||Binnenvaart loopt vast door laagwater en tekort aan schepen||Laagwater is van alle tijden, zegt Maira van Helvoirt, secretaris van Koninklijke Binnenvaart Nederland (KBN). „Elk jaar treedt wel een kortere of langere periode van laagwater op. Maar het verergert de huidige problemen in de binnenvaart wel in aanzienlijke mate.” De situatie in de binnenvaart in Nederland is zorgwekkend, aldus de branchevereniging. Er is een groot tekort aan binnenvaartschepen, bijvoorbeeld om kolen of containers naar Duitsland te varen. En dat komt niet alleen door het lage water. Van Helvoirt somt op: het zijn de verstoringen in de wereldhandel, de verstoppingen in de Rotterdamse haven, de oorlog in Oekraïne, de stijgende vraag naar kolen, het personeelstekort. „De huidige schaarste wordt niet veroorzaakt door laagwater. Het is juist de combinatie van factoren die nu het probleem vormt.” Alternatieven, zoals het spoor en de weg, zijn slechts beperkt voorhanden, aldus Van Helvoirt. „Ook daar is sprake van capaciteitsproblemen.” De vraag naar kolen trekt aan, bijvoorbeeld van Duitse elektriciteitscentrales. In de Rotterdamse haven werd in het eerste halfjaar een derde meer kolen aangevoerd. Hoe raakt dat de binnenvaart?  „De binnenvaart is een grote vervoerder van kolen. Door de toegenomen vraag, als alternatief voor Russisch gas, wordt een deel van de geschikte scheepscapaciteit naar kolenvervoer getrokken. Die schepen zijn dus niet beschikbaar voor andere lading, zoals staal, aluminium, agrarische producten, mineralen, of containers.” Half juli meldde KBN dat de binnenvaart nog geen grote hinder ondervond van de lagere waterstanden in de grote rivieren. Wat is er sindsdien veranderd?  „Je moet onderscheid maken tussen nautische en logistieke aspecten. Half juli kon nog gewoon worden gevaren. De beschikbare diepte was nog altijd méér dan de diepgang van de schepen. Ze liepen niet aan de grond. Wel moet bij lage waterstanden voorzichtiger gevaren worden; de vaargeul wordt smaller. Soms wordt een inhaalverbod ingesteld. „Maar de logistieke problemen van het lage water waren half juli al merkbaar. Schepen konden ook toen al minder vracht meenemen. Bovenop de al langer toegenomen vraag leidde dat ook toen al tot schaarste in de beschikbare scheepscapaciteit.” De totale noordwest-Europese binnenvaartvloot telt zo’n 10.000 schepen: binnenvaarttankers, drogeladingschepen, passagiersschepen, en overige typen als sleepboten. Schepen onder buitenlandse vlag kunnen varen voor Nederlandse opdrachtgevers, en andersom.  Het aantal schepen in noordwest-Europa neemt af. Onder meer omdat schepen vertrekken richting Roemenië voor vervoer van Oekraïens graan. Er zijn inmiddels vele tientallen schepen ‘verdwenen’ richting Oost-Europa, aldus Koninklijke Binnenvaart Nederland. Van de grootste schepen (135 meter) zijn er op dit moment zeker vijftien verkocht aan bedrijven in Oost-Europa, op een totale vloot van 150 schepen. Juist déze schepen worden veel ingezet in kolenvervoer en containervaart op de Rijn; daar is juist veel volume te vervoeren.  Van de wat kleinere schepen (86 m) zijn er zeker 50 verkocht richting Oostblok. Deze vloot is veel groter.  Om hoeveel lading minder gaat het?  „Een rekensommetje: een schip van 110 meter en 3.000 ton, een gangbaar type voor de Rijnvaart, kan bij elke 10 centimeter minder water ongeveer 100 tot 120 ton lading minder meenemen. Nu staat het water op enkele kritische punten in de Rijn en elders ruim een meter lager dan wat nodig is om volledig beladen te kunnen varen. Dat betekent dat zo’n 1.200 tot 1.500 ton minder kan worden meegenomen. Dat is grofweg de helft van het laadvermogen.” De binnenvaart is verantwoordelijk voor zo’n 40 procent van de aan- en afvoer van de containers die Rotterdam en Antwerpen verwerken. In de zeehavens wordt het al drukker. Wat merkt de binnenvaart daarvan?  „Door factoren als de grote drukte in de mondiale logistiek, de Suez-blokkade, lockdowns in Shanghai en de oorlog in Oekraïne, staan de stacks op de containerterminals in de havens bomvol.  Hoe voller de stacks, hoe meer dit een efficiënte afhandeling in de weg staat. Er gaat veel tijd verloren met het ‘uitgraven’ van de juiste container. „Zeehavens willen de stacks zo leeg mogelijk houden. De binnenvaart mag de export-containers pas kort voor aankomst van de zeeboot aanleveren. Import-containers moeten zo snel mogelijk worden afgevoerd. Zo lopen de containerterminals in het binnenland ook vol. Daar zat altijd het ‘ademend vermogen’ in de keten, maar inmiddels is alle lucht uit het systeem geperst. Het lijkt op een schuifpuzzel, met steeds meer stukjes en steeds minder open vakjes.” Hoe moet de zorgwekkende situatie in de binnenvaart worden opgelost? Wachten totdat het gaat regenen?  „Het is zeker niet zo dat als de waterstanden weer normaal zijn, de problemen zijn opgelost. Onze oproep aan alle betrokkenen, vervoerders en overheid, is om zorgvuldig met de beschikbare capaciteit om te gaan. „Het gebeurt nu regelmatig dat schepen na een reis met kolen leeg terugvaren naar Rotterdam om daar weer kolen op te halen. Ze hadden ook  lading terug kunnen meenemen. Zo lekt schaarse capaciteit weg.” Het helpt niet als Rijkswaterstaat onderhoud plant aan een van de sluizen in Weurt, ook al is een deel van het complex honderd jaar oud. „Wij blijven het belang benadrukken van adequate investeringen in de vaarwegen en het wegwerken van achterstallig onderhoud. De huidige stremming van sluis Weurt door achterstallig onderhoud is helaas een actueel voorbeeld. Schepen moeten sinds anderhalve week omvaren via de sluis bij Grave, waardoor lange wachttijden ontstaan. „Verder is het noodzakelijk dat vaarwegen worden uitgebreid om bij laagwater langer te kunnen blijven varen en dat het tekort aan personeel in de binnenvaart wordt aangepakt. Alleen dan kan de binnenvaart zich blijven inzetten om het Europese logistiek systeem in beweging te houden.”||https://www.nrc.nl//nieuws/2022/08/01/tekort-aan-schepen-nekt-binnenvaart-a4137924
2022-08-02||Beyoncé past songtekst aan om kwetsende term voor mensen met fysieke beperking||Beyoncé’s kersverse album Renaissance domineert sinds verschijning woensdag de hitlijsten, maar is nu al aan een update toe. De zangeres ontving kritiek omdat op het nummer ‘Heated’ het woord ‘spazz’ werd gebruikt, dat als kwetsend kan worden ervaren door mensen die aan spasticiteit lijden. Zij gaf maandag aan de songtekst te zullen aanpassen. Het is de tweede keer in korte tijd dat een artiest wordt aangesproken op het gebruik van de term. In ‘Heated’ zingt de Amerikaanse 40-jarige topzangeres over ‘spazzing on that ass’. Die term wordt in rapteksten of straattaal vaak gebruikt om aan te geven dat iemand op een onhandige manier loopt, losgaat of onredelijk boos op een situatie reageert. Een woordvoerder van Beyoncé zei tegen de BBC dat het woord „niet is gebruikt met het doel opzettelijk te kwetsen” en dat de lyrics zullen worden gewijzigd. Activisten ageren al langer tegen het gebruik van het woord, omdat dit als beledigend voor mensen met spasticiteit kan worden ervaren. Hulporganisatie Scope, voorheen de National Spastics Society, had Beyoncé opgeroepen de track opnieuw op te nemen zonder de beledigende term. „Het is goed dat [zij] zo snel opgetreden heeft nadat mensen met een fysieke beperking zich opnieuw  hebben uitgesproken tegen deze gedachteloze tekst”, zei Scope-mediamanager Warren Kirwan tegenover de BBC. Activist voor mensen met een fysieke beperking Hannah Diviney noemde de track „een klap in het gezicht” en zei „moe en gefrustreerd” te zijn de discussie opnieuw te moeten voeren. In juni werd de Amerikaanse zangeres Lizzo aangesproken op het gebruik van het woord ‘spazz’ in haar nummer ‘Grrrls’. Zij paste de tekst aan en zei dat het niet haar bedoeling was iemand te beledigen. „Als een dikke zwarte vrouw in Amerika heb ik heel veel kwetsende woorden naar mijn hoofd geslingerd gekregen, dus ik begrijp de kracht die taal kan hebben”, schreef Lizzo op social media. Wanneer Beyoncé de nieuwe versie van ‘Heated’ online zet, is nog niet bekendgemaakt. Fans hebben zes jaar op het zevende album van Queen Bee moeten wachten, dat vermoedelijk om die reden de titel Renaissance kreeg. NRC-recensent Cécile van Wijnsberge noemt in haar vierballenrecensie de teksten op de plaat „zelfverzekerd, gevat, en onverbloemd geil” en vergelijkt de muziek met „een dj-set, waardoor je soepel langs alle hoeken van de dansmuziek wordt gewalst”. Het taalgebruik in ‘Heated’ was niet het enige kritiekpunt dat Beyoncé voor de kiezen kreeg. Zangeres Kelis beschuldigde haar van plagiaat op de track ‘Energy’. Daarin zou een sample van Kelis’ hitsingle ‘Milkshake’ zijn opgenomen zonder dat dit van tevoren was overlegd. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/08/01/beyonce-past-songtekst-aan-om-kwetsende-term-voor-mensen-met-fysieke-beperking-a4137917
2022-08-02||Is de nieuwe herhaalprik aangepast aan recente varianten? En andere vragen over coronavaccinatie||Als het aan  Ernst Kuipers ligt, gaan Nederlanders vers gevaccineerd de herfst in. De zorgminister (D66) besloot  vrijdag iedere 12-plusser vanaf half september de kans te geven een nieuwe inenting tegen corona te halen. Dat betekent dat de GGD’en zich  komende weken gaan voorbereiden op een nieuwe, grootschalige vaccinatiecampagne. Vier vragen over het nut en de noodzaak daarvan. 1 Waarom is een nieuwe ronde ‘herhaalprikken’ nodig? Kuipers schreef vrijdag aan de Tweede Kamer dat de nieuwe boosters nodig zijn „om de bescherming tegen ernstige ziekte en sterfte op peil te houden”. De bescherming die de vaccins bieden tegen ziekenhuisopname, in het begin rond de 90 procent, neemt in de loop van de tijd langzaam af. Elke booster brengt die  weer wat omhoog. De kans dat mensen met één booster – oftewel drie prikken in totaal – in het ziekenhuis komen, is drie keer kleiner dan bij mensen die alleen de eerste twee prikken hebben gehad, bleek vorige maand uit cijfers van het RIVM. De vierde ‘herhaalprik’ maakt die kans weer kleiner: dan zijn bijvoorbeeld zestigplussers weer voor 77 procent beschermd tegen ziekenhuisopname. Ouderen en de meeste kwetsbaren krijgen straks in september de kans hun vijfde prik te halen, 60-minners mogen een vierde laten zetten.    Kuipers schrijft in zijn Kamerbrief dat het kabinet met het massaal boosteren ook hoopt het aantal besmettingen – en zo de druk op de zorg – in het najaar te beperken. Een lagere infectiedruk moet ook indirect bijdragen aan het beschermen van kwetsbaren en het voorkomen van massaal ziekteverzuim op de toch al krappe arbeidsmarkt. 2 Is een nieuwe booster voor de jongere bevolking wel nodig? Of mensen onder de zestig jaar een nieuwe inenting willen halen is een individuele afweging, zegt Susan van den Hof, epidemioloog bij het RIVM. Een vaccinatie brengt  de bescherming tegen het oplopen en doorgeven van de infectie weer wat omhoog, maar dat effect is tijdelijk en minder sterk dan bij de bescherming tegen ernstige ziekte. Bij ouderen steeg de bescherming tegen infectie na de vierde prik naar ongeveer 43 procent. Van den Hof zegt dat veel jongere mensen ook al eens Covid hebben gehad en dat kunnen laten meewegen. „Hoe kwetsbaar voel je jezelf? Als je eerder gevaccineerd en geïnfecteerd bent geweest en je bent gezond, dan is de kans heel klein dat je nog ernstig ziek wordt. Maar je houdt nog wel kans op langdurige klachten. En heb je bijvoorbeeld kwetsbaren in je omgeving die je zo goed mogelijk wil beschermen?” De vaccinatiebereidheid bij de bevolking ligt nu lager dan aan het begin van de crisis. Van alle 60-plussers heeft maar net de helft de afgelopen maanden hun vierde prik gehaald, uit onderzoek van EenVandaag bleek onlangs dat nog maar de helft van de jongeren tussen de 18 en 35 jaar een herhaalprik overweegt. Van den Hof kan geen precies  percentage plakken op de vraag wanneer de nieuwe boostercampagne een succes is. „Wel geldt natuurlijk: hoe meer mensen zich weer laten vaccineren, hoe groter ook de indirecte effecten op de verspreiding zijn.” 3 Wordt er met nieuwe vaccins geprikt? Dat is wel de bedoeling. Kuipers wil vanaf half september de zogenoemde ‘bivalente’ mRNA-vaccins van Pfizer en Moderna inzetten. Die beschermen tegen zowel de eerste varianten als de nieuwe. Deze vaccins zijn speciaal aangepast op de BA.1-variant van Omikron. Inmiddels zijn alweer nieuwe subvarianten dominant, maar de aangepaste vaccins bieden daartegen naar verwachting ook relatief goede bescherming, niet alleen tegen ernstige ziekte maar ook tegen besmetting. Uit een kleine studie naar de werking van het nieuwe vaccin van Moderna bleek dat het lichaam na inenting acht keer zo veel neutraliserende antistoffen aanmaakt als bij de huidige vaccins. Het Europees Geneesmiddelenbureau (EMA) moet de nieuwe vaccins nog wel goedkeuren en doet dat naar verwachting in september. Of Nederland dan direct half september met de aangepaste vaccins kan prikken hangt af van hoe snel Pfizer en Moderna kunnen leveren. In zijn Kamerbrief schrijft Kuipers dat hij het prikken van medische risicogroepen zoals ouderen met de huidige vaccins overweegt als de nieuwe vaccins „onverwacht beperkt of pas op veel langere termijn beschikbaar komen”. Nederland heeft voldoende nieuwe vaccins besteld om iedereen die dat wil een prik te geven. 4 Hoe snel kan de GGD prikken, en in welke volgorde? De GGD’en kregen begin vorige maand al de opdracht van Kuipers om voorbereidingen te treffen voor een nieuwe vaccinatieronde. In totaal zijn in heel Nederland ruim 13.000 medewerkers nodig voor de nieuwe campagne, laat een woordvoerder van GGD GHOR Nederland weten. De GGD noemt dat „een uitdaging gezien de krappe arbeidsmarkt”, maar de wervingsbureaus waarmee de GGD werkt zouden hebben gezegd dat het op tijd in orde komt. De prikken worden straks op 84 vaste locaties in Nederland gezet. Het RIVM nodigt in september eerst  ouderen en andere medische risicogroepen uit, van oud naar jong, zoals het ook bij eerdere campagnes ging. Daarna krijgen 60-minners een oproep, in dezelfde volgorde als bij eerdere vaccinatierondes: van oud naar jong. In totaal gaat het om zo’n dertien miljoen mensen. Wie recent nog besmet is geweest moet eerst  wachten tot drie maanden na de infectie. De GGD verwacht dat van de 4,3 miljoen 60-plussers zo’n 90 procent de nieuwe herhaalprik komt halen, aanzienlijk meer dan bij de eerste herhaalprik. „Wij denken dat ouderen gezien de huidige waarschuwingen voor een nieuwe golf in het najaar toch weer beducht zijn voor het virus”, zegt de woordvoerder. De GGD’en denken half september klaar te staan om 700.000 prikken per week te zetten. Kuipers schreef eerder aan de Tweede Kamer dat dit na drie weken kan worden verhoogd naar anderhalf miljoen prikken per week. Volgens de GGD-woordvoerder gebeurt dat alleen „bij een acute noodsituatie”, bijvoorbeeld als een ernstige nieuwe variant van het virus opduikt. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/01/nieuwe-ronde-coronavaccinaties-in-het-najaar-nuttig-veilig-of-overbodig-a4137920
2022-08-02||Bezetting parlement in Bagdad  hangt samen met hevige machtsstrijd||Het Iraakse parlement in Bagdad lijkt sinds zaterdag veranderd in een overvolle jeugdherberg, gevuld met op matjes bivakkerende mensen. Anderen verblijven in tenten voor het gebouw. De bezoekers, aanhangers van de populistisch-nationalistische geestelijke Moqtada al-Sadr, blijven nog wel even: eerst moesten hun eisen tot politieke hervormingen zijn ingewilligd. Sadr, zelf elders, twittert al opgewekt over een „revolutie”. Met de vreedzame bezetting van het parlement probeert Sadr zijn voornaamste sjiitische rivaal, oud-premier Nouri al-Maliki, de voet dwars te zetten. Die had vorige week een bondgenoot naar voren geschoven voor het premierschap, Mohammed Shia al-Sudani, maar die keuze vond geen genade in Sadrs ogen. De heftige rivaliteit tussen Sadr en Maliki verlamt Irak al langere tijd en is er debet aan dat het land tien maanden na de parlementsverkiezingen van vorige herfst nog altijd zonder regering zit. Sadr kwam daaruit als winnaar tevoorschijn, maar door tegenwerking van Maliki en zijn bondgenoten slaagde hij er niet in een coalitie met voldoende steun in het parlement te smeden. Gefrustreerd gaf Sadr daarom in juni de 74 parlementariërs van zijn partij opdracht hun zetels op te geven. De politieke impasse bestendigt de economische problemen. Er is voor dit jaar nog geen nieuwe begroting goedgekeurd, waardoor veel nieuwe noodzakelijke uitgaven niet kunnen worden gedaan.  Met een slagvaardige regering had Irak al meer kunnen profiteren van de huidige hoge energieprijzen. „Dit is een land dat louter loopt op hebzucht en corruptie, waar niemand aan de toekomst denkt”, klaagde een anonieme ambtenaar tegen de Financial Times. Als gevolg daarvan hebben Irakezen dikwijls te kampen met stroomstoringen en watertekorten, bij temperaturen die vaak ruim boven de veertig graden liggen. Volgens het Wereldvoedselprogramma van de VN hebben bovendien 2,6 miljoen van de 39 miljoen Irakezen te kampen met voedseltekorten. De werkloosheid is hoog. Jonge afgestudeerden, die het vooral van baantjes bij de overheid moeten hebben, tasten vaak mis. Het vertrouwen in politici is er vooral onder armen verder door geslonken. Dat was al niet hoog. In 2019 kwam het ook al tot massale protesten, die met veel geweld door de regering werden neergeslagen. Uiteindelijk bereikten de betogers weinig.  Moqtada al-Sadr, zoon van een hooggerespecteerde geestelijke die door de vroegere heerser Saddam Hussein werd geëxecuteerd, werpt zich op als de kampioen van de gewone man. Woensdag had Sadr zijn aanhangers ook al op het parlement afgestuurd. Maar na enige uren liet hij zijn aanhangers rechtsomkeert maken. „Jullie boodschap is aangekomen”, hield hij hen voor. „Jullie hebben de corrupten angst aangejaagd.” Met de ‘corrupten’ doelde hij op zijn tegenstanders, die zich door Iran zouden laten omkopen. Met een slagvaardige regering had Irak kunnen profiteren van de huidige hoge energieprijzen De politieke hervormingen die Sadr en zijn aanhangers voorstaan komen ook vooral neer op nieuwe verkiezingen en het verminderen van de invloed van de pro-Iraanse partijen en milities. Iran heeft  al sinds de Verenigde Staten Saddam Hussein in 2003 ten val brachten grote invloed in Irak. Teheran heeft enige goed bewapende milities opgezet. Op zijn beurt beschikt Sadr over de zogeheten Vredesbrigade, een voortzetting in nieuwe gedaante van het Mahdi-leger, dat na 2003 gewapend verzet bood tegen Amerikaanse eenheden in Irak.  Sadr is zich de laatste jaren steeds meer gaan distantiëren van zowel Iran als de VS. In plaats daarvan presenteert hij zich als een nationalist, die bereid is ook met de soennitische minderheid en de Koerden in het noorden van het land zaken te doen. Maliki daarentegen heeft zich vanouds vooral op de sjiieten gericht, die zo’n 60 procent van de Irakezen uitmaken. Onder zijn leiding tussen 2006 en 2014 voelden soennieten zich zo achtergesteld dat ze zich massaal bij Islamitische Staat aansloten, toen dat zich vanuit Syrië aandiende.  Wegens de politieke instabiliteit en de verscherpte tegenstellingen waarschuwen sommige commentatoren al dat Irak in een burgeroorlog verzeild zou kunnen raken. Afgelopen weekend dreigde dit zelfs al even, toen Maliki zijn aanhangers opriep de straat op te gaan in reactie op Sadrs machtsvertoon. Diens aanhangers hadden zich bij ruim  45 graden Celsius zaterdag eerst een weg naar de volksvertegenwoordiging gebaand in de zwaar bewaakte Groene Zone van Bagdad door een wolk van traangas te trotseren. De tegendemonstratie van het Maliki-kamp werd echter zondag op het laatste nippertje afgeblazen. De demissionaire premier Mustafa al- Khadimi maant tot kalmte. „De politieke blokken moeten om de tafel gaan zitten en onderhandelen en een akkoord bereiken ten behoeve van Irak en de Irakezen”, zei hij.  Zo’n burgeroorlog wil ook Iran liever vermijden. Mede daarom kwam woensdag al de bevelhebber van de Iraanse Al Quds-brigade, Esmail Qaani, over vanuit Teheran. Of Qaani de zaak echter even goed in de hand zal weten te houden als zijn begin 2020 door de VS geliquideerde voorganger Qassem Soleimani, is de vraag. Zijn relatie met Sadr is volgens waarnemers een stuk minder goed dan die van Soleimani destijds.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/01/irak-verlamd-door-hevige-machtsstrijd-a4137919
2022-08-02||Column | Het vocabulaire van bedrijfsleider Rutte||De woorden zijn sterker dan wij. Ze blijven beter bewaard, zeker in geschreven vorm, en vangen onze gedachten. Veel mensen kunnen ook in beeld denken of in muziek, maar samen met anderen denken gaat vaak via woorden, en de taal stuurt ons gemeenschappelijke leven.  Dinsdag  is Mark Rutte de langstzittende minister-president van Nederland. Voor deze column wilde ik een collage maken van zijn uitspraken, maar er zaten helaas te weinig mooie tussen. Toch heeft hij de politieke taal wel beïnvloed. In de afgelopen twaalf jaar is de politieke taal in Nederland steeds instrumenteler geworden: steeds sterker een middel tot een doel, in plaats van een opening naar een gesprek. Voor een deel hangt dat samen met de dwang van de (sociale) internetmedia en de normalisering van extreem-rechts in de politiek. Politieke communicatie gaat in korte herhaalbare citaten, woorden worden als wapens ingezet. Maar het markt- en managementdenken van de VVD heeft er ook aan bijgedragen. Rutte benadert het land als bedrijf. Daar horen bepaalde termen bij, die optimistisch zijn en appelleren aan een Nederlandse volksaard. Ik denk niet dat hij een goede redenaar is, zoals eerder in deze krant geschreven werd, maar hij is wel een goede bedrijfsleider, met bijbehorend vocabulaire. De intelligente lockdown tijdens de coronapandemie was een voorbeeld van zo’n optimistische managementterm: wie wil er nou niet intelligent zijn. In discussies over het klimaat zijn problemen kansen. We hebben het goed gedaan op de Olympische Spelen en kunnen dat ook met het klimaat doen, zei Rutte vorig jaar in augustus. Twee jaar eerder zei hij over het klimaat overigens dat we wel gewoon moeten kunnen blijven barbecueën. De woorden gewoon en normaal spelen sowieso een belangrijke rol. Misschien is dat de VVD-variant van moreel leiderschap: laten we met zijn allen weer een beetje normaal doen. ‘Normaal’ is hoe de Nederlander zichzelf graag begrijpt, maar Rutte zet er ook een kader mee neer, maakt de normen van een selecte groep algemeen.  De Amerikaanse schrijver John Patrick Leary noemt dit soort termen blokkades: een soort letterlijke stopwoorden die verbergen wat er echt aan de hand is. Woorden als ‘menselijk kapitaal’ of ‘innovatie’ beloven vooruitgang, terwijl er voor die vooruitgang allerlei mensen worden uitgebuit. ‘We doen het samen’, ook een corona-uitdrukking, verbloemde bijvoorbeeld de sociale en economische ongelijkheden die de coronapandemie juist blootlegde. Woorden geven uitdrukking aan een wereldbeeld, wat niet met de heersende ideologie spoort is er soms moeilijk in uit te drukken. Ruttes managementtermen zijn stopwoorden: ze houden verandering tegen en de positie van degenen die macht hebben in stand. En ze zijn lelijk, dat is ook een probleem. Democratie is altijd rommelig en onaf, samenleven met anderen kost moeite. Gesprekken zijn bijvoorbeeld niet efficiënt: ze kosten tijd en misschien hebben ze geen concrete uitkomst, of leggen ze onoplosbare tegenstrijdigheden bloot. Maar om recht te doen aan verschil en betere manieren te vinden om samen te leven zijn ze noodzakelijk. Taal kan ons ook helpen. Woorden zijn meer dan een jas om belangen in te kleden. Ze stellen ons in staat  onze leefwereld aan anderen te laten zien en de gemeenschappelijke wereld anders te laten zien. Dat zit niet alleen in de verhalen die we vertellen, ook in de manier waarop we dat doen. Als politieke taal uit managementtermen of kreten bestaat, gaat dat vermogen verloren. Voor de komende 4.310 dagen wens ik Rutte en zijn kom-panen dus meer echte politieke gesprekken toe en meer schoonheid in de taal. Want woorden kunnen de wereld beter maken. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/01/het-vocabulaire-van-bedrijfsleider-rutte-a4137903
2022-08-02||Bier blijft duurder worden, denkt Heineken|| De consument terug de kroeg in en de bierprijs flink omhoog. Mede daardoor zag Heineken in het eerste halfjaar van 2022 een flinke winst- en omzetgroei, blijkt uit de halfjaarcijfers van de bierbrouwer. De consument zal voor een biertje steeds dieper in de portemonnee moeten tasten: Heineken verwacht de prijzen de komende tijd verder te moeten verhogen omdat het bedrijf stijgende productiekosten – op het moment vooral  de stijgende energieprijzen – blijft doorberekenen aan de klant. Algemeen directeur Dolf van den Brink zegt daarbij wel „de consument in de gaten te houden”. „Mensen hebben tijdens de coronacrisis kunnen sparen, de bestedingskracht is dit jaar hoog. Maar we verwachten dat dit beeld in de toekomst wat zal nuanceren.” Heineken boekte met 16,4 miljard euro omzet een omzetgroei van 37 procent ten opzichte van vorig jaar, en ook de winst steeg met  ruim 22 procent flink, tot 1,3 miljard euro. Dat consumenten meer te besteden lijken te hebben, merkte Heineken aan de verkoop van zogenoemd ‘premium bier’: de duurdere merken, waar ook de groene Heineken-biertjes onder vallen. Het assortiment van Heineken bestaat voor 40 procent uit premium bieren, de verkoop daarvan steeg met 10,2 procent. Dat juist dat bier goed verkoopt, is opvallend in een tijd waarin consumenten vanwege inflatie juist lijken te besparen op luxeproducten. Maar volgens Van den Brink, die „uitermate blij” is met de resultaten van het afgelopen halfjaar, zijn de premium bieren voor veel mensen een „betaalbare luxe”. „Op grote uitgaven wordt eerder bezuinigd dan op een biertje, dat zagen we ook in eerdere recessies.” De bierbrouwer verhoogde de prijzen wereldwijd gemiddeld met 8,9 procent en verkocht 7,6 procent meer bier. Deze maandag ging een eerder voorgenomen verhoging in van 5,8 procent voor inkoopprijzen voor de Nederlandse horeca. De grootste stijging in verkoopcijfers zag Heineken in de horeca, waar bier duurder is dan in de supermarkt en de marge voor Heineken groter. Zodoende profiteert het bedrijf van de heropening van restaurants en cafés.  Ondanks de resultaten, die beter waren dan verwacht, reageerden beleggers negatief op de halfjaarcijfers van Heineken: het aandeel daalde bij opening van de beurs met ruim anderhalve procent. Naar alle waarschijnlijkheid heeft dat te maken met het nieuws dat Heineken de winstdoelstelling voor 2023, van 17 procent marge, schrapt. Dat heeft te maken met de hoge inflatie, zegt financieel directeur Harold van den Broek: „We berekenen de toenemende kosten door aan de consument door de prijzen te verhogen. Dat zorgt voor extra omzet, maar niet voor extra winst. Daar hadden we niet op gerekend toen we deze doelstelling formuleerden.” Voor dit jaar heeft het bedrijf dus geen winstdoelen meer, wel wil het de operationele winst volgend jaar met 5 tot 9 procent verbeteren ten opzichte van dit jaar. De bierbrouwer lijkt de tegenslag van de coronacrisis te boven: zowel omzet, winst als verkoopvolume stegen boven het niveau uit van 2019 – het laatste pre-coronajaar. Het aantal verkochte liters Birra Morretti, Desperados en andere Heineken-merken profiteert niet alleen van de open cafédeuren, maar ook van verkoop in opkomende markten zoals Brazilië, Zuid-Afrika, Nigeria en Vietnam, zegt Van den Brink. „Die markten doen het buitengewoon goed.” De winstgroei is voor een deel ook te danken aan het bezuinigingsprogramma dat Heineken vorig jaar invoerde. Dit jaar moet het bedrijf volgens de doelstellingen uit dat programma 2 miljard bezuinigen, waarvan 1,7 miljard reeds voldaan is. Van den Brink: „We hebben dat kostenprogramma ingevoerd om meer te kunnen investeren en competitief te blijven. En nu beschermt het in combinatie met prijsverhogingen onze marges, die door inflatie en hogere productiekosten enorm onder druk staan.” Het duurdere bier betaalt dus deels voor nieuwe investeringen. „We kunnen niet overal verankeren en stil liggen omdat het crisis is. Dat hebben we tijdens corona deels moeten doen, en nu willen we door.” procent omzetgroei behaalde Heineken ten opzichte van vorig jaar miljard euro bedroeg de nettowinst over het eerste halfjaar procent verhoogde het bierconcern gemiddeld de prijzen wereldwijd||https://www.nrc.nl//nieuws/2022/08/01/bier-blijft-duurder-worden-denkt-heineken-a4137915
2022-08-02||Eerste graanschip uit Odessa beproeft akkoord Rusland en Oekraïne|| Met een snelheid van  19 kilometer per uur – een  atletisch sprintje – voer het vrachtschip Razoni maandag weg van Odessa. Aan boord  26.500 ton maïs met als bestemming de haven van  Tripoli, in Libanon. Het is het eerste schip dat graan uit de belangrijke Oekraïense havenstad exporteert sinds het begin van de oorlog op 24 februari. Dinsdag wordt het schip in Istanbul verwacht. Met  Razoni wordt de ‘graandeal’ getest die Rusland en Oekraïne anderhalve week geleden,  onafhankelijk van elkaar, sloten met Turkije en de VN. Na de maandenlange blokkade van de havens van Odessa, Tsjornomorsk     en Joezjne, mag Oekraïne weer bepaalde landbouwproducten  exporteren. Rusland temperde  direct de verwachtingen van de afspraak door nog geen 24 uur later raketten af te vuren op de haven van Odessa. Desondanks besloot Oekraïne de kans te grijpen. Het land heeft   meer dan  20 miljoen ton granen in  opslag en  moet ruimte maken voor de aanstaande oogsten. Ook kan het door oorlog uitgeputte land het geld goed gebruiken. Vorig jaar kwam 10 procent van de wereldwijde tarwe-export uit Oekraïne. Vooral landen in het Midden-Oosten en Afrika staan  te springen om Oekraïens tarwe en andere granen.  De bestemming Libanon is dan ook niet toevallig. Ongeveer 60 procent van de Libanese tarweimport was vorig jaar afkomstig uit Oekraïne.  In  de deal is vastgelegd  dat de schepen begeleid worden door Oekraïense marinevaartuigen. Ook is afgesproken dat Rusland die schepen en de haven niet mag aanvallen. En dat Turkije de export controleert op smokkelwaar, onder toezicht van de VN,  voor deze wordt doorgelaten. Toch blijft de route spannend. En niet alleen omdat Rusland  bij   afspraken over het gebruik van geweld grillig is in de naleving daarvan. Oekraïne heeft, om een inval vanaf het water te voorkomen, zeemijnen voor de kust gelegd. Om hoeveel ervan het gaat is niet bekend. In principe zou Oekraïne moeten weten waar ze liggen, maar ze drijven  wel eens  af. Zoals  dit weekend, toen voor de tweede keer sinds het begin van de oorlog een zeemijn opdook voor de kust van Roemenië. Ook nabij Turkije en Bulgarije zijn de afgelopen maanden zwerfmijnen geneutraliseerd. „De graancorridor is voor zover ik weet vrijgemaakt van mijnen”, zegt de Oekraïense journalist  Serhi Dibrov, die voor de lokale publicatie Dumskaja de militaire situatie op de Zwarte Zee observeert. „Maar er zijn veel mijnen afgedreven, ook naar de kust, dus het is niet heel veilig.” Daar komt  volgens Dibrov  bij dat de Russische marine  dezelfde mijnen heeft, omdat ze uit de Sovjettijd stammen, en die mijnen ook in de Zwarte Zee zou hebben geplaatst. Als het misgaat, is volgens Dibrov  dus vrijwel onmogelijk te achterhalen van wie het explosief afkomstig is.  De  erfenis brengt een tweede gevaar met zich mee: „Ze zijn niet zo betrouwbaar”, aldus Dibrov, doelend op het ontstekingsmechanisme dat onverwacht wel of niet zou kunnen afgaan. Toch maakt Dibrov zich geen grote zorgen over drijvende zeebommen. „Naar mijn mening is een mijn geen echt wapen. Dreígen met mijnen is wel heel effectief. Rusland kan zo drie mijnen neerleggen en als die worden gevonden ligt meteen al het verkeer stil.”  Jaime Karremann van marineschepen.nl vertrouwt op het oordeel van de autoriteiten om, ondanks de zeemijnen, opnieuw te gaan varen: „Kennelijk hebben ze een inschatting gemaakt en besloten dat het risico laag genoeg is.”  Het weghalen van de zeemijnen voor de graanroute brengt Odessa waarschijnlijk niet direct in groter gevaar voor een Russische invasie van de stad. „Ze hebben ook raketten, dat is de belangrijkste verdediging”, zegt   Karremann.  De route loopt langs de kust,  binnen het bereik van Oekraïense raketsystemen. Er zijn veel mijnen afgedreven, ook naar de kust, dus het is niet heel veilig Serhi Dibrov Oekraïense journalist Dibrov ziet in  het graanakkoord ook een aanwijzing dat  aan de westkant van de Zwarte Zee een soort patstelling is ontstaan. „Door het zinken van [het Russische vlaggenschip] de Moskva, en het Russische verlies van Slangeneiland, is een situatie ontstaan waarin Rusland geen volledige controle heeft over de zee. Tegelijk is het voor Oekraïne onmogelijk het hele gebied  terug te veroveren, dus het  is nu neutraal gebied.”   En als er geen oorlogsdoelen behaald kunnen worden, dan maar onderhandelen, lijkt ook Rusland te hebben gedacht. Simultaan met de onderhandelingen over de graancorridor, zijn de VS en de EU een verlichting van de sancties overeengekomen, zodat Rusland zelf ook weer makkelijker landbouwproducten, zoals aardappel- en fruitzaden en meststoffen, kon gaan in- en exporteren.  Als de ‘testvaart’ van de Razoni naar Istanbul veilig verloopt, liggen er nog zestien  schepen te wachten in de haven om na maanden het land te verlaten, schrijft  de Oekraïense minister van Infrastructuur, Oleksandr Koebrakov, op Facebook.  ||https://www.nrc.nl//nieuws/2022/08/01/eerste-graanschip-uit-odessa-beproeft-akkoord-rusland-en-oekraine-a4137914
2022-08-02||Mag de grootste uitgever van de VS nog groter worden?||Twee uitgevers, één powerhouse. Zijn Penguin Random House en Simon & Schuster te machtig als ze één uitgever worden? Maandag is in de VS een rechtszaak begonnen die draait om die vraag.      Penguin Random House, de grootste uitgever van de VS, wil concurrent  Simon & Schuster overnemen voor 2,2 miljard dollar (2,15 miljard euro). Simon & Schuster is de op drie na grootste uitgever van de VS. Samen geven de bedrijven  een trits aan bestsellerauteurs uit: van     Zadie Smith, John Grisham, Margaret Atwood en Stephen King, tot    politici als  Michelle en Barack Obama en Hillary Rodham Clinton.       Volgens de  Amerikaanse regering bedreigt het samengaan van de twee bedrijven de concurrentie in de uitgeverswereld. Om de overname   tegen te houden is de regering een mededingingszaak begonnen.    Er zijn drie weken uitgetrokken om alle betrokkenen te horen.   Samen worden de uitgevers, zo valt in de aanklacht te lezen, „verreweg” de grootste uitgever van de VS, „hoog uittorenend boven zijn rivalen”. Het voornaamste bezwaar dat de Amerikaanse regering tegen zo’n mega-uitgeverij heeft, is dat het auteurs financieel kan benadelen. Nu  bieden uitgeverijen, vooral  bij veelbelovende schrijvers, nog hoog tegen elkaar op om een auteur binnen te halen.  Als straks een groot deel van de boekenmarkt in handen is van één mega-uitgeverij, zal zulke competitie om auteurs minder worden, is de vrees. Dat zou  het voortbestaan van het hele boekenvak, en schrijvers in het bijzonder, bedreigen.  De fusie zou het voortbestaan van het hele boekenvak, en schrijvers in het bijzonder, bedreigen „Auteurs zijn afhankelijk van zulke voorschotten, om te kunnen  schrijven en hun rekeningen te betalen.” Volgens  beide  uitgevers is er na de  overname nog genoeg concurrentie over. Momenteel zijn er vijf grote uitgevers in de VS, ook wel de Big Five genoemd, een term die ook voor de grootste techbedrijven wordt gebruikt.  Naast Penguin Random House (PRH) en Simon & Schuster (S&S) zijn dat HarperCollins, Hachette en Macmillan. Ook tech- en mediabedrijven als Amazon en Disney geven boeken  uit. Daarnaast, zo verdedigde  bestuursvoorzitter van PRH  Markus Dohle zich,  mogen redacteuren van PRH en S&S na de fusie gewoon  tegen elkaar opbieden bij boekveilingen. Penguin Random House  geeft onder naam van   90 uitgeverstitels  jaarlijks zo’n 2.000 boeken uit,  Simon & Schuster onder meer dan 30 uitgeversmerken  zo’n 1.000 titels.     De  regering wil onder leiding van Biden harder optreden tegen het ontstaan van bedrijfsgiganten die concurrentie moeilijk of zelfs onmogelijk maken. Er loopt ook een mededingingszaak tegen de overname van   Change Healthcare, een techbedrijf in de gezondheidssector, door  verzekeraar United Health Group.      Wat  er gebeurt met  Simon & Schuster  als de overname niet doorgaat? De huidige eigenaar, Paramount Global, wil in ieder geval van ze af. Het is onduidelijk of een van de andere grote uitgevers  wél een overnamebod zou mogen en willen doen. Ingewijden vrezen voor een overname door private equity, schrijft  The New York Times. Dat zou kunnen leiden tot bezuinigingen en ontslagrondes. Een uitspraak wordt in november verwacht.      ||https://www.nrc.nl//nieuws/2022/08/01/mag-de-grootste-uitgever-van-de-vs-nog-groter-worden-a4137905
2022-08-02||Belegger weer boos op Triodos: compensatieregeling geschrapt|| „Hiermee draagt u bij aan de duurzame missie en groei van Triodos.” In de brief die nieuwe beleggers in de bank Triodos kregen, werd nog maar eens onderstreept dat ze hadden gekozen voor een bank die het helemaal anders deed dan branchegenoten. Met oog voor een duurzamere wereld.  Inmiddels vragen steeds meer beleggers zich af of ze wel de juiste keuze hebben gemaakt. Ze kunnen  al bijna 2,5 jaar niet of nauwelijks bij hun kapitaal, in totaal zo’n 1,2 miljard euro. Een voortdurend conflict daarover heeft maandag een nieuwe wending gekregen: eerder dit jaar liet Triodos weten voor de meest schrijnende gevallen onder de  ruim 43.000 gedupeerde beleggers met een speciale compensatieregeling te komen. Die werd maandag ingetrokken en vervangen door een  dividenduitkering – tot woede van beleggers. Wat is er aan de hand?  Wie belegt in Triodos Bank koopt  geen traditionele aandelen, maar  certificaten – waardepapieren met beperkt stemrecht. Op die manier wil de bank het beleid in eigen hand houden en het niet uitbesteden aan beleggers, die vaak meer gericht zijn op winst op de korte termijn. Triodos gebruikt de certificaten al veertig jaar lang om eigen vermogen aan te trekken. Daarmee kan de bank dan weer geld uitlenen. Certificaathouders kregen weliswaar een lager rendement (1 tot 2 procent) voorgehouden, maar daartegenover stond de belofte dat ze bij inwisseling van de certificaten  de oorspronkelijke waarde die ze ervoor betaald hadden, zouden terugkrijgen.   Om dat te kunnen garanderen, hield de bank  de aan- en verkoop van certificaten in eigen hand. Maar toen de coronacrisis begin 2020 losbarstte, kwam het systeem  onder druk te staan. Veel beleggers wilden  over hun financiële reserves kunnen beschikken. Te veel,  volgens Triodos.  De bank kon de vraag niet aan en legde de handel tijdelijk stil.   Een poging om het handelssysteem in het najaar van 2020 te heropenen mislukte. Vraag en aanbod waren nog steeds uit balans. Begin 2021 kondigde Triodos aan dat het oude handelssysteem niet meer voortgezet kon worden. De bank kwam met een nieuw systeem: een zogeheten multilateral trading facility (MTF).     Daarbij handelen  beleggers rechtstreeks met elkaar  en zullen  vraag en aanbod dus aan de markt worden overgelaten. Het gevolg: een verwachte waardedaling van de certificaten van 30 tot 45 procent. Dat strookt niet met de garantie die Triodos de beleggers bij aankoop  had gegeven. Daar komt nog eens bij dat de opening van dat platform niet wordt verwacht voor begin 2023. Daardoor kunnen beleggers voorlopig nog niet bij hun geld.  De bank deed gedupeerde beleggers dit jaar een handreiking. Triodos wilde voor 14,4 miljoen euro aan certificaten gaan inkopen. Met een maximum van 2.000 euro per belegger en 6.000 euro voor schrijnende gevallen. Mensen kunnen hun zorgkosten bijvoorbeeld niet meer  betalen, of de begrafenis van een naaste, omdat ze niet bij het geld kunnen. Zij moesten dan wel een afschrijving van 30 procent op hun certificaten accepteren. Die regeling herroept Triodos nu omdat deze tot verdere vertraging van het nieuwe handelssysteem zou leiden. In plaats daarvan wil Triodos nu voor 14,4 miljoen euro aan buitengewoon dividend uitkeren aan álle certificaathouders – 1,01 euro per aandeel.  Daarmee verdwijnt de speciale behandeling van schrijnende gevallen. Bijna een derde van de investeerders heeft minder dan 4.000 euro bij Triodos uitstaan, zegt Fons van der Velden.  Hij is voorzitter van de Stichting Certificaathouders Triodos Bank. „Dat zijn  gewoon kleine spaarders.” Bij de stichting  zijn 2.300 spaarders aangesloten die gezamenlijk 124 miljoen euro hebben uitstaan bij de groene bank. Van der Velden is „teleurgesteld” door de nieuwste ontwikkeling in het conflict. „ Je kondigt een regeling aan die niet door blijkt te gaan. Dat helpt het vertrouwen niet, nadat dat vertrouwen al  was geschaad door de eerdere ontwikkelingen.” De stichting is tegen het nieuwe handelssysteem en de afwaardering van de certificaten en heeft in een brief om opheldering gevraagd. Half augustus moet daarop een antwoord komen. Eerder verstuurde beleggersvereniging VEB al eenzelfde brief. De belangenclub wil van Triodos duidelijkheid over hoe de bank ertoe kwam de handel in certificaten plat te leggen.  Waarom is gekozen voor die ene optie waarbij de schade eenzijdig op investeerders is afgewenteld?  Zowel de stichting met certificaathouders als de VEB vinden het „niet aannemelijk” dat Triodos er pas in het voorjaar van 2020 achter kwam dat het  handelssysteem kwetsbaar was. Ze vermoeden dat Triodos deze ‘systeemfout’ al eerder ontdekt heeft. Van der Velden: „Wij willen de risicoanalyse van de bank zien. Welke alternatieven zijn er overwogen en waarom is gekozen voor die ene optie waarbij de schade eenzijdig op investeerders is afgewenteld?” De VEB vindt het bovendien kwalijk dat Triodos in het najaar van 2020, toen de verkoop tijdelijk werd heropgestart, nog nieuwe certificaten heeft verkocht. „Veel beleggers die toen extra stukken kochten, zagen hun geld al snel vastzitten.” Mochten er geen bevredigende antwoorden komen, dan overwegen de partijen gezamenlijk naar de Ondernemingskamer te stappen. Die kan onder meer onderzoek doen naar mogelijk wanbeleid. Peter Blom, die sinds de oprichting in 1980 bij de duurzame bank betrokken was, vertrok in de zomer van 2021 als topman bij Triodos.  Zijn vervanger Jeroen Rijpkema zegt in een persbericht het niet opstarten van het opkoopprogramma  „te betreuren”. De bank was maandag ondanks meerdere pogingen van NRC niet bereikbaar voor commentaar. ||https://www.nrc.nl//nieuws/2022/08/01/belegger-weer-boos-op-triodos-compensatieregeling-geschrapt-a4137901
2022-08-02||Britse rechter: ziekenhuis mag behandeling hersendode Archie stopzetten||De behandeling van de 12-jarige hersendode Britse jongen Archie Battersbee, die sinds april in coma in het ziekenhuis ligt, mag worden stopgezet. Een Britse rechter heeft maandag het besluit bekrachtigd van het ziekenhuis om Archie’s behandeling te staken. Dat melden internationale persbureaus maandag. Volgens de behandelende artsen van The Royal London Hospital is de hersenstam van de jongen zwaar beschadigd en zijn er sinds medio april geen zichtbare verbeteringen in zijn situatie opgetreden. Het ziekenhuis kondigde zondag aan de apparaten die de jongen in leven houden maandag te ontkoppelen. De ouders van Archie schakelden daarop het VN-Comité voor de Rechten van Personen met een Handicap in. De VN vroegen de rechter in een spoedprocedure naar de zaak te kijken. De organisatie stelde dat de rechten van mensen met een handicap worden geschonden als de behandeling wordt stopgezet. De rechter ging daarin niet mee en besloot de naar dinsdagmiddag verschoven deadline voor het stopzetten van Archie’s behandeling niet te verlengen. De moeder van Archie Battersbee, Hollie Dance, trof haar zoon op 7 april van dit jaar bewusteloos thuis aan met een band om zijn hoofd. Ze vermoedt dat hij meedeed aan een online flauwval-challenge, waarbij jongeren met opzet bewusteloos raken. Dance zei eerder tegen de Britse omroep BBC: „Archie is mijn kind. Het [stopzetten van de behandeling] moet onze beslissing zijn en niet die van iemand anders.”  De ouders kunnen nog naar het Britse Hooggerechtshof stappen. Als ze daartoe besluiten, wordt een definitieve beslissing van het ziekenhuis waarschijnlijk opnieuw uitgesteld.||https://www.nrc.nl//nieuws/2022/08/01/britse-rechter-ziekenhuis-mag-behandeling-hersendode-archie-stopzetten-a4137898
2022-08-02||Rode Kruis opent humanitair servicepunt bij Ter Apel||Het Rode Kruis heeft maandag een humanitair servicepunt geopend bij het aanmeldcentrum in Ter Apel. Dat bevestigt een woordvoerder van de organisatie. Het servicepunt is geopend voor de deur van het aanmeldcentrum en is vooral bedoeld voor informatie, medische hulp, eten, drinken en speelgoed voor kinderen. Het punt is nu geopend voor twee weken, die periode kan eventueel worden  verlengd. De afgelopen maanden brachten tientallen, soms honderden asielzoekers nachten buiten door bij het aanmeldcentrum in Ter Apel. Dit komt door een toename van de instroom van vluchtelingen en capaciteitsproblemen in de opvang en afhandeling van asielverzoeken. Eerder kwam het Rode Kruis met tenten als noodoplossing, zodat mensen niet noodgedwongen buiten of op stoelen moeten slapen. Maar volgens de woordvoerder van het Rode Kruis was dit geen humanitaire oplossing. Zo zijn tenten onveilig en zijn er geen sanitaire voorzieningen. Daarom wil de organisatie deze niet opnieuw plaatsen.  Eerder vandaag werd bekend dat stichting VluchtelingenWerk Nederland naar de rechter stapt om een oplossing voor de vluchtelingencrisis af te dwingen. De situatie in Ter Apel verandert niet en is volgens de organisatie „door de humanitaire ondergrens gezakt”. Het Rode Kruis zegt dat het aan de politiek is om met een snelle goede oplossing te komen, maar „tot die tijd willen we bijdragen aan de behoeftevoorziening”. Ook in Amsterdam heeft het Rode Kruis een nieuw servicepunt geopend dichtbij het Centraal Station. Hier kunnen alle vluchtelingen volgens de de organisatie terecht. Eerder stopte het Rode Kruis de samenwerking met het servicepunt in Amsterdam, omdat de gemeente mensen die geen Oekraïens paspoort hadden terugstuurde naar de Immigratie- en Naturalisatiedienst (IND). ||https://www.nrc.nl//nieuws/2022/08/01/rode-kruis-opent-humanitair-servicepunt-bij-ter-apel-a4137897
2022-08-02||Advocaten over contante betalingen: ‘Cash geld op zich is niet meteen verkeerd’|| Een voorschot van 10.000 gulden, betaald in tien briefjes van duizend. Zo ging dat vroeger, vertelt strafrechtadvocaat Jan Boone. Dat werd dan keurig ingeboekt, naar de bank gebracht, en op de rekening van het advocatenkantoor gestort. Niemand die er moeilijk over deed. „De mentaliteit was toen: als je naar de bakker gaat en betaalt met 100 euro, vraagt hij toch ook niet waar het vandaan komt?”  Die mentaliteit is veranderd. De regels rondom cashbetalingen aan strafrechtadvocaten zijn de laatste jaren verder aangescherpt. Contante betaling is in een beperkt aantal gevallen toegestaan, bijvoorbeeld als een cliënt niet over een eigen bankrekening beschikt of als er beslag is gelegd op de bankrekening.   Maar, zo bleek maandag uit een onderzoek van de lokale dekens, die toezicht houden op de advocatuur: cash geld werd ook vaak in andere gevallen aangenomen. Vooral in 2018 en 2019 werden de tuchtregels vaak overtreden. Daarnaast werd de regel dat advocaten moeten overleggen met de deken als ze een contant bedrag van boven de 5.000 euro aanvaarden, in een groot aantal gevallen niet nageleefd. In 2020 nam het aantal contante betalingen sterk af, volgens de dekens mede door het aankondigen van het onderzoek en de discussie die daardoor binnen de beroepsgroep op gang kwam.   „We hebben moeten constateren dat er een cultuur is ontstaan waarin onvoldoende is gelet op de regels rondom contante betalingen”, zei de Amsterdamse deken Evert-Jan Henrichs maandag. De dekens pleiten onder meer voor het verlagen van het maximaal bedrag aan te ontvangen cash geld naar 1.000 euro.   Volgens strafrechtadvocaat Mark Teurlings zijn de regels de afgelopen jaren al „heel streng” geworden. „Ik heb vorig jaar 2.000 euro cash aangenomen en moest daar gelijk uitleg over geven aan de deken. Dat is goed, maar we moeten ook niet doorslaan. Contant geld op zich is niet meteen verkeerd denk ik en op de limiet nog verder te verlagen vind ik wel extreem. In winkels mag je ook met contant geld betalen.”   Dat sentiment leeft bij meer strafrechtadvocaten. „Ik vind het verlagen van het maximumbedrag uitgaan van een negatieve grondhouding”, zegt  Gitte Stevens uit Roermond. „Contant geld moet je kunnen inboeken als je er transparant over bent, en voldoet aan de voorwaarden.” De Bredase strafpleiter Erik Thomas zegt dat Nederland „het strengste jongetje van de klas wil zijn. In Nederland leeft de gedachte dat cash geld vies is veel meer dan in de landen om ons heen. Maar je kan mij niet uitleggen waarom iemand wel 1.000 euro mag neertellen voor een televisie en er bij een advocaat allerlei voorwaarden aan verbonden zijn.”  De Nederlandse Orde van Advocaten (NOvA) concludeert  op basis van het bericht van de lokale dekens dat niet de  regels rond contante betalingen  een probleem lijken te zijn, maar mogelijk wel de bekendheid ervan, de naleving en het toezicht daarop. De NOvA zegt ook in de toekomst de mogelijkheden te zullen benutten om meer bekendheid te geven aan de  regels en zegt ervan uit te gaan dat de dekens in de toekomst zullen toezien op de naleving ervan. Een woordvoerder van de NOvA zegt dat de huidige regel voldoet, en het dus niet nodig is de grens voor contant geld te verlagen naar 1.000 euro.   Het kantoor van advocaat Nico Meijering stopte per 1 januari 2021 met het aannemen van contante betalingen, na overleg met de deken. „We hebben dat gedaan omdat je altijd risico’s blijft houden, hoe goed je ook probeert na te gaan wat de oorsprong van geld is.” Meijering zegt dat de beslissing wel gevolgen heeft. „Mensen uit het buitenland die in Nederland een advocaat nodig hebben, hebben nogal eens geen bankrekening. Die kunnen we niet meer bijstaan. Dat staat weleens op gespannen voet met de eed die ik als advocaat heb afgelegd.”   Advocaat Niels van Schaik zegt de regels nooit onduidelijk te hebben gevonden. „Uitgangspunt is gewoon: geen contant geld, ook niet onder de 5.000 euro. En als er sprake is van een cliënt die zegt geen bankrekening te hebben, dan moet je dat goed onderzoeken.” Van Schaik zegt dat een vergelijking met contant betalen in een winkel niet altijd opgaat. „Als advocaat heb je in het maatschappelijk verkeer een bijzondere positie en weet je bovendien meer van je cliënt dan een winkelier. Als iemand zonder inkomen die verdacht wordt van een hennepkwekerij aankomt met 3.000 euro cash, is dat daarom voor een advocaat een ander verhaal, dan voor de tweedehands autodealer op de hoek.” ||https://www.nrc.nl//nieuws/2022/08/01/advocaten-over-contante-betalingen-cash-geld-op-zich-is-niet-meteen-verkeerd-a4137884
2022-08-02||Oostenrijk rouwt om zelfdoding bedreigde arts Kellermayr||Maandagavond vinden in meerdere steden in Oostenrijk herdenkingen plaats voor de vrijdag uit het leven gestapte arts Lisa-Maria Kellermayr. De politie vond haar lichaam afgelopen vrijdag in haar praktijk in de noordelijke plaats Seewalchen am Attersee. Volgens in Oostenrijkse media geciteerde openbaar aanklagers werd bij haar lichaam een afscheidsbrief aangetroffen. Kellermayr sprak zich gedurende de pandemie geregeld in de media uit voor vaccinatie tegen het coronavirus en gaf uitleg over hoe de verspreiding van het virus tegen te gaan. Ze ontving al maandenlang (doods)bedreigingen van complotdenkers en vaccintegenstanders. Hoewel ze politiebescherming kreeg, voelde ze zich volgens haar omgeving onvoldoende gesteund.  Eind juni kondigde Kellermayr aan haar praktijk te sluiten. De kosten die de bedreigingen met zich mee brachten waren „een veelvoud van de winst van een huisartsenpraktijk”. Naar eigen zeggen had ze tot eind juni dit jaar meer dan 100.000 euro aan beveiligingskosten gemaakt. Ze liet een saferoom in haar praktijk inrichten en nam beveiligingspersoneel in dienst. Op Twitter deelde ze enkele van de bedreigingen die ze had ontvangen. De Duitse krant Tageszeitung schrijft dat Kellermayr te maken had met dreigers die zich voordeden als patiënt. Ze maakten foto’s van Kellermayr die ze vervolgens online deelden. Ook nam het door Kellermayr ingehuurde beveiligingspersoneel vier vlindermessen in beslag. In Oostenrijk, dat een van de laagste vaccinatiepercentages van Europa kent en afgelopen maand na grootschalige protesten afzag van het plan tot verplichte vaccinatie voor volwassenen, is geschokt gereageerd op de zelfdoding van Kellermayr. President Alexander Van der Bellen riep op „intimidatie en haatzaaien” te stoppen; gezondheidsminister Johannes Rauch noemde „haat tegen mensen onvergeeflijk”. De voorzitter van de Oostenrijkse Artsenfederatie zei dat de dood van Kellermayr „op angstaanjagende wijze [laat] zien welke gevolgen haat op internet kan hebben”. M.m.v. Nynke van Verschuer. Praten over zelfdoding kan bij de landelijke hulplijn 113 Zelfmoordpreventie. 
		Telefoon 0800-0113 of www.113.nl 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/01/oostenrijk-rouwt-om-zelfmoord-bedreigde-arts-kellermayr-a4137876
2022-08-02||Wachtwoord||‘Hot town, summer in the city”, drensde het door zijn hoofd. „Back of my neck getting dirty and gritty.” Marcel vertraagde. Het was veel te heet voor dit wandeltempo. Bovendien wilde hij ze kunnen ontwijken, alle opdringerig wasemende zwetende lijven om hem heen. Blote broekjes, topjes, gatenshirts en dom geklets, bah. Zijn tasje gaf geen koelte meer. Het water was lauw. De fruitsalade rook al. Hij had terecht voorzien dat de terrassen vol zouden zijn. Iets kopen op het station leek een goed idee, maar nu was er nergens plaats om te zitten. Alle bankjes waren bezet. Zelfs de kades langs de grachten zaten vol mensen met flesjes, bekers en blikjes. De bomen langs de gracht leverden nog een klein streepje schaduw onder de immense zon die recht boven hem stond. Terwijl hij in de koelte van de dichtstbijzijnde boom zijn flesje opendraaide rook hij de bruine damp al. Bijbehorende vliegen kwamen onderzoekend op zijn zweet af. Ze zweefden ook naar de fruitsalade in zijn tas. Hij nam snel een slok en liep door. Onder een balkonnetje zag hij wat schaduw. Daar, tegen de muur leunend nam hij nog een slok. Hij pakte zijn telefoon en herlas het bericht. Ik stuur nog geen foto. Zoek een donkerblonde vrouw van 1,70 m. met rode jurk, zwarte zonnebril, gele tas. Ik ga als ik je zie dit wachtwoord zeggen: „Heb jij gisteren iets gevangen?” Dan zeg jij: „Ja, paling en kabeljauw.” Leuk hè? We zien elkaar zaterdag om half twee aan de Koopmansgracht tegenover het gouden welpje. Misprijzend staarde hij naar het schermpje. Geen hoofdletters voor de locatie. Ineens vroeg hij zich af of hij niet voor de gek gehouden werd. Frank en Ciska waren niet zo, maar toch. Misschien stonden ze hem wel ergens om een hoek uit te lachen. Ze was de zus van een vriendin van Ciska. „Leuke vrouw, staat weer open voor een relatie”, had Ciska veelbetekenend tegen hem gezegd. De afspraak was uiteindelijk onder psychologische druk gemaakt en daar stond hij nu, veel te warm gekleed in een snikhete stad. Rode jurk klonk nogal netjes, dus hij had geantwoord dat hij een blauwe lange broek aan zou doen, met een gestreept overhemd. Daar moest natuurlijk ook nog een T-shirt onder. De Koopmansgracht was om de hoek. Het was één uur. Een stap naar voren en hij stond weer in het volle zonlicht. De nog steeds warmte uitstotende lijven ontwijkend liep hij de hoek om, de gracht op. Ineens was het stil. Hij kon de lucht boven de kade zien trillen, het water strekte zich zilverblinkend voor hem uit. Nergens een terras. Hij googelde ‘Het Gouden Welpje’, niets. Snel keek hij om zich heen, niemand. In de verte zag hij plotseling een gouden schittering voor een van de huizen. Hij liep erheen. De schittering werd sterker. Iets had waarschijnlijk net het zonlicht gevangen. Eindelijk kwam er wat schaduw van de huizen. Hij koelde in zijn kletsnatte overhemd af en kon weer wat normaler denken. Nieuwsgierig naar het gouden licht versnelde hij tot hij tegenover de bron stond. Inderdaad, een gouden welpje, de deurklopper van een grachtenpand. Daarom dus geen hoofdletters. „Heb jij gisteren nog iets gevangen?” Snel draaide hij zich om. Daar zat ze, in een sloep, rood zomerjurkje, zwarte zonnebril en gele koeltas. Zonder nadenken riep hij: „Paling en…” „Kabeljauw”, lachte ze. Alles droogt toch op, dacht hij nog toen hij zwaaiend een aanloop nam en de gracht in sprong. Despite the heat, it’ll be all right… Meer afleveringen 
				Zomerschrijfwedstrijd 2022
			||https://www.nrc.nl//nieuws/2022/08/01/wachtwoord-a4137881
2022-08-02||Of Nancy Pelosi nou wel of niet naar Taiwan komt, het land zit hoe dan ook met de gebakken peren|| Doet ze het of doet ze het niet? Brengt Nancy Pelosi binnenkort inderdaad een bezoek aan Taiwan, of ziet ze daar toch maar vanaf? En als ze gaat, is dat dan de lont in het kruitvat, de vonk die leidt tot een militair conflict tussen China en de Verenigde Staten? CNN meldt maandag op basis van bronnen in Taiwan en de VS dat de voorzitter van het Amerikaanse Huis van Afgevaardigden  inderdaad van plan is in de komende dagen Taipei aan te doen, na een stop in Maleisië tijdens haar rondreis door Azië. Voor de 82-jarige Pelosi zou dat een logische stap zijn. Ze heeft zich namelijk vaak uitgesproken  voor meer democratie in China en voor een betere mensenrechtensituatie. In 1991, twee jaar na de opstanden op het Plein van de Hemelse Vrede in Beijing, ontrolde ze daar samen met  collega’s van het Huis van Afgevaardigden een klein spandoek  ter nagedachtenis aan die opstanden. „Aan hen die voor de democratie zijn gestorven”, stond erop. China nam het haar niet in dank af en sprak van een „vooropgezette farce”. De aanwezige militairen staken een hand voor de buitenlandse camera’s die de gebeurtenis wilden vastleggen. De verslaggever van CNN en zijn cameraman werden een aantal uren vastgehouden. Maar dat was het ook wel. Het China van 2022 is veel machtiger dan het China van 1991, en ook veel assertiever. Als de Financial Times rond half juli bericht dat Pelosi Taiwan zou willen bezoeken, briest China dat zoiets echt niet kan. President Xi Jinping waarschuwde Biden in hun telefoongesprek van afgelopen donderdag dat hij met vuur speelt als hij Pelosi naar Taiwan laat gaan. China ziet Taiwan als een afvallige provincie die, desnoods met geweld, vroeg of laat weer onder Chinees bestuur gebracht moet worden. De VS erkennen Beijing wel als de wettige regering van China, maar ze hebben zich ook verplicht om Taiwan de middelen te geven die eiland nodig heeft om zich tegen een gewelddadige inname door China te verdedigen.  Voor China is een bezoek van Pelosi, partijgenoot van Biden en na Kamala Harris de derde in rang, een impliciete erkenning van Taiwan als aparte natie.  Voor China ligt dat extra gevoelig, want Amerika knabbelt toch al aan de status quo rondom Taiwan. Biden heeft tot drie keer toe gezegd dat hij Taiwan zou verdedigen indien nodig. Dat is in afwijking van het Amerikaanse beleid van zogeheten „strategische ambiguïteit”, waarbij de VS juist expres het in het midden laten of het Amerikaanse leger Taiwan echt te hulp zal schieten.  De waarschijnlijk al eerder geplande militaire oefeningen bij de Pingtan-eilanden voor de kust van Taiwan, waarbij met scherp geschoten wordt, lijken nu bedoeld als Chinese waarschuwing tegen het bezoek.  De Chinese politiek commentator en stokebrand Hu Xijin, voormalig hoofdredacteur van de Chinese partij-tabloid de Global Times, meldde op Twitter zelfs dat hij het gerechtvaardigd zou vinden als China het vliegtuig van Pelosi desnoods uit de lucht zou schieten. Die tweet is niet meer te vinden: Hu zegt  dat Twitter hem opdroeg de tweet te verwijderen, omdat zijn account anders geblokkeerd zou worden. Zo ver als Hu gaat, gaat  het Chinese leger niet, maar onlangs plaatste een Chinees legeronderdeel wel de korte boodschap: „Bereid je voor op oorlog” op sociale media. Daarmee is het beeld compleet: Pelosi’s bezoek kan de  aanleiding vormen tot een oorlog, of in elk geval tot een gewapend conflict, tussen China en de Verenigde Staten. Die angst lijkt in elk geval ook president Biden parten te spelen. Hij ziet het bezoek van Pelosi niet zitten. Hij vindt het risico van een conflict met China kennelijk te groot, en noemt  zo’n bezoek „geen goed idee op dit moment”.  Het grote gevaar is dat beide presidenten zich bijna tegen hun wil gedwongen kunnen voelen om militair op elkaar te reageren Hij heeft er formeel gesproken alleen geen enkele invloed op: volksvertegenwoordigers mogen in democratische landen immers zelf weten wat ze doen en waarheen ze reizen. Toch is de kans op een oorlog of een gewapend conflict kleiner dan uit al het tromgeroffel lijkt. Al was het alleen maar omdat de presidenten van beide landen zo’n conflict op dit moment liever niet willen.  Xi wil dit najaar graag opnieuw benoemd worden als hoogste partijleider. Tot die tijd wil hij waarschijnlijk voornamelijk rust en stabiliteit. Dat is al moeilijk genoeg: de economie groeit niet meer en er zijn nog steeds voortdurend nieuwe lockdowns door corona. Sommige analisten opperen wel dat een oorlog met de VS nu juist goed zou zijn om heel China achter Xi te verenigen, maar Xi heeft daar geen oorlog voor nodig: zijn positie is al sterk genoeg. De kans lijkt groter dat China een bezoek van Pelosi zou aanwenden om nog een klein stukje verder richting Taiwan op te schuiven. Zo zou China voor het eerst met Chinese gevechtsvliegtuigen door het Taiwanese luchtruim kunnen gaan vliegen, bijvoorbeeld om Pelosi’s vlucht naar de Taiwanese hoofdstad Taipei te begeleiden. En als dat precedent eenmaal geschapen is, kan China daarmee doorgaan. Het grote gevaar blijft wel dat beide presidenten zich bijna tegen hun wil gedwongen kunnen voelen om militair op elkaar te reageren. Als China bijvoorbeeld niets zou doen als Pelosi in een militair vliegtuig naar de Taiwanese hoofdstad Taipei vliegt, dan blijken alle Chinese dreigingen loos. Dan kan de VS straffeloos doorgaan met het verder losweken van Taiwan van China. Dat is de Chinese angst. De Amerikaanse angst is anders: als Pelosi haar bezoek niet doorzet, dan geeft dat een signaal aan China dat druk op de VS werkt, dat de VS bang zijn voor het Chinese leger en dat de VS in de toekomst vaker zullen toegeven als China maar genoeg stampij maakt. Dat kunnen de VS zich niet veroorloven.  Als China bijvoorbeeld het vliegtuig van Pelosi militair begeleidt, het dwingt om Taiwan te verlaten of om ergens anders te landen, kunnen de VS dat ook niet over hun kant laten gaan. Ondertussen zit Taiwan straks hoe dan ook met de gebakken peren. Als Pelosi niet komt, dan weet China dat het een beslissende stem heeft in de Amerikaans-Taiwanese betrekkingen. Dat verzwakt de positie van Taiwan. Maar als Pelosi wel komt, dan zal vooral Taiwan daarvoor worden gestraft, heeft China al gewaarschuwd. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/01/bezoekt-nancy-pelosi-taiwan-of-toch-maar-niet-a4137880
2022-08-02||Het vroege meldpunt||Toon mij uw meldpunten en ik zeg u wie u bent. Stel: u woont in een land dat beschikt over een meldpunt voor bedreigde plant- en diersoorten. Dan woont u hoogstwaarschijnlijk in een beschaafd en rijk land waar men zich kan bekommeren om de natuur.  Beetje extreem voorbeeld: u woont in een land waar een meldpunt voor bedreigde journalisten gezelschap krijgt van een meldpunt voor bedreigde wetenschappers.  Dan woont u óf in een dictatuur óf in een land dat Stef Blok, de voormalige VVD-minister van zo’n beetje alles, lacherig een failed state zou noemen. Een land in verval waar het misverstand is gaan heersen dat feiten ook maar meningen zijn en dat je afwijkende meningen kunt bijsturen met agressie.  Voor wie nog wel in feiten gelooft, hier een paar wetenswaardigheden over het woord meldpunt. Dat is een betrekkelijk jong woord. Het is voor het eerst aangetroffen in 1954, in Het Rotterdamsch Parool, in een reportage over de strijd van de Rotterdamse politie tegen wildplakkers (mensen die illegaal posters plakten) en drugsgebruikers (ja, ook toen al). De oplossing werd vastgelegd op een foto: we zien een politieagent ’s nachts met een fiets in zijn hand op straat staan. Toelichting in de reportage: „Hoofdagent P. Hollestein staat eenzaam onder een lantaarnpaal bij het Bouwcentrum. Dit is het meldpunt van zijn rijwielwijk, het punt waar men hem op een bepaald tijdstip van zijn ronde kan vinden.” En dus kon aanspreken. Echt tot bloei komen de meldpunten vanaf de jaren zeventig  In hetzelfde artikel wordt overigens melding gemaakt van een alarmnummer en een meldkamer, wat natuurlijk ook meldpunten waren.  Echt tot bloei komen de meldpunten vanaf de jaren zeventig. Opmerkelijk is dat het aanvankelijk vooral om milieumeldpunten gaat. Een kleine greep: 1971, Centraal meldpunt voor klachten over luchtverontreiniging in Delft. 1972: een meldpunt voor illegale vuilstortplaatsen in Enschede. 1980: het Provinciaal Klachtencentrum Luchtverontreiniging wordt uitgebreid tot meldpunt voor alle milieuklachten in Gelderland.  Ook de discriminatiemeldpunten ontstonden al vroeg. Amsterdam richtte in 1983 een centraal meldpunt op voor uitingen van discriminatie en racisme. Je kon contact opnemen met een gemeentelijke instantie – discriminatie dóór de overheid was toen kennelijk nog niet in beeld.  De Dikke Van Dale vermeldt meldpunt pas sinds 1992. Tegen die tijd moeten er al honderden zijn geweest. Wie ze enigszins in kaart brengt, ziet dat sommige problemen in Nederland, zeker de milieuproblemen, al een stuk ouder zijn dan vaak wordt aangenomen. Maar dat is een mening, geen feit.||https://www.nrc.nl//nieuws/2022/08/01/het-vroege-meldpunt-a4137879
2022-08-02||Opinie | Haal boeren terug naar de tekentafel||Een buitenlandse ambassadeur in Den Haag toonde zich afgelopen week, in een privégesprek,  verbijsterd over de boerenprotesten. Hoe kon een maatschappelijk conflict hier zo uit de hand lopen? Juist in Nederland dat internationale faam heeft als land van redelijk overleg, slimme compromisvorming en poldertraditie. Hoe kon de overheid juist hier zo’n ramkoers tegen de boeren inzetten, en het imago van Nederland als toonaangevende landbouw-supermacht in één klap te grabbel gooien?  René Cuperus is medeoprichter van de Nieuwe Denktank voor het Politieke Midden  en co-auteur van De Atlas van Afgehaakt Nederland (met Josse de Voogd). De ambassadeur maakte zich serieus zorgen. Ze vroeg zich af of er geen verzoenende figuren in stelling kunnen worden gebracht om de angel uit dit explosieve conflict te halen. Want wat zich hier op straat begon af te spelen, de wegblokkades, de grimmige stemming, deed haar sterk denken aan het voorspel van de gele-hesjesbeweging in Frankrijk. Dat was een opstand van La France périphérique  tegen grootstedelijk Frankrijk. Een opstand over stijgende brandstofprijzen en kosten van levensonderhoud en gebrek aan respect voor ‘het traditionele Frankrijk’.    Ik vrees dat de ambassadeur gelijk heeft. Dit maatschappelijk conflict is Nederland onwaardig. Los van alle voorgeschiedenis en de klonten boter op veler hoofden, had deze boerenopstand nooit zo  ontketend mogen worden. Randstedelingen zien het niet, maar het halve land hangt vol omgekeerde Nederlandse vlaggen en boerenzakdoeken. Hele dorpen zijn solidair met de boeren. Het stikstofplan van het kabinet heeft een schokgolf van wantrouwen door niet-grootstedelijk Nederland veroorzaakt. Boeren en buitenlui voelen zich respectloos overvallen en speelbal gemaakt van diepingrijpende inbreuken in hun manier van leven.  In de randstedelijke media is obsessief aandacht voor de levensgevaarlijke boerenprotestacties van de laatste tijd. Terecht. Asbest op straat gooien, wegblokkades opwerpen waardoor auto-ongelukken ontstaan: dat zijn vanzelfsprekend misdrijven die veroordeeld moeten worden. Dat doen de meeste Nederlanders dan ook. Men wijst dit type roekeloos boerenprotest af, maar uit peilingen van I&O Research, Hart van Nederland en  Op1 blijkt tegelijkertijd dat een grote meerderheid van de bevolking de boeren steunt.  Zo’n 70 procent  heeft begrip voor de boosheid van de boeren. Die 70 procent  zie ik noch in de landelijke media, noch in de Haagse politiek terug. Integendeel. Er is alle aandacht voor de ontsporingen en excessen, veel minder voor het achterliggende verhaal, voor de vertrouwensbreuk tussen bestuurlijk Nederland en de regio.  Bijna net zo liefdeloos en respectloos als de stikstoflandkaart van minister Van der Wal, is de benadering in veel media. De Volkskrant waarschuwt voor een „boerenvrijstaat” en meent dat het kabinet niet mag zwichten voor intimidatie. D66-politici nemen het woord „terroristen” in de mond. Boeren worden in columns weggezet als „extreem-rechts”, verwende „vastgoedmiljonairs” of „dierenmishandelaars”.  In kranten wordt laconiek gediscussieerd over het einde van de veeteelt en worden melk drinken en vlees eten gedemoniseerd. Voor stikstofloze groene millennials zijn boeren (terecht) uitstervende dinosauriërs uit een vervuilend en dieronvriendelijk tijdperk. Bouwbedrijven azen openlijk op het land van uitgekochte boeren  voor woningbouw. Boeren krijgen het gevoel dat zij, hun kinderen en hun bestaanswijze geen deel meer uitmaken van het toekomstverhaal van Nederland. Is het tegen dit decor gek dat boeren zich existentieel bedreigd voelen en opstandig worden?  De hedendaagse politiek wordt gekenmerkt door de tegenstelling tussen technocratie en populisme. Zie de politieke toestand in Italië, waar de technocraat Draghi dreigt te worden afgelost door populistische krachten. Zie Frankrijk, waar de botsing tussen technocratisch establishment en populistisch anti-establishment bij de laatste verkiezingen riskant aan de oppervlakte kwam.  Randstedelingen zien het niet, maar het halve land hangt vol omgekeerde Nederlandse vlaggen en boerenzakdoeken Waar het aan ontbreekt is een zelfbewuste politiek van het midden die zowel de schrille stem van het populisme als de wereldvreemde laptop-wereld van de technocratie tegenspreekt en daartussen een eigen koers uitzet. Dat mist totaal.  Het kabinet-Rutte doet in dezen bijna alles fout. Het ontketent – bewust of onbewust – een boerenopstand en gaat vervolgens met vakantie. Het wijst vervolgens precies de verkeerde bemiddelaar aan, maar laat de onvrede daarover lopen. Het gooit olie op het vuur van de spanningen tussen grootstedelijke hoogopgeleiden en middelbaar opgeleiden in de regio’s die het gevoel hebben er minder toe te doen.  Die spanningen veroorzaken politieke instabiliteit in meer westerse democratieën (zie red states tegenover blue states in Amerika, de Brexit of Le Pen), maar zelfs in het kleine, egalitaire Nederland is voor deze nieuwe kloof gewaarschuwd, zoals in de Atlas van Afgehaakt Nederland die zaterdag in een rake analyse in NRC aangehaald werd. In plaats daarvan overrompelt het kabinet de boeren met ‘klimaatdwang’, met juridische en ecologisch-technocratische onwrikbaarheden, zoals de kritische depositiewaarde van stikstof. Waarom zitten alleen de boeren in de beklaagdenbank, en niet de hele agroketen, met supermarkten, ‘Big Agro’ en de Rabobank voorop? Waarom toont de Haagse politiek geen besef van collectief falen? Zoals we op een bepaalde manier allemaal Shell zijn, zo zijn we ook allemaal de boeren. We hebben met elkaar deze voedselproductiesystemen laten ontstaan, en de boeren in een schaalvergrotings- en intensiverings-fuik geloodst. Het is een gemeenschappelijke verantwoordelijkheid om daar met een slimme en beheerste transitie uit te komen die Nederland opnieuw het toonaangevende duurzame landbouwland van de wereld maakt. Met respect voor de natuur én de boeren en buitenlui die dichterbij de natuur staan dan de beleidsmakers in hun stedelijke kantoortorens.  Om de angel uit het conflict te halen, zal men terug moeten naar de polder-tekentafel. Moet de bemiddeling van Remkes niet verbreed worden tot een ‘Toekomst van de Landbouw’-Verzoeningscommissie? Neem in deze gevaarlijke jaren van oorlog, inflatie en energiearmoede vooral meer tijd. Laat niet D66, de partij met nul wortels buiten de grote steden, het marstempo van de transitie bepalen.   Mensen gaan altijd boven ‘natuur’. Zaak is ervoor te zorgen dat klimaatdwang stad en regio, stedelingen en buitenlui niet uit elkaar drijft. Voorkom een gele-hesjesbeweging in Nederland. ||https://www.nrc.nl//nieuws/2022/08/01/haal-boeren-terug-naar-de-tekentafel-a4137878
2022-08-02||Paradiso koopt naastgelegen grond en gaat uitbreiden. &#8216;Van een poptempel willen we een cultuurtempel worden&#8217;||Geert van Itallie, directeur van Paradiso, staat op een verwilderd grasveld aan de Weteringschans in Amsterdam en gebaart om zich heen. „Hier komt een ondergrondse gang van zeven meter bij dertig, als nieuwe toegang naar het gebouw”, hij wijst van zijn voeten naar de flank van Paradiso. „En hier”, hij stapt door het kniehoge onkruid, „komt een nieuw gebouw met vijf etages aan extra ruimte.” Hij kijkt tevreden. De deal is rond. Sinds vorige week is Paradiso eigenaar van het al ruim een eeuw braakliggende perceel links van de popzaal. Dankzij deze aanschaf zal Paradiso allerlei verbeteringen en plannen kunnen realiseren. Al moet er eerst nog zo’n 30 miljoen euro, een ruwe schatting, worden verzameld ter bekostiging van de nieuwbouw, voor herstel en verbetering van het bestaande gebouw, en voor ondergrondse toegangen aan weerszijden van Paradiso. Een deel van de plannen ontstond uit noodzaak, Paradiso móét worden aangepakt. Het gebouw is in de 54 jaar sinds de ingebruikneming als popzaal al enkele keren verbouwd, maar voldoet inmiddels niet meer aan huidige normen voor milieu, veiligheid en geluid. Toen onlangs het publiek ritmisch stond te springen bij een punkconcert, sloeg in de kelder het stof uit de stenen, aldus Van Itallie. De boogvormige poorten begonnen los te zitten (ze zijn inmiddels met planken verstevigd). ‘100jaarparadiso.nl’ heet dan ook de website over de plannen: Paradiso wil in 2068 zijn eeuwfeest halen. Dak en fundering zijn verouderd, de muren zijn gammel, de indeling is achterhaald. Een toekomstbestendig Paradiso zal bovendien duurzame energie gebruiken en geen geluidsoverlast meer geven. Van Itallie, die in 2020 directeur werd, dacht: als we toch moeten verbouwen, kunnen we dan ook uitbreiden? Hij zocht contact met Klaas Hummel, toenmalig eigenaar van het ‘landje’. Hummel bleek, ondanks de belangstelling van andere kandidaten, genegen om de grond aan Paradiso te verkopen.  Tijdens het ruim een jaar durende aankooptraject ontstond het plan voor de nieuwe kavel: een gebouw van vijf etages, wat een uitbreiding betekent van het huidige oppervlak van ruim 1.200 vierkante meter. Paradiso’s beleidsontwikkelaar Fred Bond zegt dat bijzaken zoals kantoor en technische installaties zullen worden ondergebracht in het nieuwe gebouw. Zo ontstaat in het hoofdgebouw meer ruimte voor het publiek, bijvoorbeeld op de prachtige derde etage, waar nu kantoren zijn. In de nieuwbouw komt, naast de nieuwe kantoorruimte, een ondergrondse toegangshal met daarin waarschijnlijk een garderobe en expositieruimte. Ook komt er wellicht een winkel met merchandise en toegangskaarten, en volgens Bond is er behoefte aan voorzieningen voor ‘artists in residence’. „Zodat buitenlandse muzikanten die hier toch al zijn, een paar dagen kunnen blijven en muziek opnemen.” Van Itallie ziet ook een samenwerking voor zich met het Amsterdamse conservatorium. „We kunnen een educatieve ruimte maken, waar gasten workshops geven aan studenten.” Na realisatie van de verbouwing krijgt Paradiso een nieuwe functieomschrijving: van popzaal naar ‘cultureel centrum’. Of nee dat klinkt ouderwets, zegt Van Itallie. „Nu wordt Paradiso vaak een poptempel genoemd, dan willen we een ‘cultuurtempel’ zijn.” In de cultuurtempel krijgen meerdere kunstdisciplines aandacht: er komt ruimte voor beeldende kunst, wellicht voor filmvertoningen, en voor het uitbreiden van bestaande activiteiten als dansvoorstellingen en lezingen. Bovendien zal Paradiso een eigenschap uit de begindagen terughalen, toen het gebouw behalve als concertzaal ook bekend stond als ‘buurthuis’ waar ‘kindermiddagen’ en activistische bijeenkomsten plaatshadden. Zangeres Merol tijdens een optreden in Paradiso, in maart 2019. Foto Paul BergenANP 
 Van Itallie noemt dit de functie van ‘community centre’, of beter: huiskamer. „Een huiskamer voor de Amsterdamse jeugd.” Hij zegt het laatste woord met nadruk. „We hopen weer een wat jonger publiek te trekken.” Dat wil hij doen dankzij ‘spraakmakende cultuur’, met inventieve nachtprogrammering en eigen inbreng van het publiek en jonge makers. „Mensen zullen zelf ideeën voor evenementen kunnen inbrengen.” Als inspiratie daarvoor noemt hij kunstproject Sexyland.World, in Amsterdam-Noord, waar buitenstaanders avonden organiseren: de ene avond een ‘ode aan de zeewind’, de volgende keer een gemaskerd bal. Dit plan zal Paradiso binnenkort al uitvoeren: vanaf 2023 wordt elke dinsdag in de bovenzaal een ‘publieksidee’ gerealiseerd. Behalve de nieuwbouw op het landje links, breidt Paradiso op korte termijn ook aan de rechterkant uit. De ondergrondse fietsenstalling tussen het gebouw en het Max Euweplein staat leeg (want verplaatst naar het Leidseplein). Die ruimte zal via ondergrondse uitgraving aan het hoofdgebouw worden ‘vastgeklikt’, als voorlopige toegang-uitgang. Deze aanpak is geïnspireerd door verbouwingen als bij het Mauritshuis in Den Haag, waar ook een ondergrondse toegang is. Dit heeft als voordeel dat het gebouw van Paradiso zelf, een monument, niet wordt aangetast. De behoefte aan een nieuwe toegang hangt samen met de huidige geluidsoverlast, die voor een aantal buurtbewoners langzamerhand nijpend is. Volumemeters van de gemeente wezen een te hoog aantal decibel uit: van de muziek die door de muren trilt, en van het publiek dat staat te praten op straat – vooral na afloop van een clubnacht. Buurtbewoners hebben zich verenigd in een actiegroep en proberen de nachtvergunning te laten intrekken. Daarom wil Paradiso zo snel mogelijk deze ondergrondse uitgang aanleggen. Dat zou een psychologisch effect hebben. „Volgens onderzoek zijn mensen vaak luidruchtig als ze uit een zaal met harde muziek komen, maar tegen de tijd dat ze uit die tunnel zijn, is die neiging minder.” Hij hoopt de muren van het gebouw zelf niet te hoeven isoleren, want dan worden ze een halve meter dikker, ten koste van de zaalruimte. In plaats daarvan wil hij aan beide kanten van het gebouw een glazen ombouw, een ‘akoestische en thermische schil’ die veel overlast wegneemt.  En zo „borrelt het van de ideeën”, zegt Van Itallie. Paradiso wil duurzamer worden in brede zin. Maar eerst is er geld nodig. Paradiso kocht het landje zelfstandig met een hypotheek – die door zakelijk directeur Laurentine Pels Rijcken werd verworven bij de Rabobank, een uitzonderlijke investering uit betrokkenheid bij het onderwerp – maar heeft geen kapitaal voor de nieuwbouw en verbouwing. „Voor die financiering zijn we afhankelijk van de gemeente, fondsen en particuliere donateurs. Ambtenaren, politieke partijen en de Kunstraad kennen de plannen en zijn positief. Om donateurs te interesseren, zullen we binnenkort wervingscampagnes lanceren.” Van Itallie weet niet hoelang de verbouwingen zullen duren. Om te beginnen wordt er nu een ‘programma van eisen’ opgesteld, dat bijvoorbeeld voorschrijft hoeveel kilo lampen het dak moet kunnen dragen. Daarna gaan architecten een ontwerp maken. Over de vorm en stijl van de nieuwbouw is nu nog weinig te zeggen. Van Itallie: „Eerst stelden we ons iets sobers voor. Maar toen dacht ik, waarom eigenlijk? Misschien willen we juist een uitbundig gebouw.” Hij lacht. „Het wordt wellicht iets daar tussenin.” Meer info op 100jaarparadiso.nl Het ‘Paradiso-landje’ in Amsterdam waar Paradiso wil uitbreiden. Foto Roger Cremers 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/paradiso-koopt-naastgelegen-grond-en-gaat-uitbreiden-a4137871
2022-08-02||Opinie | Maak werk van binnenlucht op scholen||Niemand kan er  omheen: klimaat en energiecrisis beheersen het nieuws.  Het kabinet deed een dringende oproep aan bedrijven en huishoudens om zo veel mogelijk energie te besparen. Het wordt spannend of de komende winter aan de energievraag kan worden voldaan. Tegelijk moet het onderwijs  deze winter, koste wat kost, fysiek doorgaan. Je zou verwachten dat dan ook maximale aandacht is voor alle randvoorwaarden om dat verantwoord mogelijk te maken. Daar wringt de schoen.  Daniëlle Woestenberg is voorzitter van CNV Onderwijs. We weten inmiddels dat aerosolen een flinke rol spelen bij verspreiding van het coronavirus en dat ook kinderen en jongeren het virus kunnen overdragen. Een deel van de scholen heeft inmiddels een goed werkend ventilatiesysteem. Een ander deel nog niet, vaak omdat het gebouw niet geschikt is. Na twee jaar corona is de realiteit dat als de CO2-meter op school oranje of rood uitslaat, ramen en deuren open moeten. Voor de veiligheid. Ook in de winter. In een klas vol kinderen en jongeren.  Dat aan de energievraag van de scholen ook bij schaarste zal worden voldaan, ontslaat het onderwijs niet van de plicht tot verstandige omgang met energie. Toch vindt de sector en de minister ramen en deuren open in de winter een verantwoorde oplossing voor een mogelijk derde coronawinter.  Wat gaat hier mis? We vinden in Nederland burgerschap belangrijk. We leren de leerlingen op papier dat we als samenleving verantwoordelijk zijn voor klimaat en duurzaamheid. In dezelfde klas laten we ze zien dat het oké is om voor de mussen te stoken. Dan hebben we het nog niet over de extreem gestegen stookkosten die ten koste gaan van het onderwijsbudget dat anders ingezet kan worden voor een rijke schooldag, kansengelijkheid en opvangen van het lerarentekort. Of over het effect van de tocht en kou op de vatbaarheid voor ‘gewone’ virussen in het griepseizoen, terwijl we een lerarentekort hebben. Het kan anders. Luchtreiniging zou een goed werkend, relatief goedkoop alternatief kunnen zijn voor scholen waar ventilatiesystemen (nog) niet toepasbaar zijn. In de zorg worden luchtreinigers immers al jarenlang toegepast. In februari 2021 publiceerde het team van Bert Blocken (TU Eindhoven/KU Leuven) de resultaten van een stresstest voor ventilatie en luchtreiniging in een sportschool met 35 zwaar sportende testpersonen, waaruit bleek dat een ventilatie- of reinigingsfrequentie van zes  per uur de aerosolenconcentraties met 90 tot 95 procent  kan reduceren.  In het buitenland wordt luchtreiniging dan ook als zeer interessant middel in de strijd tegen virusoverdracht op scholen gezien.  Verschillende Duitse deelstaten, zoals Noordrijn-Westfalen, Berlijn en Beieren, hebben al vele tientallen miljoenen in de toepassing op scholen geïnvesteerd. In België wordt gewerkt aan een ambitieus plan rond gezonde binnenlucht in alle publieke ruimtes, waaronder scholen, waar ook luchtreiniging onderdeel van uitmaakt. Daar loopt een groot onderzoek op meer dan tachtig  scholen waar inmiddels op initiatief van de TU Eindhoven ook Nederlandse scholen bij  betrokken zijn. De eerste meetresultaten daarvan zijn zeer positief. De Nederlandse overheid stelt zich echter bijzonder passief op en toont nauwelijks interesse.  Het Nederlandse onderwijs moet deze winter weer ‘gewoon’ ramen en deuren openzetten en naar buiten lopen als de CO2-meters op rood gaan. Hoe leggen we dat onze kinderen uit? Het onderwijs kan nog wel wat klimaatwinst halen en zich niet onttrekken aan de maatschappelijke verantwoordelijkheid. Hoog tijd voor minister Jetten (Klimaat, D66)om zijn collega’s van OCW hierop aan te spreken. Daar wordt heel Nederland beter en daarnaast minder ziek van!||https://www.nrc.nl//nieuws/2022/08/01/maak-werk-van-binnenlucht-op-scholen-a4137877
2022-08-02||De geschiedenis van kavel 10691, een begeerd en omstreden stukje Amsterdam||Als kavel nr. 10691 binnenkort door poptempel Paradiso bebouwd wordt, krijgt het laatste stukje nooit-benutte grond in Amsterdam-Centrum eindelijk zijn bestemming. Het land, dat ligt ingeklemd tussen de Weteringschans en Singelgracht, met aan de ene kant een stadsvilla en aan de andere kant Paradiso, staat al jaren te verwilderen, omgeven door hoog hekwerk.  Over deze 698 vierkante meter bouwgrond wordt intussen al minstens 140 jaar gedroomd en gestreden. Het land werd gekraakt, beplant, tijdelijk bebouwd en illegaal bewoond en was een van de weinige leegstaande kavels met een eigen twitteraccount, ‘HetLandjeNaastParadiso’, ter berichtgeving van plannen en wederwaardigheden.  Sinds de oplevering in 1880 van het gebouw van kerkorganisatie De Vrije Gemeente, voorloper van popzaal Paradiso aan Weteringschans 8, ligt het terrein braak. Het werd jarenlang gebruikt als parkeerplaats. Ooit voor koetsen, en later, toen Paradiso eenmaal bestond, voor bezoekers die hun auto in het ellipsvormige straatje kwijt konden. En steeds waren er nieuwe kandidaten met nieuwe plannen voor ‘het landje’.  Gezicht op het kerkgebouw van de Vrije Gemeente, Weteringschans 6-8, ontworpen de architect A. Salm. Oorspronkelijke kabinetfoto uitgegeven door A. Jager. Foto 236 uit het album van W.J.R. Dreesmann. Foto Stadsarchief Amsterdam
 In de jaren zeventig was de gemeente van plan om Paradiso af te breken, en het vrijgekomen perceel plus het naastgelegen veld te bebouwen met hotels, appartementen en een parkeergarage (dit werd voorkomen door buurtprotesten). Later zou de grond een maatschappelijke invulling krijgen, in de vorm van een fietsenstalling of kinderdagverblijf, maar ook dat ging niet door. Buurtbewoners zagen een moestuin of groentekas voor zich, het tegenover gelegen Barlaeus Gymnasium wilde er een dependance neerzetten. In 2000 werd de kavel gekocht door vastgoedondernemer Klaas Hummel, in de twintig jaar daarna volgden verschillende voorstellen: voor een hotel, een appartementencomplex, horeca en een ondergrondse parkeergarage. In 2012 was er een ontwerp voor de bouw van een ‘muzikantenhotel’, voor gasten van Paradiso. Alle plannen ketsten af. Ofwel op kwesties rond vergunningen, ofwel op acties van buurtbewoners, die bijvoorbeeld geen appartementencomplex in de vorm van een ‘grafzerk’ als uitzicht wilden. Ook waren er ambtelijke beslommeringen tussen eigenaar Klaas Hummel en de gemeente over bouwplannen. Maar nu zijn bestemmingsplan, vergunningen en verkoop dan toch rond.  Al werd er nooit gebouwd, het land wisselde al eerder van bezitter: in 1990 werd het perceel verkocht voor een bedrag van 69.000 gulden; in 1995 voor 250.000 gulden en in 2000 voor 1.950.000 gulden. Paradiso betaalde nu 3,5 miljoen euro, en is daarmee eindelijk eigenaar van dat wat in de volksmond al lang bekend staat als het ‘Paradiso-landje’. Het stuk grond naast Paradiso dat aangekocht is door de popzaal. Foto Roger Cremers 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/de-geschiedenis-van-kavel-10691-een-begeerd-en-omstreden-stukje-amsterdam-2-a4137870
2022-08-02||De meest succesvolle basketballer ooit werd gedreven door rechtvaardigheidsgevoel en getroffen door discriminatie||Wie is toch die oude zwijgzame man naast Kawhi Leonard, zullen sommigen zich in juni 2019 hebben afgevraagd, de laatste keer ‘voor corona’ dat de trofee voor de beste speler (MVP) uit de finale van de NBA persoonlijk door basketballegende Bill Russell aan de winnaar werd uitgereikt. Het was een tafereel zonder veel uiterlijk vertoon, de oude kampioen en de nieuwe, van de Toronto Raptors, wisselden amper een woord. De trofee die Leonard had ontvangen, draagt sinds 2009 de naam van Russell, een man die altijd bij voorkeur op de achtergrond bleef, ook toen hij in de jaren vijftig en zestig van de vorige eeuw zelf een superster was. Toch stond daar de meest succesvolle speler uit de geschiedenis van het basketbal. In de periode 1957-1969 behaalde hij met de Boston Celtics, de enige club waarvoor hij speelde, elf NBA-titels – van de zeventien die de Celtics tot nu toe in totaal wonnen. Zijn laatste twee kampioenschappen behaalde hij als speler-coach: in 1967 werd Russell de eerste zwarte coach in één van de vier grote sportcompetities (basketbal, American football, ijshockey en honkbal) in Noord-Amerika. Zondag overleed hij, 88 jaar oud. Van de twee grootste zwarte basketbalhelden uit de jaren vijftig en zestig was Wilt Chamberlain (1936-1999) de langste (2.16 meter) en degene die tussen de wedstrijden door het meeste plezier maakte. Bill Russell (2.08 meter) was de man die honderd procent voor zijn sport leefde en zich profileerde als voorvechter van gelijke rechten voor Afro-Amerikanen in de VS. Chamberlain wendde zijn roem vooral aan om vrouwen in bed te krijgen; naar eigen zeggen sliep hij met 20.000 vrouwen – een aantal dat Russell in zijn carrière niet eens in gescoorde punten haalde (14.522).  Al zijn records ten spijt, waaronder de indrukwekkende en ongeëvenaarde honderd punten in één wedstrijd – Chamberlain moest met gewonnen NBA-titels zijn meerdere erkennen in William Felton Russell. Zijn twee kampioenschapsringen staken schril af bij de elf van de nummer zes van de Celtics,  de enige basketballer ooit die meer ringen dan vingers had. Weinig basketballers ook die zo trouw waren aan hun club. Ondanks aanbiedingen bleef Russell bij de Celtics, tenminste, als speler. Later coachte hij ook nog de Seattle Supersonics en de Sacramento Kings, zonder noemenswaardig succes. Maar in Boston, waar sinds 2013 voor het stadhuis zijn standbeeld staat, groeide hij uit tot de spil van de basketbaldynastie. Hij verliet de club en de stad pas toen hij daar alles gewonnen had, als speler en als coach. Voordat Russell in december 1956 zijn NBA-debuut maakte, werd hij met de Amerikaanse ploeg in Melbourne olympisch kampioen, na een ruime zege op de Sovjet-Unie: 89-55. De pas 22-jarige Russell was in Australië aanvoerder van het team dat zijn land ook een fraaie overwinning met een politieke lading bezorgde: het was tijdens het dieptepunt van de Koude Oorlog tussen Oost en West, een paar weken nadat de Russen Hongarije waren binnengevallen.  Sinds de jaren 90 van de vorige eeuw zijn basketbalprofs welkom op de Spelen, destijds bestonden de teams uit amateurs. Tot de Zomerspelen in Melbourne speelde Russell nog in een college-team, dat van de Universiteit van San Francisco, in Oakland. Daar was hij na de middelbare school terechtgekomen „in een zee van witte mensen, in een tijd waarin zwarte spelers nog geen beurs kregen voor prestigieuze universiteiten”. Net als in die ploeg, en later bij de Celtics, was op de Spelen K.C. Jones zijn teamgenoot. In de VS hadden ze eerder in dat olympische jaar voor de tweede achtereenvolgende keer met het universiteitsteam de Amerikaanse amateurkampioenschappen (NCAA) gewonnen: in 1955 leverde die eerste van twee titels Russell een uitnodiging bij president Eisenhower op – zijn vader reed hem naar de andere kant van de VS. Na zijn olympische succes begon Russell eind 1956 zijn profcarrière in Boston. Hij werd gedraft door de St. Louis Hawks, maar die ruilden hem graag voor twee spelers van de Celtics. Daar wist coach Red Auerbach naar eigen zeggen al meteen dat hij de beste basketballer ter wereld had ingelijfd. Aan het eind van Russells debuutseizoen troffen de Celtics in de NBA-finale van 1957 de St. Louis Hawks. In hun zevende en beslissende onderlinge duel won Boston zijn eerste titel, de eerste dus  van Russell. Hij baalde dat niet hij maar zijn witte teamgenoot Tim Heinsohn gekozen werd tot rookie van het jaar. In 1958 veroverden de Hawks de NBA-titel, nadat Russell in het derde onderlinge duel in de finale moest afhaken met een enkelblessure, maar in de acht jaren daarna maakten de Celtics de dienst uit in het Noord-Amerikaanse basketbal. Ver na zijn actieve carrière, in 1980, werd Russell door basketbaljournalisten verkozen tot beste speler ooit uit de NBA. Pas vier jaar later zou Michael Jordan zijn profdebuut maken, LeBron James was nog niet geboren. Jordan, de meest succesvolle van die twee, kwam met zijn aantal NBA-titels overigens niet in de buurt van de elf van Russell: hij won er zes, ook alle met hetzelfde team, de Chicago Bulls. „Legends are forever”, twitterde Jordan zondag na het nieuws van Russells dood. LeBron James staat in het zicht van zijn sportpensioen op vier titels. Russell veranderde en vernieuwde de sport, vooral in defensief opzicht. Al in zijn eerste jaren als speler sprong hij omhoog om schoten te blokkeren toen dat nog niet gebruikelijk was. Conservatieve coaches hadden het over ‘negro basketball’, anderen spraken van ‘Russell moves’. Van schoten blokkeren maakte Russell een gevreesd wapen, zijn handelsmerk. Hij ontwikkelde zich tot een unieke verdedigende speler. Voor een basketballer van zijn lengte was hij erg beweeglijk, hij sprong uitzonderlijk hoog en het kostte hem weinig moeite een paar tegenstanders tegelijk te dekken. Van zijn linkshandigheid maakte hij een voordeel. Scoren was niet zijn sterkste punt, goed passen des te meer, net als rebounden en snel omschakelen van verdedigen naar aanvallen – de fast break. Bescheiden als hij was liet center Bill Russell vooral zijn teamgenoten schitteren.   Als William Felton Russell werd hij in 1934 geboren in West Monroe, in Louisiana in het diepe zuiden van de Verenigde Staten, en hij groeide daar ook op. Racisme was nooit ver weg; de boeken die hij schreef staan vol met racistische ervaringen. Verhalen over lynchpartijen hoorde hij als kind, en dat waren nooit geruchtmakende zaken die de kranten haalden, schreef hij in zijn boek Second Wind – The Memoirs of an Opiniated Man (1979). „Zwarten verdwenen simpelweg, en mensen waren gewoon bang om het erover te hebben laat staan er drukte over te maken.” In dat boek vertelde hij dat zijn opa in 1917 ruzie kreeg met een witte man over het bewerken van zijn land. Die witte man kwam ’s avonds terug met de Ku Klux Klan, en nadat opa zijn gezin in veiligheid had gebracht hield hij met zijn Winchester de KKK op afstand – met succes. Van zijn eigen vader leerde Russell dat iedereen, net als opa, voor zichzelf ergens een grens moet trekken – een les die Russell in zijn oren knoopte. Toen hij op zijn negende naar Californië verhuisde, waar zijn basketbalcarrière begon, maakte het diepe indruk op hem dat hij met vader en broer Charlie L. in de trein van Louisiana naar Oakland tot St. Louis (Missouri) eerst in de coupé voor kleurlingen moest zitten, en dat ze daarna overal mochten plaatsnemen waar ze wilden. Als tiener in Oakland werd hij door witte agenten op straat herhaaldelijk aangehouden en als ‘nigger’ aangesproken.  Ook in het Boston van 1956 waar zwarten in een getto woonden, werd hij niet met open armen ontvangen. Nadat hij daar met de Celtics voor de derde keer de NBA-titel had gewonnen, werd hij uitgescholden toen hij met zijn nieuwe Lincoln voor het stoplicht stond. Toen hij een huis wilde kopen in een witte voorstad van Boston, probeerden bewoners met een petitie de komst van de zwarte sportheld tegen te houden. Toen hij daar eenmaal woonde en het gezin Russell van een vakantie terugkeerde, troffen ze thuis een vernielde inboedel aan. Met stront was het woord ‘nigga’ op een muur gekliederd. En toen hij met zijn zoons William jr. en Jacob in 1962 weer eens naar Louisiana ging, voor familiebezoek, mochten ze onderweg geen restaurant in en werden ze bij hotels geweigerd – dus sliepen ze in de auto, langs de kant van de weg. Een jaar eerder had hij onderweg in Kentucky met de Celtics een soortgelijke ervaring gehad: nadat twee zwarte spelers uit zijn team in een hotelbar niet bediend waren, besloten ze gedrieën de wedstrijd daar tegen de St. Louis Hawks niet te spelen en werden ze door coach Auerbach op het vliegtuig terug naar Boston gezet. Russell was ook een drijvende kracht in de Amerikaanse burgerrechtenbeweging. Hij zat op een van de voorste rijen bij Martin Luther King toen die in 1963 in Washington zijn I have a dream-speech hield, hij nam het met andere grote zwarte sporters op voor Muhammad Ali toen die weigerde tijdens de Vietnamoorlog in militaire dienst te gaan, ging naar Jackson in Mississippi kort nadat daar een zwarte burgerrechtenactivist was vermoord om er onder doodsbedreigingen een basketbalkamp voor zwarte en witte kinderen te organiseren, en hij steunde de twee zwarte atleten Tommie Smith en John Carlos toen die op het erepodium op de Olympische Spelen in Mexico hun vuisten-in-zwarte-handschoenen omhoogstaken als steunbetuiging aan de Black Panther-beweging. Russell betreurde het dat hij ze niet voor was geweest met dat  gebaar. Hij had begrip voor de vreedzame benadering van Martin Luther King en weigerde de militante benadering van Malcolm X af te wijzen. Net als zijn vader en zijn grootvader predikte Russell geweldloosheid, „totdat de eerste vuistslag werd uitgedeeld”. Russell was van mening dat zwarte sporters veel hebben bereikt in de sport, maar dat er vooral buiten de sporthallen en de stadions nog veel werk te doen viel. Hij liet ook geen gelegenheid voorbijgaan om jongeren, zwart én wit, te wijzen op het belang van onderwijs. Dat had hij vooral meegekregen van zijn moeder, die hem de doopnaam Felton had gegeven, naar Felton Grandison Clark, toen president van de zwarte Southern University in Louisiana. Russells moeder overleed onverwacht toen hij twaalf was. Toen hij voor de begrafenis van zijn moeder terugging naar Louisiana, bleek dat zijn vriendinnetje van voor de verhuizing naar Californië, bijgenaamd Too Little, ook was overleden, pas elf jaar oud. Ingrijpende gebeurtenissen als deze hadden van Russell naar eigen zeggen een ‘loner’ gemaakt, „een introverte jongen waar leeftijdgenoten door de mannelijkheidsrites gingen van roken, vechten en seks”. De jonge Russell vluchtte in boeken, en was bijna elke dag in de bibliotheek te vinden. Hij las over slavernij en zijn eerste held – naast zijn moeder - werd Henri Christophe, de zwarte man die zich opwerkte van bordenwasser tot president en koning van het noorden van Haiti. „Hij was het tegenovergestelde van een slaaf. Zijn leven maakte me ervan bewust dat zwart zijn niet alleen maar een gevoel van beperking met zich meebracht.” Als basketballer groeide zijn zelfvertrouwen, vooral dankzij een witte docent die basketbalcoach was op de zwarte middelbare school die hij bezocht. Naar eigen zeggen was hij niet langer onhandig in alles wat hij deed, behalve als het om vrouwen ging. In alles wat hij deed werd Bill Russell gedreven door zijn rechtvaardigheidsgevoel, zonder zich op de borst te slaan, zoals hij ook als basketballer geen showman was en dunks en grote gebaren na mooie acties en overwinningen schuwde.  President Barack Obama prees hem in 2011 in het Witte Huis als sportman en als mens toen hij Russell de Presidential Medal of Freedom omhing, de hoogste Amerikaanse burgeronderscheiding. „We hebben vandaag een reus verloren”, twitterde Obama zondag kort na het nieuws van Russells overlijden, in een koor van lofzangen op diens leven. „De grootste kampioen uit de basketbalgeschiedenis, en een wegbereider van burgerrechten, die opkwam voor de rechten en de waardigheid van álle mensen.” Op de vraag of hij basketballer was, antwoordde hij eens: „Nee. Dat is wat ik doe, niet wat ik ben.” Al decennia geleden bedacht hij een grafschrift: ‘Bill Russell, he was a man.’||https://www.nrc.nl//nieuws/2022/08/01/de-meest-succesvolle-basketballer-ooit-werd-gedreven-door-rechtvaardigheidsgevoel-en-getroffen-door-discriminatie-a4137875
2022-08-02||De bever is een ingenieur. Hij regelt de nodige vernatting van het landschap||Vanaf een zandpad wijst ecoloog Gijs Kurstjens naar het moeras aan de linkerkant. „Zie je die scheef staande, half dode berk? Daar ergens zou een beverburcht moeten liggen”, zegt hij. De spanning stijgt. Gaan we een bever spotten? Maar helaas, nog niet. Op deze plek is nauwelijks iets te zien. Een muur van bramen en brandnetels belemmert het zicht. We lopen verder. Het is een warme maandagavond in Beek, een dorp vlak bij Nijmegen. Sinds 2011 zijn hier steeds meer bevers gekomen, vertelt Kurstjens. Er wonen zeker drie families, in een betrekkelijk klein gebied. Hier en daar hebben ze het landschap ingrijpend veranderd. Een bever bouwt dammen, zet de boel lokaal onder water en creëert zo zijn geliefde moerasgebied. „Hij wordt ook wel ecosystem engineer genoemd”, zegt Kurstjens. De bever zet z’n omgeving naar z’n hand. Op de plek waar we lopen heeft het eentonige landschap van populieren en brandnetels plaatsgemaakt voor een veel diverser moerasbos. Kurstjens somt soorten op die hij ziet: lisdodde, boswilg, cyperzegge. „Hé, luister, een grauwe vliegenvanger.” De populieren die er nog staan zijn dood en kaal. „Het doet me hier denken aan de moerassen van Louisiana.” Rond 1826 raakte de bever (Castor fiber) uitgestorven in Nederland, door overbejaging en vernietiging van zijn biotoop. Eind jaren 80 van de vorige eeuw is hij weer uitgezet, eerst in de Biesbosch, daarna in de Gelderse Poort, tussen Arnhem en Nijmegen. Kurstjens heeft geholpen met het uitzetten in Limburg en Groningen, vertelt hij. „Ik ben ze zelf mee gaan ophalen, ergens aan de Elbe.” Inmiddels heeft de soort zich over grote delen van Nederland verspreid. Kurstjens noemt het „een groot succes”. Volgens de Zoogdiervereniging zijn er nu tussen de 4.500 en 5.000 individuen in Nederland. Ecoloog Gijs Kurstjens in een gebied met veel bevers in de buurt van Nijmegen. „Het doet me hier denken aan de moerassen van Louisiana.” Foto Flip Franssen
 Maar de bever zorgt her en der inmiddels ook voor overlast, vertelt Kurstjens terwijl we over een houten vlonder lopen, net boven het wateroppervlak. Hij voert naar een school, die aan het moeras ligt. „Als de bever het waterpeil via extra dammen verder verhoogt, en de kelder van de school loopt daardoor onder water, dan mag je wat mij betreft ingrijpen”, zegt Kurstjens. Hetzelfde geldt voor hem als een bever een gat graaft in een dijk. Ook al is de bever een beschermde soort. „Ik ben daar heel pragmatisch in.” In Limburg, weet Kurstjens, zijn in 2020 op zo’n zes locaties in totaal „vier of vijf” families weggevangen. Er is geprobeerd de 29 dieren elders uit te zetten. „Maar niemand wil nog bevers, omdat de soort zo succesvol is. Dus zijn ze uiteindelijk gedood.” Het wegvangen is een oplossing die maar even werkt, zegt de ecoloog. „Als het voor de bever een goeie plek is, komen andere dieren er vast weer terug.” Het zou betekenen dat er om de zoveel jaar weer tientallen bevers moeten worden gedood. „Het is zaak,” zegt Kurstjens, „om betere oplossingen te verzinnen.” De achterliggende vraag is: hoe kan de mens het landschap delen en duurzaam samenleven met dieren zoals de bever, de wolf, het hert? We komen bij een stuk met duidelijke beverknaagsporen. „Die zijn nog niet zo heel oud”, zegt Kurstjens terwijl hij over de potloodvormige boomscheuten wrijft. „Vier, vijf dagen, schat ik.” De bever is herbivoor. Het idee bestaat dat hij vooral boombast eet. Het liefst zachte soorten als wilg en populier. Maar in Nederland leeft hij driekwart van het jaar op kruidachtige planten, zegt Kurstjens. Door klimaatverandering zijn die steeds langer door het jaar heen beschikbaar. De bever is niet alleen gunstig voor de biodiversiteit, legt Kurstjens uit. Hij kan ook helpen met een opkomend probleem: droge zomers. „We moeten ons land herinrichten om water beter vast te houden.” En dat is precies wat de bever doet: moeras maken. Met name op de hogere zandgronden kan de soort volgens Kurstjens helpen gebieden te vernatten. Hij kent een goed voorbeeld, net boven Roermond. „Waterschappen voeren soms jarenlange, moeizame discussies met natuurorganisaties en boeren over mogelijke maatregelen om ergens het waterpeil te verhogen. En dan komt er een bever en die regelt het zo.” We lopen terug naar onze fietsen. Kurstjens weet nog een plek, tien minuten verderop, waar een burcht wel goed zichtbaar is. Als we daar dichterbij komen, houdt hij zijn wijsvinger voor de mond. Stil zijn! De burcht ligt er inderdaad prominent bij. Hij is gemaakt van opvallend rechte takken. Kurstjens, fluisterend: „Het is zaaghout van de eigenaar van het landje. De bever heeft de takken versleept.” De burcht is omgeven door sneeuwbes, meteen erachter staat een prachtige hemelboom. Kurstjens fluistert verder. De leerboeken zeggen dat een beverfamilie minstens twee kilometer aan oever nodig heeft. „Maar op deze plek is het misschien 300 meter, niet meer.” Hij wil maar zeggen: de bever kan zich best aanpassen. Dan horen we water spetten. En even later het typische snelle geknaag van een bever: taktaktaktaktaktak. Zou het dan toch? Voorzichtig komen we dichter bij de beek. We zien golfjes in het water. En even later zwemt inderdaad een bever voorbij. Een jong. Vanuit de verte komt toevallig de eigenaar van het landje aanlopen. Hij vertelt dat het beverpaar twee jongen heeft gekregen. Hij heeft net met zijn mobiel een filmpje gemaakt van de moeder, die zich wast en één van de jongen bij zich heeft. Dan vraagt hij aan Kurstjens wat hij kan doen om te voorkomen dat de bevers zijn fruit- en notenbomen aanknagen. Hij heeft er al allerlei instanties voor benaderd, maar raakt in bureaucratie verstrikt. Kurstjens knikt begrijpend. Hij raadt aan een speciale pasta te kopen, die je op de stam smeert. De geur houdt bevers op afstand. De eigenaar kijkt hoopvol. „Want ik wil goed voor de bevers zorgen, maar ook voor m’n bomen.”  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/01/de-bever-is-een-ingenieur-hij-regelt-de-nodige-vernatting-van-het-landschap-a4137688
2022-08-02||Nichelle Nichols groeide uit tot een rolmodel voor Afro-Amerikaanse meisjes||Ze hoefde geen dienstmeisje te spelen, maar kreeg een prominente rol. De Afro-Amerikaanse actrice Nichelle Nichols werd in de jaren zestig gecast als luitenant Nyota Uhura in de scifi-serie Star Trek — een unicum. Ze was destijds een van de eerste zwarte actrices met een niet-stereotiep personage, en een rolmodel voor velen. Nichols overleed zaterdag op 89-jarige leeftijd.  Nichols werd op 28 december 1932 geboren in een voorstad van Chicago, als dochter van een burgemeester en een huisvrouw. Haar doorbraak kwam in 1961 met een rol in Kicks and Co., een veelgeprezen musical over een volledig Afro-Amerikaanse universiteitscampus. Daarnaast was zij de beginjaren van haar carrière actief als danseres en nachtclubzangeres en deed ze af en toe acteerklussen. Zo verscheen ze in 1964 als gastactrice in een aflevering van The Lieutenant, een televisieserie die in het teken stond van discriminatie. Herinnerd zal Nichols vooral worden om haar verschijning in Star Trek, waarin ze in 1966 de rol van luitenant Uhura op zich nam. Iconisch moment was een van de eerste interraciale kussen in de televisiegeschiedenis. Gedwongen door buitenaardse wezens en enigszins ongemakkelijk gaven Nichols (Uhura) en haar witte co-acteur William Shatner (Kapitein Kirk) elkaar in 1968 een lip-tegen-lip-kus in plaats van op de wang — en dat was een mijlpaal.  Nichelle Nichols in de originele eerste Star Trek serie 1966-1969 Paramount Television/Kobal/Shutterstock/ANP
 Ondanks het succes van de serie overwoog Nichols na het eerste seizoen een carrière op Broadway na te jagen. Dat ze uiteindelijk besloot te blijven, kwam mede door een persoonlijk gesprek met dominee en burgerrechtenactivist Martin Luther King. King, zelf fan van de serie, overtuigde haar ervan dat haar personage deuren opende voor andere Afro-Amerikanen in de televisiewereld. Zo was het personage Uhura een rolmodel voor de jonge Whoopi Goldberg, die later de rol van Guinan zou vertolken in Star Trek: The Next Generation. Goldberg herinnert zich dat ze „verbaasd en opgetogen” was dat een zwarte vrouw een keer niet de rol had van dienstmeisje. In 1969 werd de laatste aflevering van de eerste Star Trek-serie uitgezonden en ging Nichols als vrijwilliger aan de slag voor ruimtevaartorganisatie NASA. Daarbij zette ze zich decennialang in voor het aantrekken van vrouwelijke astronauten. En niet zonder succes. De eerste zwarte vrouw in de ruimte, Mae Jemison, heeft eens gezegd dat het Nichols was die haar interesse had gewekt voor de ruimtevaart. Intussen bleef Nichols acteren en vertolkte ze onder anderen nog de rol van luitenant Uhura in een tweede Star Trek-serie en een filmreeks rond het scifi-universum. Nichols, twee keer getrouwd en gescheiden, had één zoon. Die heeft haar dood zondag via Facebook bekendgemaakt. „Een grote ster aan het firmament schijnt niet meer voor ons, zoals het zoveel jaren heeft gedaan”. De Amerikaanse president Joe Biden prees Nichols vervolgens in een verklaring voor het doorbreken van stigma’s. De Verenigde Staten zijn volgens hem „een pionier” op het gebied van toneel en televisie verloren „die herdefinieerde wat mogelijk is voor zwarte Amerikanen en vrouwen”. Ook Star Trek-co-acteur George Takei noemt Nichols een pionier en heeft op Twitter zijn verdriet geuit over haar overlijden. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/01/nichelle-nichols-groeide-uit-tot-een-rolmodel-voor-afro-amerikaanse-meisjes-a4137869
2022-08-02||Rapper Pink Siifu toont in 013 zijn opgekropte walging van  racistisch Amerika||De in Alabama geboren en in Los Angeles woonachtige rapper Pink Siifu bouwde in moordend tempo een indrukwekkende catalogus op. Op zijn 46 (!) EP’s, albums en mixtapes uit het vorige decennium reikt hij van stoffige boombapbeats tot verwrongen ambient. Dat gevarieerde palet kwam tot culminatie in NEGRO, een intens album dat hij vlak voor de zomer van 2020 uitbracht. De uitgesponnen versie van die plaat speelde hij live voor een veertigkoppig publiek in 013. Free jazz, lo-fi hiphop en samples werden versterkt door de elementen van hardcore, noise en punk die zijn band met zich meebrengt. Vooral drummer Mekala Session valt op, zeker als hij breedlachend met een onorthodox ritme Siifu lijkt te willen verrassen met iedere vroege slag op de snaredrum.  Siifu op zijn beurt liet zijn technische vaardigheden horen tijdens felle coupletten, maar stond ook weleens paranoïde te stotteren. Met kreten drukte de voorman dan zijn verontwaardiging en ongeloof uit over hoe het is om te vrezen voor het leven in de schaduw van een racistische samenleving. Er was een onderlaag van manische woede hoorbaar tijdens de snelle punknummers. Maar de strijd tegen het politiegeweld is geen sprint maar een marathon, leek de hele band  te beseffen. Het tempo en volume gingen dan ook regelmatig omlaag tijdens ritmewisselingen die compleet uit het niets leken te komen. Alle bandleden kregen veel ruimte voor improvisatie en solo’s. Toen een dreigend anti-politie-anthem uitmondde in een moddervet stuwende funktrack en er daarna razendsnel geschakeld werd naar progrock-fragmenten, onderstreepten ze; zowel Pink Siifu als zijn band Negro 6’ zijn niet te typeren. In Tilburg speelden ze een stukje van hun opgekropte walging af.  Hiphop Pink Siifu & Negro 6’. Gehoord: 31/7,  013 Poppodium, Tilburg. Herh: 17/8, Merleyn, Nijmegen. Inl: intonijmegen.com 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/rapper-pink-siifu-toont-in-013-zijn-opgekropte-walging-van-racistisch-amerika-2-a4137874
2022-08-02||Afstudeerfilm van Bobby Tredgett is als een rit door een spookhuis||Vestibule is een film als een seance of een nachtmerrie. Ook na drie keer kijken, blijven de zes minuten flikkerende zwart-witbeelden even intrigerend als onbegrijpelijk.  Bobby Tredgett vertoonde Vestibule op de examenexpositie van de HKU in Utrecht, waar hij afstudeerde in de richting Fine Art. Soms blijft het even donker, soms flitst het scherm. Nooit is zeker wat je ziet. Alles is fluïde. Het doet denken aan een rit door een spookhuis én aan de experimentele foto’s van Man Ray.  Vestibule begint in de hal van een huis. Maar de titel staat voor meer dan dat, legt Bobby Tredgett (30) uit. „Vestibule betekent tussenruimte, het is een begrip uit de architectuur en anatomie. Dat past bij mijn onderwerpen: ruimte en lichaam. Als jong kind werd ik voor een meisje aangezien. De disconnectie tussen wat mensen zien en wat je zelf ervaart, vind ik interessant. Pas zodra je het zelf vormgeeft, heb je er controle over.” In het halletje verschijnt een ovaal masker met een harige rand, dan een persoon op de rug gezien, vervolgens komt het masker terug en liggen één of twee mensen in een bed. De camera loopt, draait, kantelt, het beeld trilt en schokt. Alles verandert, nergens is rust, behalve in de opvallende afwezigheid van geluid.  „Ik ben heel lang met het geluid bezig geweest”, vertelt Tredgett. „Omdat het zo’n intense film is, probeerde ik er met geluid adempauzes in te krijgen, maar uiteindelijke was het te veel en koos ik om het geluid eruit te houden en te focussen op beeld.”  Vestibule is eigenlijk geen film maar een reeks van een paar duizend aan elkaar geplakte foto’s. Een animatie in feite. Tredgett heeft de foto’s digitaal zwart-wit gemaakt maar verder niet bewerkt. „Ik vervorm de beelden liever direct ter plekke tijdens de opname analoog met laserstralen, spiegels, rookmachines en projecties.” Hij vindt het fijn om er samen met een stel vrienden aan te werken. „Als je bezig bent, is het bijna een performance.”  Vestibule op Youtube  Het heeft geen zin om in deze film naar een verhaal te zoeken, zegt Tredgett. „Het gaat om de tussenvorm, het vastleggen van een moment in een transformatie. Ik heb scènes meerdere keren gebruikt om een cadans te krijgen, alsof het een cirkel is die maar doorgaat. Ook visueel is het een rondje: steeds dwaal je weer door doorgangen in het huis.” Na een minuut of vijf is de camera terug in de vestibule en kijk je door het vervormende glas van de voordeur naar buiten: een vage straat. Als de camera uitzoomt, blijken in de gang maskers aan de muur te hangen. Even lijkt een geest zich te manifesteren, maar dan wordt het beeld weer zwart. Je denkt: einde, het was een droom. Maar de persoon komt terug, nu met een gehoornd masker. De camera is dan elk gevoel voor oriëntatie kwijt. Bob Tredgett neemt een tussenjaar om „mooie projecten” te doen, het liefst samen met anderen. „Mijn droom is om daarna aan de KASK in Gent een master te doen.” Vestibule is te zien op Youtube De examenexpositie van de HKU was 29 juni t/m 3 juli. Inl: exposure.hku.nl 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/afstudeerfilm-van-bobby-tredgett-is-als-een-rit-door-een-spookhuis-a4137873
2022-08-02||Vet verbranden? Dan is keihard trainen níét de oplossing||Wie lichaamsvet kwijt wil door meer te bewegen en op internet zoekt hoe dat moet, vindt al snel de ontnuchterende wijsheid dat dat nauwelijks zoden aan de dijk zet. Dat bewegen eigenlijk alleen werkt in combinatie met minder eten. Maar die wijsheid wankelt. Nieuw onderzoek laat zien dat rustig bewegen, zoals wandelen of een beetje joggen, een goede manier kan zijn om vet kwijt te raken. Zonder speciaal dieet, maar over een lange periode – van maanden.  De resultaten zijn het best voor wie het drie jaar of langer volhoudt. Mensen die regelmatig licht tot matig intensief bewegen, zijn na drie jaar nog steeds 10 kilo kwijt. Terwijl mensen die in de onderzoeken andere dieet- en beweegmethodes volgden hun aanvankelijk verloren gewicht er dan al lang weer bij hebben gegeten. De toverwoorden zijn: beter vet verteren. Maar magisch is het niet, de methode van rustig bewegen is gebaseerd op nieuwe kennis. Bij licht tot matig intensief bewegen leert het lichaam om relatief wat meer vet te verteren, in verhouding tot koolhydraten, die andere belangrijke energiebron. De trek in eten neemt op den duur af en de proefpersonen in de onderzoeken die de methode volgden voelden zich bovendien eerder verzadigd als ze wat aten. De calorierekensommetjes blijven ondertussen keihard gelden. Op die sommetjes is de wijsheid gebaseerd dat afvallen door bewegen nauwelijks helpt. Reken maar mee. Iemand van 80 kilo die dagelijks een half uur  wandelt met een snelheid van vijf kilometer per uur, verbruikt krap 150 kilocalorieën meer dan bij stilzitten. De eerste kilo is dan na twee maanden weg. Zelfs met een mild vermageringsdieet van 300 kilocalorieën minder dan de 2.000 tot 2.500  die je lichaam dagelijks nodig heeft, verlies je meer gewicht. De eerste kilo is dan in een maand al weg.   Tot nu toe werd afvallen door bewegen louter als zo’n calorieënkwestie gezien. Dan geldt: hoe intensiever je beweegt, hoe meer calorieën er in een uur tijd verdwijnen. Op internet wordt intensief bewegen daarom aangemoedigd. De adviezen variëren van feitelijke, via commerciële tot onzinnige (zoals: doe ook meer azijn in je eten). Sportschoolenthousiastelingen adviseren graag ‘hoge intensiteit interval training’ (HIIT) – om een gespierd slank lichaam te krijgen. Dat betekent één tot een paar minuten bij een hoge hartslag (boven 80 procent van het maximum) trainen en daarna een aantal minuten rustig bewegen. En dat herhalen. En het nuchtere en gezaghebbende Voedingscentrum adviseert om bij afvallen „elke dag in elk geval 60 minuten matig intensief te bewegen. Het liefst op alle dagen van de week. (…) Hoe intensiever je beweegt, hoe meer energie je gebruikt.” Het nadeel van intensiever bewegen is dat je er zo’n honger van krijgt. Zeker als er thuis een voorraad zoete tussendoortjes ligt. Of als de sportschool calorierijke sportdrankjes verkoopt. Sportdrank is ontwikkeld voor topsporters die op zoek zijn naar die ene procent extra vermogen die nodig is om te winnen. Daar heeft een gewone sterveling niets aan. Bij-eten is de grote bedreiging van afvallen door bewegen. Maar bij bewegen gebeurt méér dan alleen energie verbruiken, weten onderzoekers nu. Mensen die wat te zwaar zijn klagen bijvoorbeeld vaak dat ze hun vet zo slecht kwijtraken. Dat ze extreem honger moeten lijden om een paar kilo kwijt te raken. Veel mensen leggen zich daarbij neer, omdat het ‘in de familie’ zit. Het zijn hun genen. Dat is maar gedeeltelijk waar, is nu aangetoond. Bij veel mensen met licht tot flink overgewicht is de stofwisseling wat verstoord geraakt. Daardoor staat de vetvertering op een lager pitje en spreekt het lichaam vooral de koolhydraatvoorraad aan. En als die op is, ontstaat onweerstaanbare trek. Die vetvertering kan weer normaliseren, is nu ontdekt, door te bewegen met een intensiteit waarbij de vetvertering maximaal is. De meeste mensen verteren maximaal vet als ze licht intensief, of eventueel matig intensief bewegen. Dat komt doordat het vetverbruik bij toenemende  lichaamsinspanning een onregelmatig verloop heeft. Wie stilzit, verbruikt ongeveer evenveel energie uit vetten als uit koolhydraten. Bij toenemende inspanning stijgt het verbruik van beide energieleveranciers een tijdje continu. Maar op een gegeven moment bereikt het vetverbruik een maximum, bij licht  tot matig intensief bewegen. Bij hogere inspanning daalt het vetverbruik. Er worden wel steeds meer calorieën verbruikt, maar die komen uit koolhydraten. Bij  inspanning met hoge intensiteit (sprinten) komt alle energie uit koolhydraten. Die verdeling wordt grotendeels geregeld door stofjes die door werkende spieren worden uitgescheiden en via het bloed in het hele lichaam terechtkomen. Vroeger werden veel van die stofjes als afvalstoffen van de werkende spier beschouwd. Het moderne onderzoek toont van steeds meer van die stofjes een signaalfunctie aan – in het hele lichaam. Ze werken als we bewegen, maar ook nog een tijdje daarna. Ze zorgen voor aanvoer van energie, voor spierherstel, voor een betere stemming en ze veranderen de stofwisseling.  Wie beweegt met een intensiteit waarbij veel vet wordt verbrand, stimuleert het lichaam om die vetvoorraden weer goed aan te spreken. Ook als dat door overgewicht  verstoord is geraakt. Het hongergevoel vermindert, waardoor het makkelijker is normale, gezonde hoeveelheden te eten. Zonder tussendoortjes bijvoorbeeld.   Het nadeel van intensiever bewegen is dat je er zo’n honger van krijgt, zeker als er thuis een voorraad zoete tussendoortjes ligt Die aanpassing naar iets meer vet verteren gebeurt vooral als de vetvertering maximaal is. Dat punt varieert per individu en per moment van de dag. Het hangt af van je lichaamsconditie en ook van wat je in de voorgaande uren hebt gegeten. Maar doorgaans ligt die LIPOXmax, de FATOXmax of de FATmax (allemaal woorden voor ongeveer hetzelfde, van verschillende ‘uitvinders’) bij een inspanning waarbij de hartslag op 50 tot 70 procent van het maximum is.  Wie het precies wil weten kan het laten meten met een speciale inspanningstest. Maar als doe-het-zelver kun je net zo goed uitrekenen wat 50 tot 70 procent van je maximale hartslag is (vuistregel: het maximum is 220 min je leeftijd). Iemand van 40 jaar moet dan een beweegritme zoeken waarbij het hart tussen 90 en 125 slagen per minuut klopt, maar waarschijnlijk kun je gerust aan de lage kant blijven. Of je laat het je fitnesshorloge uitrekenen.  Een samenvatting van 350 wetenschappelijke artikelen over het onderwerp ‘maximale vetvertering’ stond in april van dit jaar in het tijdschrift Nutrients; de gegevens in dit stuk komen vooral daarvandaan. In een aantal onderzoeken naar trainen op LIPOXmax raakten de proefpersonen die het een paar maanden volhielden bijna allemaal een paar kilo gewicht kwijt, verhoogden hun vetvertering en hadden minder trek. Meestal werd er geen speciaal dieet gevolgd, maar vaak kregen de deelnemers wel uitleg over wat gezond eten is.  Wat er precies in het lichaam gebeurt bij zo’n LIPOXmax-training is nog niet helemaal opgehelderd. De kennis over die boodschappermoleculen is nog nieuw. Maar het klinkt logisch: wie gaat trainen met de intensiteit waarbij de vetvertering maximaal is, kan daar iets aan veranderen. Daarvoor is trainen per slot van rekening bedoeld. Bij intensieve en hoog intensieve trainingen, bij een hartritme van boven de 80 procent van het maximum, staat de vetvertering stil. Het is kennis die stap voor stap de afgelopen decennia bij elkaar is gesprokkeld door onderzoekers uit veel landen. En die nu een praktische toepassing kan krijgen.  Het trainen op LIPOXmax past bijvoorbeeld prima bij wat diabetes-artsen al wisten: dat door lichaamsbeweging beginnende diabetes die door overgewicht en stilzitten is ontstaan, kan worden teruggedraaid. Dat komt door verandering van de stofwisseling. Deze stofwisselingskennis past ook perfect bij wat andere onderzoekers tegenwoordig weten over de leefstijl van jager-verzamelaarsvolkeren – de paleo-mensen van wie  wij allemaal   afstammen. Die mensen jaagden door urenlang rustig achter dieren aan te hollen die in principe veel sneller zijn, maar na een paar uur opjagen uitgeput raken en dan gevangen kunnen worden. Wij hebben nog steeds de genen van die voorouders. Onze lichamen functioneren optimaal bij langdurig rustig bewegen. Geen wonder dat we optimaal vet verteren bij die licht intensieve inspanning, want op je vetvoorraad kun je urenlang voort. Uit de onderzoeken komt dat het effect al zichtbaar is bij driemaal in de week 45 minuten rustig bewegen. Maar vaker en langer is beter. Intensiever helpt hier niet. Optimaal is er een jarenlange vaste gewoonte van te maken. Ondertussen adviseren westerse overheden en de Wereldgezondheidsorganisatie om voor je gezondheid minstens vijf keer per week een half uur matig intensief te bewegen en twee keer per week krachttraining te doen. Hoe intensiever hoe beter. Waar slaat dat dan op? Die adviezen zijn vooral bedoeld om hart, bloedvaten en longen gezond te houden. Om dementie uit te stellen of te voorkomen. Het blijft een gezonde aanbeveling, maar beter vet verteren, en afvallen door bewegen, kun je dus heel goed anders aanpakken, zo lijkt het.  
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/01/vet-verteer-je-beter-als-je-rustig-beweegt-2-a4137868
2022-08-02||Triodos koopt toch geen certificaten terug van gedupeerde beleggers||Triodos Bank heeft een streep gezet door het aangekondigde terugkoopprogramma waarmee gedupeerde certificaathouders tegen flink waardeverlies hun certificaten hadden kunnen verkopen. Het is te ingewikkeld om een terugkoopprogramma uit te voeren zonder de handel in certificaten nog langer te ondermijnen, aldus de bank maandag. Voor de terugkoopactie van certificaten (aandelen zonder zeggenschap) had de ideële bank ruim 14 miljoen euro vrijgemaakt. Dat wordt nu uitgekeerd als dividend. De grofweg 45.000 certificaathouders van Triodos kunnen al 2,5 jaar niet bij hun kapitaal, zo’n 1,2 miljard euro in totaal. Sommigen zijn hierdoor financieel in de knel gekomen. Triodos gebruikte de aan- en verkoop van certificaten om eigen vermogen aan te trekken. Kopers van de certificaten financierden zo de groei van de bank én deelden daar in mee, was het idee. Maar bij het uitbreken van de coronapandemie wilden ineens te veel mensen van hun certificaten af. Daardoor kwam Triodos in de problemen. De bank legde de handel in certificaten stil. Met de aangekondigde terugkoopactie wilde Triodos de gedupeerde certificaathouders gedeeltelijk tegemoetkomen. De actie lag echter gevoelig: de waarde van de certificaten was met 30 tot 45 procent gedaald. De aangeboden oplossing was dus bij lange na niet ideaal, maar voor beleggers die in acute geldnood verkeerden beter dan niets.  In 2021 maakte Triodos bekend afscheid te nemen van de oude manier van handelen. De in- en verkoop van certificaten wordt nu verplaatst naar een besloten handelssysteem, een zogenoemde multilateral trading facility (MTF), waarop alleen vooraf goedgekeurde beleggers actief mogen zijn. De financiële instelling verwacht nog ruim een jaar nodig te hebben voordat het nieuwe handelssysteem operationeel is. Pas dan kan de handel in certificaten worden hervat.||https://www.nrc.nl//nieuws/2022/08/01/triodos-koopt-toch-geen-certificaten-terug-van-gedupeerde-beleggers-a4137867
2022-08-02||In het Kunstmuseum toont Tala Madani het moederlichaam als slagveld||Als ze uit haar bed komt, laat ze poep achter in haar lakens. Ze loopt naar haar boekenkast en aait de kaften. Ook daarop laat ze een plakkende bruine smurrie achter. Ze dwaalt van stijlkamer naar stijlkamer en overal waar ze komt: een spoor van poep. Zij is ‘shit mom’ en ze is bedekt met stront. Het druipt van haar af, soms trekt ze een opgedroogde korst los van haar lijf. Ze is moeder: en – in de optiek van de Iraanse kunstenaar Tala Madani (1981) – letterlijk een ‘shit mom’. Ze is degene die de smeerboel van haar kinderen niet kan beteugelen. Alles om haar heen is mooi, koel aan de blote voeten en kostbaar. Daartussendoor schuifelt deze moederfiguur: een lichamelijk en geestelijk slagveld, waar beproeving, opoffering, onophoudelijke zorg – de klassieke facetten van het moederschap – verbeeld worden door die plas van stront.  Madani staat bekend om haar beeldtaal die zo nietsontziend is dat het soms komisch wordt. ‘Cartoonesk’ wordt haar werk daarom vaak genoemd. En dat zal wel komen omdat haar animatiefilms – erg goed tentoongesteld in een reusachtige black box in het midden van KM21 in Den Haag – vol onbeholpen figuren zitten. Niet alleen een ‘shit mom’ (2021), maar ook amorf gevormde mannen die zichzelf opgewekt met een schaar te lijf gaan of zich weg laten waaien door een ventilator.  Tala Madani, Shit Mom (Spun), 2021.   Foto Courtesy Gallery Pilar/ Elon Schoenholz Op Madani’s eerste solotentoonstelling in Nederland is goed te zien hoeveel grimmiger haar werk is geworden in vergelijking tot de jaren dat ze aan de Rijksakademie in Amsterdam studeerde (2007 en 2008) of de Volkskrant Beeldende Kunstprijs won (2012). Madani, die inmiddels in Los Angeles woont en werkt en in behoorlijk wat grote internationale musea heeft tentoongesteld, presenteert zich in Den Haag als een woedende, soms empathische en vooral ook studieuze schilder. Haar werk – verdeeld over drie zalen, waarvan de eerste en de derde vooral schilderijen tonen – refereert openlijk en ongeacht de soms morbide onderwerpen aan formele schilderkunst. Hoe ziet een laag asfalt er van dichtbij uit? Hoe ziet de lucht eruit die door een ventilator in beweging wordt gezet. Ga dat maar eens schilderen.   Madani doet het in haar elfdelige serie Concrete Suicides (2022) als een volleerd pointillist. Dotjes, stipjes, vlekjes okergele, loodgrijze, roze en muisgrijze verf vormen het bijna letterlijk voelbare bobbelige asfalt, waar een schaduwfiguur vanaf het dak van een flatgebouw op uitkijkt of bezig is naartoe te pletter te vallen. Ook in haar serie plafondventilators – voor een deel verscholen opgehangen achter een voorzetwand – trekt je oog vooral naar de manier waarop met verf is geprobeerd dynamiek te veroorzaken.  In de middelste, grote zaal komen schilderkunst en filmtechniek samen in een kleine tien animatiefilms waarvan de boodschap indringend is. Een foetus in de baarmoeder schiet in The Womb (2019) met een revolver kijkgaten in de huid van de moeder – en wat de baby dan ziet is bepaald geen roze wolk maar oorlog, terreur, vernietiging en onderdrukking. De lange animatiefilm Shit Mom Suicide (2022) is meditatiever, hoewel niet minder aangrijpend. Op een panoramische foto van een stadsgezicht in een zondoorstoofd land bungelt aan een raamkozijn een kleine, geschilderde figuur. Deze ‘shit mom’ hangt, schommelt heen en weer.  Je zou haar willen toeroepen dat ze zich omhoog moet trekken, door het raam naar binnen moet klimmen en een ander, gelukkiger leven moet beginnen met achterlating van het oude leven. Zo bungelt ‘shit-moeder’ twintig minuten lang in een groot zonnig niets. Haar bewegingen zijn echo’s van eerdere bewegingen. En of ze loslaat of terug klimt – dat is de vraag die elke kijker voor zichzelf moet beantwoorden die de film uitziet.  Tentoonstelling Tala Madani is t/m 21 augustus te zien in KM21, Den Haag. Inl: km21.nl  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/het-moederlichaam-als-slagveld-a4137866
2022-08-02||Oud-leerlingen beginnen artikel-12-procedure om antihomobeleid Gomarus||Marijn Baggerman (21) en Mace de With (20) willen het Openbaar Ministerie (OM) er via een artikel-12-procedure alsnog toe bewegen om de Gomarus Scholengemeenschap te vervolgen. Dat bevestigt oud-leerling Baggerman na berichtgeving van het AD. Uit onderzoek van NRC vorig jaar bleek dat de middelbare school in Gorinchem door toedoen van de docenten jarenlang een onveilige plek is geweest voor leerlingen die geen hetero zijn. Op de Gomarus werd homoseksualiteit gezien als een „zonde tegen de natuur” en een „gruwel in de ogen van God”. Homoseksuele leerlingen kregen het advies om „genezing” te zoeken van hun geaardheid. De With kwam in 2016 op de school onder dwang uit de kast: haar vertrouwenspersonen sloten haar op in een kamertje, nadat ze zonder haar toestemming haar ouders hadden gebeld. Het OM vond dat strafbare feiten, maar onthield zich van vervolging: inmiddels doet de Gomarus het volgens de Onderwijsinspectie beter. Het Gomarus-bestuur is — ondanks de lezing van het OM — zelf altijd van mening geweest geen strafbare feiten te hebben gepleegd. Directeur Chris Flikweert, anderhalve maand geleden tegen NRC: „Medewerkers hebben altijd het belang van de leerling voor ogen, in 2016 en ook nu.”  Juist die houding zit Baggerman en De With dwars. Baggerman: „Toen bleek dat het OM de school niet ging vervolgen, proefden we alleen maar opluchting bij de school. Geen enkele zelfreflectie. We vragen ons af: heeft de Gomarus er wel van geleerd?” Baggerman wil excuses van de school — waar hij hogere cijfers haalde als hij bij toetsen het praktiseren van homoseksualiteit een zonde noemde — omdat die hem vijf jaar lang geen veilige omgeving heeft geboden. Baggerman: „Ik voer geen kruistocht om pesten uit te bannen: dat blijven pubers toch wel doen.” Dat volwassen docenten niet ingrepen bij homofoob pestgedrag, dáár windt hij zich over op. „Tel daarbij op dat de school in de slachtofferrol kroop na de NRC-publicatie en dat ze een kritisch rapport van de Onderwijsinspectie probeerden tegen te houden.” Het aanspannen van een artikel-12-procedure is een ultieme poging om de Gomarus ertoe te dwingen verantwoordelijkheid te nemen voor het creëren van een omgeving waarin Baggerman en De With zichzelf niet mochten zijn. Lhbti-belangenorganisatie COC vindt het „belachelijk” dat het OM heeft besloten de school niet te vervolgen. „Het OM laat leerlingen [van de Gomarus] in de kou staan. Dwang, opsluiting en discriminatie van kwetsbare leerlingen raken aan het hart van het onderwijssysteem. Het is belangrijk dat er alsnog vervolgd wordt en dat ook voor andere scholen duidelijk is: wat op [de] Gomarus gebeurde, is onacceptabel.” Het gerechtshof in Den Haag, dat de artikel-12-procedure behandelt, beslist eind deze maand of de Gomarus alsnog strafrechtelijke vervolging te wachten staat. Het bestuur van de school was maandag niet meteen bereikbaar voor een reactie op de juridische stap van Baggerman en De With.||https://www.nrc.nl//nieuws/2022/08/01/oud-leerlingen-beginnen-artikel-12-procedure-vanwege-anti-homobeleid-gomarus-a4137865
2022-08-02||De burger, de elite: we zijn allemaal kwetsbaar, toont Zomergast Sandra Phlippen||Het madonna-blauw van haar enkellange jurk verzachtte nauwelijks de boodschap van Sandra Phlippen (44) over de roodgloeiende aarde die  we uitputten. De tweede zomergast van dit seizoen studeerde sociologie en economie  en is hoofdeconoom bij ABN Amro. Presentator Janine Abbring van Zomergasten (VPRO) liet haar zelf eventuele argwaan bij de kijker wegnemen. Ze zat er niet namens de bank en zou vrijuit kunnen spreken. En dat deed ze.  Ze begon met een fragment uit De zaak Shell, een film waarin alle veroorzakers van de klimaatcrisis hun zegje mogen doen. „Ik ben een klootzak en een geldwolf bovendien”, zegt de Shell-directeur op de achterbank van zijn Tesla (ja, het is dus fictie). Ze wilde ermee zeggen: het grote afschuiven en naar elkaar wijzen is begonnen. De Shell-baas richt zich tot de vliegende, vleesetende, autorijdende consument. De consument maakt zich boos over de gulzige aandeelhouders, maar vergeet voor het gemak dat de grootste aandeelhouder het eigen pensioenfonds is.  Vingerwijzen lost het probleem niet op. Sandra Phlippen legt het ‘probleem’ nog even bondig op tafel. Als de wereld nóg 1,5 graad warmer wordt, staat in het IPCC-rapport, zal tweederde van de bevolking van Zuid-Europa straks geen drinkwater meer hebben. En, mocht iemand dat soms gedacht hebben,  dat is voor de economie ook niet goed. Die dondert in dat scenario in elkaar. Zij is hier de econoom in een denktank, zij rekent de scenario’s voor de bank door. Dus wat doen we? Krimpen en consuminderen? Of groene groei, doorgroeien binnen de grenzen van de planeet?  De wil tot groei zit diep, dat zien we in een fragment uit The Salt of the Earth van Wim Wenders. Een goudmijn in Brazilië. Een gigantisch gat in de aarde waarin 50.000 mensen graven. Dit zijn geen slaven, maar intellectuelen, boerenzoons, arbeiders die zich vrijwillig een ticket naar een goed leven hakken. De rijkdomswens  is een bijna „dierlijke drift”, het is de motor die de economie aanjaagt en drijvende houdt. En dat is óók mooi, zegt de econoom in Phlippen.  Ze brengt nuance aan in de definitie van economie als ‘zo veel mogelijk welvaart voor zo veel mogelijk mensen’. Met een fragment uit de film Sorry We Missed You over een pakketbezorger die zich bijna dood werkt. Ook in haar favoriete, verfilmde kinderboek Momo en de tijdspaarders gaat het over uitbuiting. Momo is een weesmeisje, ze  woont in een ruïne boven een dorpje en ziet dat de dorpsbewoners tijd afhandig wordt gemaakt door mannen die hun minuten  verkwisten. Zij voelde zich dat meisje, zegt Phlippen. Ze hád ouders,  en een symbiotische band met haar zusje. Maar wat ze in Momo herkende, was  het gevoel net iets buiten de maatschappij te staan en die te observeren. Nu is dat haar werk.  Momo redde  de dorpsbewoners en iets van die drang tot activisme lijkt ook in haar te zitten. Ze laat Don’t Shoot the Messenger zien, een documentaire over de protestbeweging Occupy, die in 2011 in Amsterdam het Beursplein bezette. Daarna zien we in de film  The Square hoe de elite wordt opgeschrikt door een performance van een aapman die hen  onverwacht écht te grazen neemt. De aapman, zegt Phlippen, staat voor de boze burger.  Met wie identificeer jij je, vraagt Janine Abbring. De elite of de boze burger? Het antwoord komt razendsnel: „Met de kijker.” Zij is de observator, de „voyeur”. Net zo behendig ontwijkt ze de keuze tussen ‘groen groeien’  of ‘consuminderen’. „Het moet allebei.” In het scenario dat zij ons voorhoudt, kan niemand zich rijk rekenen. De burger niet, de elite niet. „We zijn allemaal kwetsbaar.” Kom er maar in met Het verhaal van Nederland. Terug naar het jaar 300, de Vroege Kleine IJstijd, waarin gebeurde wat nakende is. Land onder water, oogsten mislukt. Toen wezen de mensen naar de  goden. En boden die hun kinderen aan. Dat waren nog eens  offers.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/01/de-burger-de-elite-we-zijn-allemaal-kwetsbaar-toont-zomergast-sandra-phlippen-a4137864
2022-08-02||Eerste schip met Oekraïens graan verlaat haven Odessa||Voor het eerst in maanden is er weer een schip met Oekraïens graan vertrokken vanuit de haven van de Zuid-Oekraïense stad Odessa. Dat heeft de Oekraïense minister van Infrastructuur Oleksandr Koebrakov bekendgemaakt op Facebook. Het vrachtschip, dat onder de vlag vaart van Sierra Leone, vervoert ruim 26.000 ton graan. Het schip arriveert naar verwachting dinsdag in de Turkse stad Istanbul, waar het zal worden geïnspecteerd voordat het verder mag varen naar eindbestemming Libanon. Door de Russische blokkade van Oekraïense havens konden schepen maandenlang niet uitvaren en ligt 22 miljoen ton graan te wachten op export. Aan de impasse kwam zo’n anderhalve week geleden een einde, toen Rusland en Oekraïne afzonderlijke overeenkomsten tekenden met Turkije en de Verenigde Naties over het hervatten van de export. Het akkoord moet voorzien in veilige scheepvaartroutes, waarop afgevaardigden van de VN, Oekraïne, Rusland en Turkije gezamenlijk toezicht houden vanuit Istanbul.  Volgens Koebrakov zijn nog zestien vrachtschepen in de haven van Odessa klaar voor vertrek. Door de Russische blokkade van havens in Oekraïne, een van de grootste graanexporteurs ter wereld, zijn de graanprijzen de afgelopen maanden wereldwijd snel gestegen en dreigen voedseltekorten. „Vandaag zet Oekraïne, samen met zijn partners, een nieuwe stap om honger in de wereld te voorkomen”, aldus de minister.||https://www.nrc.nl//nieuws/2022/08/01/eerste-schip-met-oekraiens-graan-verlaat-haven-odessa-a4137860
2022-08-02||Eerste buitenlandse schip meert aan in Oekraïne sinds begin oorlog||						We sluiten dit blog. Lees verder in het nieuwe blog.
					 						Voor het eerst sinds de Russische invasie van Oekraïne in februari heeft zaterdag een buitenlands schip aangemeerd in een Oekraïense haven. Dat schrijft de Oekraïense minister van Infrastructuur Oleksandr Koebrakov op Facebook. Het vaartuig zal graan exporteren uit het land. Het gaat om de Fulmar S, die onder de vlag van Barbados vaart. Het schip meerde aan in de haven van Tsjernomorsk, het zuidelijkste puntje van Odessa. Het is niet bekend waar het hierna heen vaart. „We doen er van onze zijde alles aan om ervoor te zorgen dat onze havens meer vaartuigen kunnen ontvangen en afhandelen”, schrijft Koebrakov. „We zijn van plan om over twee weken met drie tot vijf schepen per dag te kunnen werken.” Afgelopen maandag vertrok voor het eerst een Oekraïens schip met graan weer uit het door oorlog verscheurde land. Dat vaartuig, dat voer onder de vlag van Sierra Leone, transporteerde 26.000 ton graan naar Libanon. Sindsdien zijn nog drie Oekraïense vrachtschepen met graan vertrokken. Oekraïne was voor de oorlog een van de grootste graanexporteurs ter wereld en vele depots zitten vol graan die wacht om te worden uitgevoerd. Tot nu toe lukte dat niet, omdat Rusland havens blokkeerde en uitvaren te gevaarlijk werd geacht. Vorige maand werd een graandeal gesloten tussen Oekraïne, Rusland, Turkije en de Verenigde Naties, waarna de transporten weer hervat konden worden.

De Fulmar S in de Zwarte Zee. Foto Mehmet Emin Caliskan/Reuters

 De Fulmar S in de Zwarte Zee. Foto Mehmet Emin Caliskan/Reuters 						Rusland en Turkije gaan nauwer samenwerken op het gebied van transport, (land)bouw en financiën. Dat zijn de Russische president Vladimir Poetin en zijn Turkse ambtgenoot Recep Tayyip Erdogan vrijdag overeengekomen na een vier uur durend overleg in de Zuid-Russische stad Sotsji, zo staat in een gezamenlijke verklaring. Ook de graandeal die Turkije en de Verenigde Naties onlangs hebben uitonderhandeld met Oekraïne en Rusland kwam ter sprake. De overeenkomst, die moet zorgen voor een veilige doorgang van Oekraïense en Russische goederen via de Zwarte Zee en de Bosporus, dient „volledig” en „onbelemmerd” te worden uitgevoerd, aldus de verklaring.  Daarnaast gaat Turkije het Russische gas dat het importeert deels in roebels in plaats van Amerikaanse dollars betalen, meldt het Russische persbureau Interfax op basis van uitspraken van de Russische vicepremier Alexander Novak. Onduidelijk is welk aandeel zal worden betaald in roebels. De stap is opvallend, omdat Rusland de roebel-eis afgelopen voorjaar alleen stelde aan „onvriendelijke landen” die Russisch gas afnemen. Alle EU-lidstaten staan op die lijst, maar de Europese Commissie liet in april weten niet van aan de eis te zullen voldoen. Turkije staat niet op de lijst. Ruim twee weken geleden spraken Poetin en Erdogan bij een ontmoeting in het Iraanse Teheran ook al over het eventueel betalen van Russisch gas in roebels. Rusland levert jaarlijks zo’n 26 miljard kubieke meter gas aan Turkije, bijna de helft van de totale Turkse gasimport. Ook zorgt Rusland voor een kwart van de ruwe olie in Turkije en financiert het de bouw van een belangrijke kerncentrale. Vrijdag kwam ook de situatie in Syrië ter tafel. In de verklaring staat dat zowel Rusland als Turkije belang hechten aan het behoud van „politieke eenheid en territoriale integriteit” van het buurland van Turkije. Dat komt overeen met de Russische positie, omdat het land sinds het begin van de Syrische oorlog de belangrijkste internationale steunpilaar is voor het regime van Bashar al-Assad. De verhoudingen tussen Ankara en Damascus zijn daarentegen zeer slecht. Turkije houdt een deel van het noorden Syrië bezet.

Erdogan en Poetin spraken vier uur lang met elkaar in Sotsji. Foto Vjatsjeslav Prokofjev/Sputnik via Reuters

 Erdogan en Poetin spraken vier uur lang met elkaar in Sotsji. Foto Vjatsjeslav Prokofjev/Sputnik via Reuters 						De Oekraïense president Volodymyr Zelensky heeft donderdagavond kritiek geuit op Amnesty International, nadat de mensenrechtenorganisatie een dag eerder stelde dat de gevechtstechnieken van de Oekraïense krijgsmacht de eigen burgers in gevaar brengen. Daarmee zou Kiev het internationaal humanitair recht schenden. Volgens Zelensky probeert Amnesty hiermee „amnestie te verlenen aan de terroristische staat” Rusland. In zijn dagelijkse videoboodschap zei de president verder dat de mensenrechtenorganisatie „de verantwoordelijkheden overhevelt van de agressor naar het slachtoffer” en zei de bevindingen niet te tolereren. Hij noemde de aanval op Oekraïne „onrechtvaardig en terroristisch”. „Stop met het creëren van deze onjuiste realiteit waarin iedereen een beetje schuldig is en begin met het systematisch berichten van de waarheid over waar Rusland vandaag werkelijk voor staat”. Eerder op donderdag had de Oekraïense minister van Buitenlandse Zaken Dmytro Koeleba al gezegd „woedend” te zijn vanwege het rapport van Amnesty, dat hij als „oneerlijk” bestempelde. Ook hij betichtte de ngo van het „creëren van een valse vergelijking tussen [...] een land dat honderden en duizenden burgers, steden en gebieden vernietigt en een land dat zichzelf wanhopig verdedigt”. Amnesty onderzocht over een periode van vier maanden de Oekraïense gevechtstechnieken. De krijgsmacht voert geregeld aanvallen uit vanaf civiele locaties als woonwijken en dorpen en zou wapensystemen hebben geplaatst in ziekenhuizen en scholen. Daardoor zouden dit militaire doelen worden. Amnesty schreef wel dat de Oekraïense methoden „op geen enkele manier de willekeurige Russische aanvallen” op Oekraïense burgers rechtvaardigen.

De Oekraïense president Volodymyr Zelensky. Foto Presidentieel kantoor Oekraïne / EPA

 De Oekraïense president Volodymyr Zelensky. Foto Presidentieel kantoor Oekraïne / EPA 						Oekraïne brengt met zijn gevechtstechnieken de eigen burgers in gevaar en schendt daarmee het internationaal humanitair recht, concludeert mensenrechtenorganisatie Amnesty International na uitgebreid onderzoek tussen april en juli. Het Oekraïense leger voert regelmatig aanvallen uit vanaf niet-militaire plekken als dorpen, woonwijken, flatgebouwen, ziekenhuizen en scholen en maakt er daarmee militaire doelen van. „We hebben een patroon gedocumenteerd van Oekraïense strijdkrachten die burgers in gevaar brengen en de oorlogswetten overtreden wanneer ze opereren in bevolkte gebieden”, zegt secretaris-generaal Agnès Callamard van Amnesty International. „Het feit dat het land zich moest verdedigen, ontslaat het Oekraïense leger niet van de verplichting het internationaal humanitair recht te respecteren.” Er zijn tussen april en juli in zeker negentien steden en dorpen aanvallen begonnen vanuit de bebouwde kom. Ook constateert de mensenrechtenorganisatie dat Oekraïense militairen bases hebben ingericht en wapensystemen hebben geplaatst in scholen en ziekenhuizen. Dat is volgens Callamard een duidelijke schening van het internationaal humanitair recht. „Legers mogen ziekenhuizen nooit gebruiken om oorlog te voeren en mogen alleen scholen of woningen gebruiken als laatste redmiddel als er geen haalbare alternatieven zijn”.     Bij daaropvolgende Russische aanvallen zijn burgers gedood en is veel civiele infrastructuur vernietigd. Amnesty benadrukt wel dat het feit dat het Oekraïense leger militaire objecten in bevolkte gebieden plaatst „op geen enkele manier willekeurige Russische aanvallen rechtvaardigt.”

Zwaarbeschadigde school in de Oekraïense stad Chuhuiv. Foto Sergey Kozlov/EPA

 Zwaarbeschadigde school in de Oekraïense stad Chuhuiv. Foto Sergey Kozlov/EPA 						Het eerste schip met Oekraïens graan dat na het sluiten van de graandeal vanuit de zuid-Oekraïense stad Odessa vertrok, is dinsdagavond aangekomen bij de noordkust van Istanbul. Dat melden internationale persbureaus. Het schip, dat onder de vlag van Sierra Leone vaart, verliet maandag de haven van Odessa. In Istanbul wordt het schip met ruim 26.000 ton graan geïnspecteerd, waarna het door zal varen naar eindbestemming Libanon.  In Oekraïense havens ligt door Russische blokkades zo’n 22 miljoen ton graan te wachten op export. Zo’n anderhalve week geleden tekenden Rusland en Oekraïne afzonderlijke  overeenkomsten met Turkije en de Verenigde Naties over het hervatten van de export. Afgevaardigden van de VN, Oekraïne, Rusland en Turkije zullen gezamenlijk toezicht houden vanuit Istanbul om te voorzien in veilige scheepvaartroutes.  Volgens de Oekraïense minister van Infrastructuur Oleksandr Koebrakov liggen er nog zestien vrachtschepen in de haven van Odessa klaar voor vertrek. Oekraïne is een van de grootste graanexporteurs ter wereld. Door de Russische blokkades zijn de graanprijzen wereldwijd fors gestegen en dreigen voedseltekorten.  In Istanbul wordt het schip met ruim 26.000 ton graan geïnspecteerd, waarna het door zal varen naar eindbestemming Libanon.  Foto Erdem Sahin/EPA  						Het Russische Hooggerechtshof heeft het Oekraïense Azov-regiment dinsdag bestempeld als een „terroristische organisatie”. Dat meldt persbureau Reuters. Door de kwalificatie kunnen door Rusland gevangengenomen strijders worden veroordeeld tot zware straffen, oplopend tot twintig jaar cel voor leiders van de organisatie. Het Azov-regiment is een Oekraïense gevechtsgroep die in 2014 door vrijwilligers werd opgericht en leunt op extreemrechts gedachtegoed. Het Kremlin en Russische staatsmedia zien het regiment als neonazistisch en beschuldigt het van het plegen van oorlogsmisdaden. Voor Moskou is de kwalificatie eveneens belangrijk, omdat het de invasie in Oekraïne herhaaldelijk heeft gerechtvaardigd als operatie om het land te „bevrijden van nazi’s”.  Na 2014 werd het Azov-regiment geïntegreerd in de reguliere Oekraïense krijgsmacht. In de eerste maanden van de oorlog in Oekraïne verdedigden de Azov-militairen de havenstad Marioepol, onder meer door zich lange tijd te verschansen in de Azovstal-fabriek. Medio mei gaven zij zich na een wekenlang durende belegering door de Russen over, waarop enkele honderden Azov-strijders gevangen werden genomen door Rusland. Vorige week vond een explosie plaats bij de Olenivka-gevangenis in bezet gebied in Oekraïne, waar de strijders uit Marioepol werden vastgehouden. De Russische krijgsmacht meldde naderhand tientallen doden onder de Oekraïense militairen, al is niet met zekerheid te zeggen dat zij niet al voor de explosie waren overleden. Moskou beweert dat Oekraïne de gevangenis heeft gebombardeerd, waar Oekraïne juist naar Rusland wijst en zegt hiervoor bewijs te hebben. Satellietbeelden leken de Oekraïners gelijk te geven.

Strijders van het Azov-regiment worden per bus weggevoerd bij de Azovstal-fabriek, nadat zij zich hebben overgegeven aan de Russen. Foto Alessandro Guerra/EPA

 Strijders van het Azov-regiment worden per bus weggevoerd bij de Azovstal-fabriek, nadat zij zich hebben overgegeven aan de Russen. Foto Alessandro Guerra/EPA 						Voor het eerst in maanden is er weer een schip met Oekraïens graan vertrokken vanuit de haven van de Zuid-Oekraïense stad Odessa. Dat heeft de Oekraïense minister van Infrastructuur Oleksandr Koebrakov bekendgemaakt op Facebook. Het vrachtschip, dat onder de vlag vaart van Sierra Leone, vervoert ruim 26.000 ton graan. Het schip arriveert naar verwachting dinsdag in de Turkse stad Istanbul, waar het zal worden geïnspecteerd voordat het verder mag varen naar eindbestemming Libanon. Door de Russische blokkade van Oekraïense havens konden schepen maandenlang niet uitvaren en ligt 22 miljoen ton graan te wachten op export. Aan de impasse kwam zo’n anderhalve week geleden een einde, toen Rusland en Oekraïne afzonderlijke overeenkomsten tekenden met Turkije en de Verenigde Naties over het hervatten van de export. Het akkoord moet voorzien in veilige scheepvaartroutes, waarop afgevaardigden van de VN, Oekraïne, Rusland en Turkije gezamenlijk toezicht houden vanuit Istanbul.  Volgens Koebrakov zijn nog zestien vrachtschepen in de haven van Odessa klaar voor vertrek. Door de Russische blokkade van havens in Oekraïne, een van de grootste graanexporteurs ter wereld, zijn de graanprijzen de afgelopen maanden wereldwijd snel gestegen en dreigen voedseltekorten. „Vandaag zet Oekraïne, samen met zijn partners, een nieuwe stap om honger in de wereld te voorkomen”, aldus de minister. 						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/08/01/oekraineblog-1-augustus-a4137861
2022-08-02||Vluchtelingenwerk gaat kort geding aanspannen tegen Rijk en COA om opvangcrisis||Vluchtelingenwerk Nederland spant binnen drie weken een kort geding aan tegen het Rijk en het Centraal Orgaan opvang asielzoekers (COA) om een oplossing voor de opvangcrisis af te dwingen. Dat laat de organisatie zondagavond weten. Vluchtelingenwerk kondigde drie weken geleden al aan naar de rechter te stappen als asielzoekers op 1 augustus niet „volgens de minimale eisen” zouden zijn opgevangen. De situatie is volgens de organisatie sindsdien „door de humanitaire ondergrens gezakt”. Sinds begin juli slapen bijna dagelijks tientallen tot honderden asielzoekers buiten de poorten van het aanmeldcentrum in Ter Apel, waar niet genoeg plek is. Anderen verblijven in crisisnoodopvanglocaties zoals tenten en sporthallen. Asielzoekers verblijven maanden en soms jaren langer in azc’s omdat de immigratiedienst IND met grote achterstanden kampt. Als zij een verzoek inwilligt, kunnen ze er bovendien niet weg: gemeenten stellen minder huizen voor asielzoekers beschikbaar dan afgesproken. Volgens Vluchtelingenwerk bekommerde het Rijk zich jarenlang niet om adviezen van de Adviescommissie voor Vreemdelingenzaken, waardoor het asielsysteem „helemaal is vastgelopen”. De organisatie spreekt ook van een „gebrek aan doorzettingsmacht” bij het Rijk, dat de problemen niet wist op te lossen met „vrijblijvende verzoeken” aan gemeenten om opvanglocaties aan te dragen. Vluchtelingenwerk zet de stap naar de rechter niet alleen voor de vluchtelingen die opvang krijgen „onder de humane grens”, maar ook voor de medewerkers en vrijwilligers die er „onder onmogelijke omstandigheden het beste van proberen te maken”. Uit vorige week gepubliceerd onderzoek van NRC bleek dat er grote problemen zijn bij het COA: een op de drie COA-medewerkers in Ter Apel zit ziek thuis en landelijk zijn er duizend vacatures. Een woordvoerder van het ministerie van Justitie en Veiligheid laat tegen persbureau ANP weten te snappen dat Vluchtelingenwerk naar de rechter stapt. De woordvoerder zegt daarnaast dat het ministerie „keihard” zoekt naar een oplossing voor „zowel de korte als de lange termijn”. Staatssecretaris Eric van der Burg (Asiel en Migratie, VVD) noemde de situatie in Ter Apel in een Kamerbrief van vorige week al „onhoudbaar”. Het COA zegt „geen mening” te hebben over de juridische stappen van Vluchtelingenwerk, maar de opvatting van de belangenorganisatie te delen dat er een „goede en humane opvanglocatie” moet komen. Vluchtelingenwerk zegt tegen NRC de dagvaarding zo snel mogelijk op te sturen naar de rechtbank. De organisatie had de voorbereiding daarop de afgelopen weken al in gang gezet, maar moet de dagvaarding nog aanpassen aan de actuele asielsituatie.||https://www.nrc.nl//nieuws/2022/08/01/vluchtelingenwerk-gaat-kort-geding-aanspannen-tegen-rijk-en-coa-om-opvangcrisis-a4137858
2022-08-02||Het datacentrum van Facebook dat toch niet in Zeewolde kwam||In Zeewolde stemde de gemeenteraad afgelopen december in met de komst van een groot datacentrum van Meta (het moederbedrijf van Facebook). Na veel debat en protest op lokaal, landelijk en zelfs Europees niveau besloot Meta dit voorjaar toch af te zien van de bouw. Onderzoeksjournalist Merijn Rengers, die hier twee jaar lang over publiceerde, blikt terug op de impact van de kwestie. Wat heeft Nederland hiervan geleerd?||https://www.nrc.nl//nieuws/2022/08/01/het-datacentrum-van-facebook-dat-toch-niet-in-zeewolde-kwam-a4137857
2022-08-02||Column | Het lijkt alsof wij homo&#8217;s ooit besloten dat bankdrukken de beste traumaverwerking is||Ik had niet gedacht ooit bevestiging van de zijkant van een afvalcontainer te halen, maar het was zover. Witte verfletters op die grijze bak op de stoep: ‘Iedereen is onzeker’. Is wel zo, dacht ik. Verfrissende boodschap ook, na het meer traditionele boze gekladder dat ik eerder tijdens mijn fietsritje naar huis tegen was gekomen: ‘QR = apartheid’ op een stoplicht, ‘All Cops Are Bastards’ op een  welkomstbord in een straat. Iets verderop zit mijn  TrainMore, een fitnessketen met een naam die een beetje als een bevel klinkt.  Het hele concept van TrainMore is dat je minder betaalt voor je abonnement hoe vaker je gaat – je snapt meteen waarom het zo’n succes is, want als je Nederlanders ergens de deur voor uit krijgt, is het korting. Afijn, ik vond deze week voor de zoveelste keer een groene folder voor het allereerste ‘TrainMore Locker Room Festival’ in, jawel, mijn kluisje. Briljante marketing, dat ten eerste. Maar elke keer weer denk ik: er is weinig dat me minder plezier zou geven dan een festival van een sportschool.  Ik stel me een bar met uitsluitend calorieloos fruitwater voor, mannen die in tanktops in groepjes staan te praten over hoeveel gewicht ze weg kunnen drukken en de dj’s vragen hoeveel setjes ze nog moeten.  De folder geeft niet veel weg. Wel dat er ‘geen fitness’ zal zijn. ‘We dagen onszelf alleen fysiek uit door te dansen op de beats’. Want, zo eindigt het: ‘We zijn meer dan een sportschool.’ Zo voelt het ook voor sommige mensen. Mensen voor wie de sportschool zingeving is, die er vrienden hebben gemaakt en misschien alleen daar zien, die zich deel voelen van een kleine gemeenschap. Zo iemand is mijn beste vriend Tim, die uiteraard heel enthousiast is over het festival en me mee wil hebben. Tim besloot twee jaar geleden toe te werken naar zijn droomlichaam. Hij ging jaloersmakend gedisciplineerd naar zijn TrainMore en heeft nu ook een jaloersmakende verzameling spieren. Dan heb je mensen zoals ik, voor wie de TrainMore gewoon ‘die ene sportschool op de hoek vlak bij huis’ is. En voor wie de sportschool zelf een plek is waar je met frisse tegenzin een uurtje of anderhalf trekt en duwt voor precies genoeg dopamine om de ontevredenheid over je lichaam te temmen. Zeker als homo krijg je al snel een overdreven negatief beeld van je lichaam, het lijkt alsof we allemaal ooit besloten hebben dat bankdrukken de beste traumaverwerking is.  Ik zoek mijn resolute afwijzing van dat festival dan ook vooral bij mezelf. Tot de dag dat er genoeg afvalcontainers op me hebben ingepraat. ||https://www.nrc.nl//nieuws/2022/08/01/kluisje-a4137825
2022-08-02||Wat vindt NRC | Het EK voetbal was mooi, maar er is nog een lange weg te gaan||Voor het Nederlands vrouwenelftal mag het EK in Engeland op een fikse teleurstelling zijn uitgelopen, na de vroegtijdige uitschakeling tegen Frankrijk, mede door een aantal blessures en coronagevallen. Na de Europese titel in 2017 in eigen land, en de tweede plek op het WK in 2019, was het Nederlandse publiek misschien wat verwend geraakt door de topresultaten van de ‘Oranjeleeuwinnen’.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dat neemt niet weg dat het eindtoernooi op Engelse bodem  in sportief, commercieel en publicitair opzicht een succes is geworden. Niet eerder keken zoveel mensen op televisie naar een EK voetbal voor vrouwen: volgens de Europese voetbalfederatie UEFA sneuvelde het recordaantal van 164 miljoen tv-kijkers van het EK van 2017 deze editie al in de kwartfinales. De wedstrijden van Oranje werden in Nederland door gemiddeld ruim twee miljoen tv-kijkers bekeken – met afstand de best bekeken uitzendingen op een televisieavond.  Ook in de stadions kwamen meer mensen dan ooit; zoveel zelfs dat fans bij de UEFA en de organisatie klaagden dat de duels in te kleine stadions werden gespeeld. Het is te hopen dat dat een voorbode is voor de toekomst van het voetbal voor vrouwen. Want de sport mag zich zeker in Europa in rap tempo ontwikkelen, voor velen gaat het nog lang niet snel genoeg.  Het vrouwenvoetbal komt van ver. De acceptatie van actief deelnemende vrouwen in ’s werelds populairste sport – tot op de dag van vandaag een zwaar door mannen gedomineerd bolwerk – werd tot diep in de twintigste eeuw actief tegengewerkt in alle geledingen van de maatschappij: door clubs, internationale voetbalfederaties en nationale bonden, inclusief de KNVB. Tot in de jaren zeventig zagen de voetbalbestuurders in Zeist voetbal voor vrouwen als een „nutteloze bijdrage aan de vooruitgang van het voetbalspel”. Vorige maand werd uit onderzoek door NRC ook duidelijk dat de bond signalen van oud-bondscoach Vera Pauw  over seksueel misbruik jarenlang negeerde.  Pas in 1984 werd voor het eerst een EK voor vrouwen gehouden. En dichter bij huis, in Nederland, is de traditionele top-drie van de mannen – Ajax, PSV en Feyenoord – pas sinds vorig seizoen in zijn geheel vertegenwoordigd in de eredivisie voor vrouwen.  Een veel vrouwvriendelijker KNVB meldt tegenwoordig trots dat voetbal voor meisjes en vrouwen in Nederland bij de snelst groeiende teamsporten hoort. In navolging van hun strijdlustige collega’s in een aantal Scandinavische landen en de Verenigde Staten krijgen sinds kort ook de Nederlandse internationals voor hun interlands financieel dezelfde vergoeding als hun mannelijke collega’s. Dat is winst, zeker nu zij ook op gebieden als begeleiding en het gebruik van topsportfaciliteiten terrein winnen.  Er zit dus beweging in, maar er is nog een lange weg te gaan, ook in Nederland. De eredivisie voor vrouwen bestaat nog altijd slechts uit elf teams. Betalingen zijn zo gering dat veel speelsters zich tweederangs voetballers voelen. Een salaris van enkele tonnen per week, zoals in de Engelse Premier League (mannen) wel voorkomt, is ook voor de meeste voetballende mannen buitenproportioneel. Maar de KNVB-richtlijn voor vrouwen-eredivisieclubs om minimaal twee contractspeelsters 55,5 procent van het minimumloon te laten verdienen is wel een extreem – en pijnlijk – contrast. Zo zijn de verhoudingen op dit moment. En zo zou het niet moeten zijn.  Het EK was mooi, talloze mensen hebben ervan genoten. Maar in de ogen van miljoenen vrouwen is het werk nog maar net begonnen. ||https://www.nrc.nl//nieuws/2022/08/01/het-ek-voetbal-was-mooi-maar-er-is-nog-een-lange-weg-te-gaan-a4137833
2022-08-02||De Grand Prix van Hongarije: waarom investeren overheden zo graag in de Formule 1?|| Het is een vreemd gevaarte dat de coureurs voorbijsnellen als ze tijdens de grand prix van Hongarije heuvelafwaarts richting bocht 13 van de Hungaroring rijden, met een vaart van meer dan 150 kilometer per uur. In het gras waaromheen het asfalt een lange bocht van 180 graden maakt, rijzen drie buizen in het rood, wit en groen vijftien meter de hemel in voordat ze zich verstrengelen, alsof de nationale driekleur in een knoop is gelegd.   Het kunstwerk draagt de naam ‘Kanyarulatok’, wat vanuit het Hongaars vrij vertaalt als ‘Wendingen en bochten’. Het is in 1986 vervaardigd door de Hongaarse kunstenaar Mihály Gábor ter gelegenheid van de opening van de Hungaroring. De kronkels moeten het bochtige circuit symboliseren. Bij de voet van de in totaal twintig meter hoge installatie ligt een plaquette, waarop staat: „Een geschenk van de Hongaarse weg- en transportautoriteiten.” De GP van Hongarije heeft meer te danken aan de overheid dan enkel een kunstwerk. Als de Formule 1 onder leiding van Bernie Ecclestone in de jaren tachtig zoekt naar mogelijkheden om een race te organiseren achter het IJzeren Gordijn, lijkt in eerste instantie Rusland de beste papieren te hebben. Maar mede dankzij de Hongaarse minister van Transport Lajos Urbán  weet Hongarije in 1985 het contract voor de eerste Oost-Europese Grand Prix binnen te slepen. Het oorspronkelijke idee is dat de race in een stadspark van Boedapest wordt gehouden, maar de gemeente houdt dat  tegen. Daarop besluit minister Urbán, die geen genoegen neemt met ‘nee’, de bouw van een nieuw circuit te lanceren. Tussen de heuvels van Mogyoród, een gehucht van nog geen zesduizend  inwoners, wordt een stuk land gekocht en met belastinggeld wordt in negen maanden tijd de Hungaroring neergelegd. In 1986 wordt de eerste Hongaarse GP gewonnen door Nelson Piquet. Sindsdien zijn de banden tussen de Hungaroring en de Hongaarse overheid altijd nauw gebleven. Circuits zijn doorgaans zuinigjes met het delen van informatie over hun financiële nering, maar in de Hongaarse staatscourant zijn de overheidssubsidies voor de Hongaarse GP terug te vinden. Dit jaar ontvangt de organisatie 48 miljoen dollar (46,9 miljoen euro), een bedrag dat volledig besteed wordt aan de license fee, de prijs die de Formule 1 van het circuit vraagt om op de jaarlijkse racekalender te blijven. Hongarije heeft nog een contract voor F1-races tot 2027; tegen die tijd is de overheidsbijdrage opgelopen tot 57 miljoen dollar. De overheid heeft dan in tien jaar bijna een half miljard euro aan overheidssteun aan de Hungaroring verstrekt. Het zijn grote bedragen, maar Hongarije vormt geen uitzondering. Bijna elk circuit ontvangt jaarlijks steun van nationale of lokale overheden in de vorm van subsidies of belastingvoordelen. Volgens Stuart Pringle, de directeur van het Britse circuit Silverstone en voorzitter van de Formula One Promotors’ Association dat de belangen van de circuits behartigt, ontvangen alleen de Britse GP en de Nederlandse GP op Zandvoort geen jaarlijkse overheidsbijdrage.  Een grand prix organiseren is een dure business. Volgens de website Formula Money  kost het houden van een wedstrijd tussen de 18 en 56 miljoen euro per jaar. Een wedstrijd organiseren op een circuit is goedkoper dan een stratenrace, maar de kosten van de aanleg van een nieuw racecircuit bedragen gemiddeld zo’n 260 miljoen euro. En dan komt de licence fee van tientallen miljoenen, die varieert per circuit en elk jaar toeneemt, daar nog bovenop.  Lang niet elk circuit kan of wil  die kosten jaarlijks ophoesten. Voor hun inkomsten zijn ze voornamelijk afhankelijk van ticketverkoop, zaken die veel geld opleveren zoals tv-rechten, hospitality en sponsoring hebben ze af moeten dragen aan de Formule 1. Over de jaren heen zijn daardoor veel circuits van de racekalender verdwenen, zoals meest recent nog de GP van Duitsland die na 2019 niet terugkeerde. Toch zijn er veel overheden die wel bij willen springen. Want tegenover de kosten staat dat de landen die een grand prix huisvesten erop rekenen dat een raceweekend twee dingen oplevert: toerisme en prestige. Hongaarse wetenschappers onderzochten in 2018 de effecten van de race voor het land. Hoewel volgens hen vanwege stijgende kosten en licence fees de race financieel steeds minder aantrekkelijk wordt om te organiseren, is het „absoluut noodzakelijk” om de GP op de kalender te houden, schreven ze.  Op basis van overheidsdata stelden de onderzoekers dat het bezoek van de Formule 1 jaarlijks 43 miljoen euro bijdroeg aan het bruto binnenlands product in de vorm van hotelovernachtingen en andere bestedingen, de race wereldwijd door 69 miljoen mensen werd gezien en het land en de GP bijna 11.000 keer werd genoemd in nationale en internationale media. „Het land heeft de kracht en de prestige van de Formule 1 nodig”, concludeerde het onderzoek.  Niet iedereen onderschrijft die bevindingen. Een jaar later publiceerden Noorse wetenschappers een rapport waarin ze concludeerden dat het organiseren van een race juist negatieve effecten heeft. „Met onze bevindingen kunnen we niet onderbouwen dat het organiseren van een Formule 1-race positieve effecten op toerisme heeft. Eerder het tegendeel”, schrijven de onderzoekers. Volgens hun data daalde het bnp in de jaren van en na een race door de grote investeringen die nodig zijn. Daarmee is het besteden van publiek geld niet gerechtvaardigd, aldus de Noren. Tijdens het raceweekend in Boedapest is in ieder geval te merken dat de grand prix fans van over de hele wereld aantrekt. De race in Hongarije is populair omdat de prijs voor tickets nergens op de wedstrijdkalender lager is. Al op donderdagavond zie je de supporters, voornamelijk groepjes mannen, door de straten van de Hongaarse hoofdstad lopen. Ze spreken Duits, Engels en Nederlands. De dagen erna zorgen ze voor opstoppingen en files op de kleine weggetjes rond het circuit.  Er is zoals in eerdere jaren weer een flink contingent Nederlanders naar Boedapest afgereisd. De plukjes ‘orange army’ zijn overal op de tribunes die tegen de heuvels zijn opgebouwd zichtbaar. Een paar weken geleden misdroegen groepen in het oranje gehulde fans zich tijdens de GP van Oostenrijk. Vrouwen werden lastiggevallen, er waren homofobe spreekkoren te horen en Lewis Hamilton, een rivaal van de Nederlandse wereldkampioen Max Verstappen, werd uitgejouwd. Dit weekend is de sfeer een stuk gemoedelijker. Misschien komt het door de nieuwe campagne die de Formule 1 zaterdag lanceerde tegen wangedrag van fans, maar in ieder geval genieten de aanwezigen rond het circuit probleemloos van het zomerweer. Grote tenten gevuld met barren en picknicktafels geven de fanzones een aanblik die doet denken aan Oktoberfest. Soms hoor je de Nederlanders wel, bijvoorbeeld als een aantal beschonken fans in Red Bull-polo’s – sixpack Heineken onder de arm – iets als „Boeren, Boeren” naar hun vrienden scanderen. Als zondag de race van start gaat, is het weer Hongarije onder en Hongarije boven. De nationale driekleur is overal. Een grote vlag ligt op het asfalt als het volkslied klinkt, begeleid door een vleugel die daarvoor speciaal het circuit op is gereden.  Naar schatting meer dan 230.000 fans – een recordaantal – zijn daarna getuige van een een spectaculaire race. Verstappen begint na motorproblemen tijdens de kwalificatie op plek tien, maar eindigt door slimme pitstops, goede bandenkeuzes en knappe inhaalacties uiteindelijk als eerste. Verstappen houdt de Brit Lewis Hamilton achter zich en vergroot zijn voorsprong in de strijd om de wereldtitel met Charles Leclerc tot tachtig punten. De Nederlander krijgt onder luid gejuich de winnaarstrofee op het podium boven de pitstraat uitgerekt door de Hongaarse minister van Buitenlandse zaken en Handel. Diens ambtgenoot, minister László Palkovics van innovatie en technologie, heeft dan al tegen Hongaarse media gezegd dat het zo goed al zeker is dat het contract tussen de Formule 1 en de Hungaroring met tien jaar verlengd zal worden, tot 2037. „Het moge duidelijk zijn dat Hongarije graag de Formule 1 hier houdt. De overheid heeft de afgelopen jaar niet voor niks veel geïnvesteerd in infrastructuur rond het circuit”, zegt Palkovics. Voorwaarde is wel dat de organisatie alle faciliteiten rond de Hungaroring voor vele tientallen miljoenen renoveert. Voor de Hongaarse autoriteiten lijkt dat geen probleem te zijn: het kostbare racefeest dat de Formule 1 biedt, is in hun ogen de investering nog altijd waard.||https://www.nrc.nl//nieuws/2022/08/01/regering-investeert-vol-vertrouwen-in-hongaars-racefeest-a4137850
2022-08-02||Column | Van rechts kwamen drie fietsers op e-bikes en ik dacht dat ik voor hen langs kon. Dat was niet zo||Achteraf kwam het misschien wel allemaal door mij, door het deel van mijn hersenen dat in nanoseconden afstand en snelheid tegen elkaar afweegt en beslist of ik  kan doorrijden of moet stoppen. Dat heeft zich nog niet helemaal   aangepast aan de nieuwe werkelijkheid. Ik fietste op de Jozef Israëlslaan in Den Haag, op mijn zwarte Batavus   zonder e-motor, en nam bij het rosarium op het Jozef Israëlsplein de bocht naar links. Van rechts kwamen drie fietsers en ik dacht dat ik  voor hen langs kon. Dat was niet zo. Ze reden op e-bikes. Ze moesten voor me remmen en haalden me daarna   in.  Rommelig was het. Alles was rommelig.  Ik zag dat ze helmen op hadden. Ik zag een kind achterop, ook met een helm op. Het waren geen oude mensen. Dertigers of veertigers. Ik fietste achter hen aan en zo kwamen we bij de kruising met de Wassenaarseweg, tweehonderd meter verderop. Daar reed  een meisje van een jaar of elf op een step. Een e-step? Weet ik niet. Wat ik zag was dat ze opeens begon te slingeren. De fietsers op hun e-bike zaten vlak achter haar en moesten nu vol in de remmen. Een van hen verloor zijn  evenwicht, botste zijwaarts tegen de fietser naast hem   aan en in een mum van tijd lagen ze alle drie op straat. De vrouw die als eerste was gevallen gilde van de pijn en greep naar haar schouder. Het kind dat achterop had gezeten begon te huilen. Van alle kanten kwamen mensen aanrennen en wat deed het meisje op de step? Ze spóót weg. „Hé!”, riep ik. „Kom terug.” Ik had het ongeluk net kunnen ontwijken door de stoep op te vliegen. Nu fietste ik achter haar  aan. „Kijk wat je hebt gedaan!” O, lieve mensen, daar heb ik nog steeds zo’n spijt van. Dat meisje hád het niet gedaan. Het wás niet haar schuld.  Ze  kwam terug en keek  naar de vrouw die op straat lag. Het gillen was gestopt, maar het kind dat achterop had gezeten  bleef huilen. Het meisje sloeg haar hand voor haar mond en begon doelloos heen en weer te lopen, de ogen groot van paniek. Wat kon  ze doen? Wat kon ik doen? Een van de mensen die waren komen aanrennen  maakte zich los van de groep en sloeg haar arm om haar heen. „Stil maar. Stil nou maar.” In het Engels. Het meisje sprak Engels. In de verte klonk de sirene van een ambulance. Toen ik later doorfietste dacht ik aan Cumhur Öner, orthopedisch chirurg en hoogleraar in het UMC Utrecht. Zes jaar geleden interviewde ik hem en hij vertelde me dat zijn vak voortdurend veranderde doordat de wereld voortdurend verandert. Hij  zag meer verstijfde ruggen door diabetes, zwaarlijvigheid en te weinig beweging. Hij zag meer  gebroken botten door een val met een elektrische fiets. Dat laatste schreef ik niet op, want ik dacht toen dat het onbelangrijk was. Hoeveel mensen reden er nou op een elektrische fiets? Ja, achteraf was dat natuurlijk nieuws.                 ||https://www.nrc.nl//nieuws/2022/08/01/een-ongeluk-met-drie-e-bikes-en-een-step-a4137855
2022-08-02||De smartphone die het bewijs opnam||Geweld? Geen van de vijf mannen heeft klappen gegeven, verwondingen gezien, bedreigingen of kreten van Mohamed gehoord. Een onvrijwillige bitcoin-transfer met een laptop? Salih ontkent Mohamed zijn wachtwoord afhandig te hebben gemaakt. In ieder geval maakte Salih zelf géén geld over.  Ook is onbekend naar wie de 175 Binance coins ter waarde van 50.000 euro zijn overgemaakt. En waren die bitcoins  wel van Mohamed? Salih en Imran zitten negen maanden in hechtenis, zonder reden, menen ze. De officier zal achttien en vijftien maanden cel eisen, deels voorwaardelijk, met twee jaar proeftijd. Dat Salih geweld pleegde is net wat waarschijnlijker, op basis van dna-bewijs.   Volgens het duo was het vorig jaar augustus een normaal nachtje „chillen en brainstormen op kantoor” geweest. Salih en Mohamed  probeerden daar samen een cryptohandel in bitcoins op te zetten. Het enige bijzondere die avond was dat Salih ontslag wilde nemen omdat hij vond dat Mohamed hun klanten bedroog. Dat las hij in boze internet-posts. Een „normale civiele kwestie over ontslag”, zegt Salih, die „niet meer aan de strafbare feiten” van Mohamed mee wilde doen. Meer dan „een woordenwisseling” was het niet. Hij heeft niet aan het geld gezeten, bezweert hij.  Dat kapitaal was van zo’n twintig vrienden en familieleden van Mohamed, bedoeld als investering in een nieuwe cryptomunt. Maar dat wilde niet zo van de grond komen. Salih „deed marketingwerkzaamheden”, vertelt hij de rechter. En hij was medehuurder van het kantoor. Imran blijkt de broer van Mohamed. Er hangt spanning in de zaal – dit is  ook een familiekwestie. Mohamed zit zich twee rijen achter Imran te verbijten over wat z’n „bloedeigen broer” en z’n „beste vriend” hem aandeden.  De twee verdachten denken op hun beurt dat Mohamed een valse aangifte deed om zo een „sterk verhaal” aan zijn teleurgestelde investeerders te kunnen vertellen. Mohamed zat „op glad ijs”, zegt Imran. Dat Mohamed vandaag behalve 10.000 euro smartengeld ook de 50.000 in Binance coins retour eist, sterkt ze in hun vermoeden. Ook hun advocaat gaat er hard in. De zaak rust volledig op de verklaring van Mohamed, iemand die „sluw en meedogenloos” is, zich bezighoudt met het „fabriceren” van bewijs en het manipuleren van getuigen. Mohamed heeft dan de zaal verlaten. Hij lijdt volgens zijn advocaat aan PTSS en kan de zitting maar net aan.  De officier staat intussen vierkant achter Mohameds verhaal. Als de rechtbank Salih en Imran veroordeelt kunnen ook de twee neefjes van Salih en een andere vriend een dagvaarding verwachten. Hun vervolging is nu nog geschorst „wegens zittingskrapte”. Ze zouden met z’n vijven Mohamed op kantoor hebben geslagen, geschopt, vastgebonden, bedreigd, de mond hebben afgeplakt, een vuurwapen hebben getoond en hem toegevoegd dat ze „anders op de Koerdische en Talibanmanier” botten zouden breken en nagels uit tenen zouden trekken.  De officier erkent dat de enige bron hiervoor Mohamed zelf is. Er zijn wel beveiligingsbeelden van aankomst en vertrek van alle zes personen – daarop lijkt Mohamed ongeschonden, ook bij vertrek. Maar zodra Mohamed door Imran bij een vriend is afgezet, belt hij de politie om een roofoverval te melden. Bij de dokter blijkt hij inderdaad kneuzingen, blauwe plekken en striemen te hebben. Maar dat, zo verklaart Imran, komt door een ‘stevige vechtpartij’, twee dagen eerder. De broers knokken vaker, zo blijkt, wat Mohamed ook erkent.  Het sterkste bewijs van de officier is een audio-opname. Mohameds telefoon blijkt automatisch audio op te nemen als er wordt gebeld. Dat gebeurde ook in de periode dat hij op kantoor slachtoffer zegt te zijn geworden. „Ik heb ’m geslagen”, is daarop te horen. En: „Dat is nog niks. Als ik straks met ’m verderga, dan moet jij weg.” Tegen Mohamed zou zijn gezegd „Honderd doezoe [‘duizend’ in straattaal] moet je me geven”. Waarop diens antwoord was „maar dat is al m’n geld”.  Een belastende opname dus, hoewel het geluid te slecht is om forensisch stemvergelijkend onderzoek te doen. De officier schrijft de stemmen toe aan Salih, Imran en Mohamed op basis van de inhoud en het gelogde tijdstip van de opname. Imran reageert paniekerig: „Honderd miljoen procent ben ik dat niet!”, zegt hij. Salih is afgemeten: „Ik kan mij absoluut niet vinden in die woorden.”   Twee weken later oordeelt de rechtbank dat de verklaringen van Mohamed consistent zijn en de audio-opnamen geloofwaardig. Salih moet de geëiste straf van achttien maanden, waarvan zes voorwaardelijk, uitzitten. Ook Imran wordt veroordeeld, tot vijftien maanden, waarvan vijf voorwaardelijk. Samen moeten ze het overgemaakte bedrag van 50.000 euro terugbetalen. Van de geëiste tien mille voor immateriële schade wijst de rechtbank 5.000 euro toe. Dat de verdachten geen verantwoordelijkheid namen voor hun handelen rekent de rechtbank ze zwaar aan.  Rechters: mr. P. Burgers, mr. M.P.M. Loos, mr. L. Mundt Officier van Justitie: mr. C.M. Offers Advocaat Salih: mr. R. Poyraz  Advocaat Imran: mr. J.Y. Taekema 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/08/01/de-smartphone-die-het-bewijs-opnam-a4137843
2022-08-02||Opinie | Flat||Een vriendin is een dagje weg en ik laat de hond uit. Voor de hoofdingang heb ik daarom een sleutel gekregen. Maar een meneer voor mij opent de elektrische schuifdeur al en ik kan zo achter hem aan lopen. Hij vraagt mij terwijl we de lift in stappen of ik er woon. Ik leg hem de situatie uit. Zijn antwoord: „Oké. Maar ik vraag het altijd, want mensen lopen achter je aan en springen dan van de flat af.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/01/flat-a4137838
2022-08-02||Column | Nieuw klimaatregime is niet vanzelfsprekend||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 Inmiddels hebben ook de bovenburen de deur achter zich dicht getrokken. Het schooltje aan de overkant is al weken gesloten. Tijdens de avondwandeling licht een sporadisch raam in de straat nog op. Het vijftig-meter-buitenbad aan de rand van de stad heb ik voor mezelf.  Mijn vrienden zoeken, als het even kan, de zon op. Ik begrijp dat wel. De wisselvalligheid van de Nederlandse zomer kan nu eenmaal schreeuwen om de kobaltblauwe luchten van de Zuid-Franse Drôme. Tegelijk zag ik de berichten over bosbranden en verzengende hittegolven. Ook in Nederland werden temperaturen boven de 37 graden  aangetikt.  „Gewoon lekker van genieten”, merkte een trollende grapjas op Twitter op. „Dit is de koelste zomer van de rest van je leven”, zag ik elders op een bord van een jonge klimaatactivist. We zullen zien, maar de staatjes en grafieken liegen er niet om.  Toen ik in 2004 in Parijs ging wonen kwam het niet bij me op een airconditioning te installeren. Maar de laatste jaren werd dat een steeds serieuzer overweging. Hittegolven werden frequenter en duurden langer. Het protocol van ramen dicht en een anderhalveliterfles bevroren water voor een ventilator was niet langer toereikend. Het was niet de belangrijkste reden om terug naar Nederland te gaan, maar het telde wel. Zo bezien ben ik een klimaatvluchteling, terug gevlucht naar eigen land. De temperatuur in de Franse hoofdstad steeg sinds het begin van de industrialisering 2,5 graad; de helft daarvan gebeurde de afgelopen dertig jaar. Inmiddels heeft de gemeenteraad unaniem ingestemd met een evaluatie getiteld ‘Parijs op 50 graden’. Ik moest even met mijn ogen knipperen toen ik het las. „Dit is geen profetie, een intuïtie of een hypothese”, waarschuwde Alexandre Florentin, het gemeenteraadslid van De Groenen dat is belast met de leiding van het project, in Le Monde. „We bevinden ons in een nieuw klimaatregime, waarin mensen al te lijden hebben, en dat erger zal worden.” Idee is om asfalt weg te slopen, massaal bomen te planten, en het grotendeels betonnen sociale woningpark te renoveren.  Klimaatpolitiek. In de stad Parijs is er unanimiteit, zowel over de ernst van de situatie als over de te nemen maatregelen. Op nationaal niveau kan dat heel anders gaan. Neem de Verenigde Staten, waar één man, de in naam Democratische senator Joe Manchin van de qua inwonertal onbeduidende staat West-Virginia, dwars voor de ambitieuze klimaatplannen van president Biden is gaan liggen.  De plannen voorzien in een  forse reductie van fossiele brandstoffen, waarmee de doelen van het Klimaatakkoord van Parijs ineens weer in zicht komen. Belangrijk verder ook, omdat het de Amerikanen in een voortrekkersrol zou plaatsen op het gebied van CO2-reductie. Je kunt niet opkomende economieën in de Global South de les lezen over klimaatverandering als je amper wat doet om je eigen troep op te ruimen.  De Republikeinen zijn en bloc tegen, en wijzen op de stijgende inflatie. Het is een drogredenering in de trant van het eerdere ‘het einde van de maand versus het einde van de wereld’ – populair ten tijde van de Gele Hesjes.  Toch zat Biden hopeloos klem, want in de Senaat hebben de Democraten iedere stem nodig. Het progressieve kamp was bitter; klimaatactivisten fatalistisch. Niet ten onrechte: met tussentijdse verkiezingen in het najaar waarbij de Democraten hun meerderheid dreigen te verliezen was dit misschien wel de allerlaatste kans. Maar nu is Manchin alsnog om. Hem zijn vergaande toezeggingen gedaan, onder andere over de aanleg van een gaspijplijn in zijn thuisstaat. Een staaltje van ouderwetse, modderige politiek.  Halen we nu opgelucht adem? Ja en nee. Ja, want Bidens plannen zijn echt een stap voorwaarts; nee, want de wetenschap dat het om één stem kan hangen is meer dan angstaanjagend.  ||https://www.nrc.nl//nieuws/2022/08/01/nieuw-klimaatregime-is-niet-vanzelfsprekend-a4137829
2022-08-02||Column | Bidens  vergeefse gang naar het Arabische  Canossa||Ik kan het toch niet laten nog even terug te komen op het volgens mij tamelijk desastreuze bezoek  van president Biden aan Saoedi-Arabië en zijn bijeenkomst met  een selectie Arabische leiders in Jeddah, half juli. Het gaat me niet eens om de handboks met de Saoedische kroonprins. Ja, Biden had gezegd Saoedi-Arabië wegens de moord op de Saoedische journalist Khashoggi in een paria te zullen veranderen. Maar dat was   campagnetaal, en u weet, mooie beloften in verkiezingstijd  moeten niet zo letterlijk worden genomen. En tussen twee cynische haakjes,  er blijven weinig gesprekspartners en wapenklanten over als mensenrechtenschenders niet meer mogen. Het gezelschap in Jeddah  – de leiders van de zes Arabische Golfstaten plus Jordanië, Irak en Egypte – omvatte alleen grote en kleine schenders. Onze eigen koningin heeft in het post-Khashoggi tijdperk toch ook met de kroonprins zitten praten? Osaka juni 2019, als  u het nog even wilt terugzoeken. Nee, het viel me op dat Biden geen enkele steun wist te genereren  voor het westerse pro-Oekraïne, anti-Rusland kamp, althans niet dat ik die bespeurde.  Omdat Amerikaanse presidenten    door de jaren heen hun belangstelling voor het gebied leken te verliezen,  hebben veel  van hun Midden-Oosterse bondgenoten hun buitenland verbreed en lucratieve  relaties aangeknoopt met Rusland,  China en   Israël ook.  Biden kwam bezweren dat Amerika er áltijd zou zijn voor zijn vrienden: „De Verenigde Staten gaan nergens heen.” Maar    zijn  Arabische gesprekspartners  bleven zorgvuldig op de wip zitten tussen Rusland  en Oekraïne, en   sancties tegen Poetin c.s. bleven in de kast (wat trouwens ook geldt voor Bidens aller-allerbeste vriend, Israël). Ze gaan evenmin heel veel meer olie produceren, zoals Biden   graag wilde.  Voor alle zekerheid belde Poetin na het Jeddahgebeuren met de Saoedische kroonprins waarbij ze volgens de Arab News de wereld doornamen evenals „de inspanningen om veiligheid en stabiliteit te bereiken”.   Wat ik het treffendst vond,  was  dat de Emiraten precies toen  Biden  probeerde een soort militair verbond tegen Iran rond te krijgen,  rondbazuinden te overwegen hun ambassadeur naar Teheran terug te sturen.  „De-escalatie moet het sleutelwoord zijn”, zei Anwar Gargash, tegenwoordig adviseur van de Emiraatse president en een oude rot in de buitenlandse politiek. Ik bedoel, het was geen vergissing. Het is wel begrijpelijk:  stel dat Amerika en/of Israël zouden gaan vechten   met Iran – Biden zei in Israël dat hij als   laatste optie   geweld zou gebruiken om een Iraanse kernbom te voorkomen –  dan liggen de Emiraten aan het front. Wat gezien het  Iraanse raket- en dronespotentieel een zeer onprettige plaats is.  De Emiraten  haalden in 2016 hun ambassadeur uit Teheran weg uit sympathie voor Saoedi-Arabië, dat met Iran brak na de bestorming van de Saoedische ambassade. In 2017  signaleerde  de Saoedische kroonprins Hitler in Teheran. Maar vorige week  meldde bemiddelaar Irak  dat   besloten onderhandelingen  tussen Iraanse en Saoedische veiligheidsdiensten dusdanig zijn gevorderd dat nu de respectieve buitenlandministers in Bagdad zullen bijeenkomen. Dus tussen die twee gaat het ook al goed.  Ik hoor u zeggen: dat moeten we allemaal nog maar zien, en daar heeft u volkomen gelijk in.  Iran práát  wel over toenadering tot zijn Arabische overburen aan de Golf, maar neemt geen afstand van zijn gevreesde proxies in Libanon, Irak en Jemen of zijn alliantie met Syriës Assad. Maar Biden is duidelijk  niks opgeschoten met zijn gang naar Canossa. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/08/01/bidens-vergeefse-gang-naar-het-arabische-canossa-a4137828
2022-08-02||Ordina is meer dan een ‘soort uitzendbureau’||AEX? Min 10 procent. Midkap? Min 12 procent. Smallkap? Min 7 procent. Wie kijkt naar de beurstrends sinds begin dit jaar ziet neerwaartse bewegingen. Maar niet bij IT-dienstverlener Ordina (Smallkap). Die laat juist een tegengestelde beweging zien: in de afgelopen zeven maanden steeg het aandeel  ruim 18 procent in waarde.  Ordina – de naam is een afgeleide van het Franse woord voor computer: ordinateur – begon in 1973 als Nederlands bedrijf en is actief in de Benelux. In de sectoren financiële dienstverlening, overheid en industrie helpt het klanten met hun ‘digitale transformatie’: het bedenken, bouwen en beheren van IT-systemen. Zelf maakte Ordina afgelopen jaren ook een transformatie door. Was het vroeger een „soort uitzendbureau” voor IT’ers, inmiddels is Ordina op weg een „hoogwaardig consultancybedrijf” te worden, zegt analist Henk Veerman van Kempen & Co. In plaats van alleen individuele IT’ers te detacheren, verhuurt Ordina nu ook ‘high performance teams’ aan klanten. Dat zijn kleine teams bestaand uit specialisten met verschillende expertises. Het komt erop neer dat de dienstverlening in zulke teams verder gaat dan alleen de techniek. Ook bijvoorbeeld digitale strategie, coaching en bescherming tegen internetcriminaliteit zijn nu onderdeel van de service.  „Die transformatie begon in 2021 vruchten af te werpen”, zegt Veerman. „En ook de cijfers over het eerste kwartaal van dit jaar waren boven verwachting goed.” Ordina boekte in de eerste maanden een omzetgroei van ruim 10 procent ten opzichte van het jaar ervoor. Volgens Veerman beginnen beleggers deze positieve ontwikkelingen en de potentie van Ordina inmiddels te zien.  Bovendien bleek Ordina tijdens de coronacrisis heel stabiel, zegt Daan Arends, analist bij Kepler Cheuvreux. De detacheringsmarkt is over het algemeen heel cyclisch, maar de IT-dienstverleningssector is volgens hem juist bestendig gebleken. Ook over de huidige dreiging van een nieuwe economische crisis maakt Arends zich daarom geen grote zorgen: „IT is een core competence geworden voor overheden, banken en bedrijven, die afdeling stuur je niet naar huis als het even slechter gaat.” Organische groei, aangevuld met acquisities: zo formuleert het management de strategie van Ordina voor de komende jaren. Maar:  „De krapte op de arbeidsmarkt is op dit moment de meest beklemmende factor voor organische groei”, zegt Arends. Zelf erkent het bedrijf dat ook. Zeker in combinatie met de fors stijgende inflatie kan de  krapte het  spannend maken die organische groei voor elkaar te krijgen; oplopende loonkosten zijn onvermijdelijk. De vraag is of Ordina alle kosten zal kunnen blijven doorberekenen aan de klanten.  En met overnames wil het nog niet zo vlotten, lijkt het. In 2021 nam Ordina één bedrijf over: het Barneveldse IT-adviesbureau IFS Probity. Aan gebrek aan kapitaal ligt het niet:  het bedrijf heeft inmiddels netto  43 miljoen euro op de balans staan. Tijdens de laatste earnings calls met het management  kwamen hierover herhaaldelijk vragen van analisten en aandeelhouders. Het management zegt qua kaspositie „conservatief” en „prudent” te willen zijn, omdat het bedrijf te maken heeft met hoge vaste kosten. Op de overnamemarkt is Ordina volgens de top „kieskeurig”.  Om de aandeelhouders  tegemoet te komen, keerde Ordina dit jaar een dividend uit van zo’n 16 cent per aandeel. Daarnaast trok het 15 miljoen euro uit voor de inkoop van eigen aandelen – inmiddels is dat inkoopprogramma bijna afgerond.  Maar de boodschap van aandeelhouders aan het bestuur van Ordina is duidelijk: wordt het niet eens tijd om  wat te gaan doen met al dat geld?||https://www.nrc.nl//nieuws/2022/08/01/ordina-is-meer-dan-een-soort-uitzendbureau-a4137823
2022-08-02||Temperamentvol||De afgelopen weken zijn we in het land gebleven met de kookboeken, maar deze week gaan we op reis. Eindelijk weer. Zonder urenlange wachtrijen op Schiphol, zonder overvolle koffers en vliegtuigen, vervelende reisgenoten, ergernis en douanecontroles, maar gewoon vanuit onze huizen met een kookboek in de hand, een aanrecht vol geurige ingrediënten en genoeg goede zin om lekkere uren door te brengen in de keuken. Zuid-Korea is onze bestemming, of liever Klein Korea, ‘Meer dan 70 iconische recepten’ van de Australische Billy Law. Law werd in Maleisïe geboren, brak door met zijn foodblog A table for two waarin hij restaurants recenseerde en werd bekend met zijn kookboeken en de Australische MasterChef.  Ik ging er eigenlijk voetstoots van uit dat Law van Koreaanse origine zou zijn tot ik het voorwoord las waarin hij zijn allereerste Koreaanse maaltijd beschrijft in een Koreaans barbecue-restaurant vol met hete vuren en veel verschillende bijgerechten –  iets waar de Koreaanse keuken om bekend staat. Mijn eerste Koreaanse maaltijd was jaren geleden in een klein restaurantje in Parijs. Daarna kreeg ik een liefdevolle, nadere introductie van goede vrienden die het land, zijn mensen, cultuur én keuken uitstekend kennen. Ik was op slag fan en het maakte mijn nieuwsgierigheid naar het land alleen maar groter. Onze goede vriend, gespecialiseerd in het land, noemt Koreanen ‘de Italianen van Azië’ en dat, in combinatie met de keuken, maakt dat ik al heel lang naar het land wil. Liefst in zijn gezelschap voor de beste tips en restaurants. Mijn nicht is er overigens geweest en tussen het verkennen van het land en het maken van foto’s van al het heerlijks dat ze at door, kwam ze door een orkaan vast te zitten op een eiland. Dat zijn de betere avonturen.  Veel van het land komen we in dit boek niet tegen, begrijpelijk, want Law komt er zelf niet vandaan. Alles draait in Klein Korea om de gerechten die je ook zou kunnen vinden in Koreaanse wijken in wereldsteden waar authentieke recepten integreren met lokale invloeden en soms iets nieuws opleveren en soms hetzelfde blijven. Denk aan vlees, zeevruchten, KFC (Korean Fried Chicken), bijgerechten (banchan), kimchi en veel pit geserveerd in kleine kommen voor temperamentvolle feestmaaltijden. Billy Law Klein Korea Good Cook 224 blz. € 22,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/01/thuiskok-temperamentvol-a4137814
2022-08-02||In het midden||Horizontaal: 1.  Zoetigheid 5.  Hoofdstad van Tibet 9. Je suis, tu __, Shorts-hit 10.  Teken dat het gezien is 12.  Matig? 14.  David van de Talking Heads 16.  Moderne praatjes 17.  Past na Maas of kurk 21.  __ Markus, schilderes 22.  Past voor employé of kluiver 23.  Cara 25.  Vogels  26.  Zit je liever niet op 27. Il __ pastore, Mozart-opera 28.  Naar het strand, bijvoorbeeld  29.  Ligt om te beginnen in de keukenla  Verticaal: 1.  Wordt Sinterklaas ten onrechte voor gehouden 2.  Duitse Tweede Kamergebouw 3.  Meijer die met Jenny en Connie was  4.  Past voor bord of ader 5.  Onevenwichtige  6.  Barry van de Golden Earring 7.  Doet een huurmoordenaar met beide partijen 8.  Vlasov of Loekasjenko 11.  __ het ware 13.  Veronderstelling 15.  ‘Ik bid __ veur brune bonen!’ (Bartje) 18.  Restgewicht van wachters  19.  Denkvermogen 20.  Past bij goud en wierook 22.  Dierenziekte 24.  Tussen lt.-kol. en kapt.  Oplossing puzzel 29 juli. Horizontaal: 1. RAJIV 5. SHABBY 10. ENORME 12. MALI 13. USUAL 15. ERDOGAN 17. ING 18. SOIR 23. RIEK 24. EGO 25. IKEBANA 27. RITEN 29. META 30. IRAAKS 31. FRANKS 32. METER Verticaal: 1. REUÏG 2. JEUGD 3. INA 4. VOLUMIA 5. SERO 6. AMORF 7. BAG 8. BLAMAGE 9. YIN 11. MESTKAR 14. SNEAKER 16. DIAGRAM 19. URBAN 20. PENIS 21. VETST 22. LONER 25. IMF 26. ETA 28. IKE In het midden: GEDUMPT AFVAL ||https://www.nrc.nl//nieuws/2022/08/01/in-het-midden-a4137810
2022-08-02||Sudoku van maandag 1 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/01/sudoku-a4137807
