2022-08-29||Een van de grootste uitstoters van Nederland gaat CO2 opslaan onder de Noorse zee|| Kunstmestproducent Yara gaat vanaf 2025 een deel van zijn CO2-uitstoot opslaan in de Noorse zeebodem. Jaarlijks wordt 800.000 ton, een kwart van de jaarlijkse uitstoot van het Zeeuwse bedrijf, door Northern Lights vloeibaar gemaakt, getransporteerd en in de bodem opgeslagen. Beide bedrijven spraken maandag tijdens de bekendmaking van het eerste commerciële grensoverschrijdende contract rond CO2-opslag.  Northern Lights, dat door het Noorse Equinor, Shell en TotalEnergies is opgericht, zal het broeikasgas 2.600 meter onder de zeebodem voor de Noorse westkust bij Øygarden opslaan. De plannen maken deel uit van het zogeheten Longship Project, dat voor 80 procent door de Noorse overheid wordt gefinancierd. In de beginfase wordt daar jaarlijks tot 1,5 miljoen ton CO2 opgeslagen. „Zonder ondergrondse opslag van CO2 zijn de klimaatdoelen voor 2030 en daarna bijna onmogelijk om te halen”, zei directeur-generaal Sandor Gaastra van het ministerie van Economische Zaken & Klimaat bij de persconferentie in het Noorse Stavanger, waar de deal met Yara maandag bekend werd gemaakt.  Toch is deze zogeheten CCS-aanpak (carbon capture and storage) niet onbetwist. Bij de uitwerking van het Nederlandse klimaatakkoord trachten milieuorganisaties het gebruik van CCS te beperken omdat de opslag de daadwerkelijke transitie van de industrie volgens hen beperkt. Bovendien zouden hierdoor ook andere projecten minder subsidie krijgen. Dit voorjaar besloot klimaatminister Rob Jetten (D66) de subsidiemogelijkheden voor CCS desondanks te verruimen, omdat deze methode „op relatief korte termijn en kosteneffectief” de uitstoot kan beperken. Op tal van plekken wordt inmiddels gewerkt aan de opslag van CO2. Het Rotterdamse project Porthos heeft als doel vanaf 2024 broeikasgas van industriële bedrijven uit de haven onder de zeebodem op te slaan. Dat moet 20 kilometer uit de kust gebeuren in lege gasvelden in de Noordzee.  Kunstmestproducent Yara behoort tot de grootste CO2-uitstoters van Nederland. Het bedrijf, in zestig landen actief, besloot vorige week als gevolg van de hoge gasprijs een substantieel deel van zijn productie in Sluiskil te staken. (NRC)||https://www.nrc.nl//nieuws/2022/08/29/yara-gaat-co2-opslaan-onder-noorse-zee-a4140208
2022-08-29||Egypte wil de buste van Nefertiti terug. Maar is hier wel sprake van roofkunst?||Wereldberoemd zijn ze: de Steen van Rosetta en de buste van koningin Nefertiti. De steen omdat met behulp van de inscripties erop  het hiërogliefenschrift is ontcijferd, het borstbeeld vanwege de  schoonheid van de goddelijke vorstin. De steen staat  in het British Museum in Londen,  de buste in het  Neues Museum  in Berlijn. Daar bevinden ze zich nú, maar afkomstig zijn ze natuurlijk uit Egypte. Archeologen uit dat land kondigden vorige week een campagne aan om deze topstukken  (samen met de  Dierenriem van Dendera uit het Louvre) terug te krijgen. Het zou om roofkunst gaan, stellen ze. Met dit  verzoek haakte deze groep onder aanvoering van de bekende Egyptoloog Zahi Hawass aan bij een actuele discussie: hoe om te gaan met  artefacten in westerse musea die in koloniale tijden zijn verworven? Eerder deze maand maakte het Londense Horniman Museum nog bekend 72 kunstvoorwerpen, waaronder twaalf Benin-bronzen, terug te geven aan Nigeria. Dat het hier om roofkunst ging, was evident. De bronzen werden in 1897 buitgemaakt door een Britse strafexpeditie die het paleis van Benin City plunderde en verwoestte. Met de Steen van Rosetta en de buste van Nefertiti is het niet zo eenvoudig, maar beide voorwerpen hebben wel degelijk   een problematische verzamelgeschiedenis, zegt Daniel Soliman, conservator van de collectie Egypte en Nubië van het Rijksmuseum van Oudheden (RMO) in Leiden. „Ik  wil mijn collega’s in Egypte, Londen en Berlijn niet voor de voeten lopen door een uitspraak te doen over de claim, maar het lijkt me goed dat dit gesprek gevoerd wordt.” De Steen van Rosetta werd in 1799 gevonden door een Franse soldaat die deelnam aan een  veldtocht van   Napoleon in Egypte. Bij deze campagne was ook een groep van 151 savants betrokken, wetenschappers die zich onmiddellijk over het bijzondere voorwerp ontfermden. Egypte  werd op dat moment geregeerd door de Ottomanen, die het in 1517 op de Mamelukken veroverd hadden. De Fransen werden in 1801 door de Britten verslagen. Zij  namen alle archeologische vondsten in beslag en voerden ze af naar Londen, waar de steen sinds 1802 voor iedereen te zien is. Waarom is hier sprake van roofkunst? De Fransen vonden de steen onder de brokstukken van een vervallen fort. Daniel Soliman: „Bij het RMO hanteren we deze definitie: ‘Roofkunst is cultuurgoed dat onder oorlogsomstandigheden en zonder toestemming van de eigenaar is verkregen. Tegenwoordig wordt ook onterecht verkregen koloniale kunst hiertoe gerekend’. Dat is een brede definitie die verschillende interpretaties toelaat. En daarbij gaat ‘roof’  uit van een bezitter, terwijl daar bij  archeologische voorwerpen vaak geen sprake van is. Je moet claims over  voorwerpen uit de Oudheid   van geval tot geval bekijken.   „Napoleon was in 1798  Egypte binnengevallen, dus het is duidelijk  dat hier sprake was van een oorlogssituatie. En de steen –  die ik zelf liever de Stèle van El-Rashid noem, naar de Arabische naam van de plek waar hij is gevonden – is uitgevoerd zonder toestemming van wie dan ook.” Maar waren de Ottomanen wel  de rechtmatige heersers op dat moment in Egypte? Dat waren ook veroveraars, die bovendien niks gaven om dit erfgoed. „Dat klopt deels, maar  ze hebben ook de eerste oudheidkundige wetten ingevoerd om erfgoed te beschermen. Ik behandel de rol van  de Ottomanen  altijd als ik aan de universiteit college geef over dit onderwerp. Zij hebben in de negentiende eeuw inderdaad  erg veel oud-Egyptisch erfgoed weggegeven en verkocht. In Leiden  hebben we bijvoorbeeld twee voorwerpen  die in 1869 bij de opening van het Suezkanaal aan de koninklijke familie zijn geschonken.” De geschiedenis is een opeenvolging van   veroveringen. Welk besluit van welke heersers is met de blik van nu dan wél legitiem? De buste van Nefertiti werd in 1910 opgegraven door een Duitse expeditie en met toestemming van de toenmalige Egyptische oudheidkundige dienst  meegenomen naar Berlijn. „Dat klopt, maar we weten dat die dienst zwaar overwerkt was en dat de medewerkers niet altijd verstand hadden van de opgraving waar ze op de verdeling van de vondsten moesten toezien. In een verslag van een Duitse aanwezige lezen we dat hij stomverbaasd was  dat de buste niet gekozen werd voor het Egyptisch museum in Caïro. Het grote belang ervan was dus al meteen duidelijk. „Daarbij komt: de regels die toen gehanteerd werden, waren opgesteld onder Brits bewind. Formeel juridisch is de claim van Hawass dus  niet zeer kansrijk, maar als je kijkt naar de context waarin deze opgraving plaatsvond, dan zijn er  vraagtekens bij te zetten bij de manier waarop Nefertiti in Berlijn belandde.” Maken deze voorwerpen    deel  uit van de huidige  Egyptische cultuur? Zorgde de komst van de Arabieren  en de islam rond 640 niet voor een complete breuk met het verleden? „Die breuk was er ook al ten tijde van het christendom – formeel dan. Want het is heel belangrijk om een onderscheid te maken tussen de officiële religieuze doctrine van een staat en de manier waarop inwoners hun land beleven. Ik heb mensen gesproken uit Luxor  die in hun jeugd nog hebben meegemaakt dat vrouwen gingen baden in het meer van de tempel van Ramses III, omdat dat goed zou zijn voor de vruchtbaarheid. Dat was nog steeds een heilige plek voor de lokale bevolking. De band met het verleden is er dus.” Het huidige bewind gebruikt dat verleden om Egyptisch nationalisme aan te wakkeren, inclusief spectaculaire optochten met oude artefacten. Is het niet ironisch als straks   westerse pogingen tot dekolonisatie daarvoor benut zouden worden? „Daar zou je een discussie over kunnen voeren, maar dat is niet het gesprek voor nú. Als  er een claim komt – de oproep van de archeologen is nog geen officieel verzoek van de Egyptische overheid – moeten westerse musea daar serieus op ingaan, omdat  we  willen staan voor maatschappelijke rechtvaardigheid. En dat betekent écht niet dat alles teruggaat naar Egypte. Claims moeten van geval tot geval bekeken worden.”||https://www.nrc.nl//nieuws/2022/08/29/is-dit-wel-roofkunst-a4140211
2022-08-29||Kremlin bevestigt tegenoffensief in zuidelijke regio&#8217;s||Het Kremlin heeft maandag bevestigd dat Oekraïne een nieuw offensief heeft gelanceerd in onder meer de zuidelijke steden Cherson en Mikolajiv, maar stelt dat die poging is mislukt. Dat melden internationale persbureaus. Volgens Moskou heeft Oekraïne daarbij „aanzienlijke verliezen” geleden. Er zouden ruim 560 Oekraïense soldaten zijn gesneuveld. Die informatie is niet door een onafhankelijke partij geverifieerd.  Eerder op de dag meldde de Oekraïense strijdkrachten dat er een offensief was gelanceerd om de zuidelijke regio’s te bevrijden van de Russen. Daarbij zou onder andere de eerste verdedigingslinie van de Russen in Cherson zijn doorbroken.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/kremlin-bevestigt-tegenoffensief-in-zuidelijke-regios-a4140219
2022-08-29||Stoppende boer verhandelt stikstofruimte  op vrije markt|| Plannen om een boerderij uit te breiden of een snelweg te verbreden, maar een tekort aan stikstofruimte? Misschien dat er via een tussenpersoon ergens een oplossing gevonden kan worden. De afgelopen jaren is er een levendige handel ontstaan in stikstofrechten. Via tussenpersonen, vaak agrarisch adviseurs, kunnen partijen met een tekort aan stikstofruimte deze van bijvoorbeeld een stoppende boer overnemen. Kopers betalen voor de stikstofruimte zelf, de ‘stikstofmakelaars’ ontvangen vaak een commissie over de gesloten overeenkomst. Op deze manier zijn, volgens betrokken adviseurs, de afgelopen jaren al zeker honderden deals gesloten. De handel is mogelijk sinds de Raad van State in 2019 een einde maakte aan het toenmalige stikstofbeleid. Sindsdien kunnen bedrijven onderling hun recht op stikstofneerslag uitwisselen.  Vorige week maakte Rijkswaterstaat bekend stikstofruimte over te nemen van acht agrarische bedrijven. Rijkswaterstaat wil daarmee de verbreding van de A27 bij Amelisweerd mogelijk maken. Zeker vier van de verkopende boeren lieten zich bijstaan door een adviseur, die ook namens hen onderhandelde met het Rijk. Raoul Beunen, universitair hoofddocent aan de Open Universiteit en deskundig op stikstofbeleid, is kritisch op de stikstofhandel: volgens hem bestaat er een risico dat kapitaalkrachtige partijen, zoals een projectontwikkelaar of een industrieel bedrijf, er met de stikstofruimte vandoor gaan. Kleinere partijen komen er dan minder snel tussen.  Volgens hem kan de overheid beter zelf stikstofruimte beheren. „Dan kan ze zelf bepalen waaraan ze de beschikbare ruimte besteedt”, door bijvoorbeeld prioriteit te geven aan woningbouw. Stikstofhandel ligt ook gevoelig in de agrarische wereld: hier bestaat een angst dat de agrarische sector zal krimpen doordat stikstofruimte naar andere bedrijfstakken vloeit. Farmers Defence Force-voorman Mark van den Oever noemde boeren die stikstofruimte verkopen aan andere, niet agrarische, partijen eerder „judassen”.  Op ammoniakrechten.nl bieden boeren die overwegen te stoppen  soms duizenden kilo’s stikstofruimte aan. Stikstofhandelaar Giel Peters heeft naar eigen zeggen ruim 580.000 kilo stikstof in de verkoop, aangeboden door meer dan tweehonderd aanbieders – voornamelijk boeren.  De prijzen voor een kilo stikstofruimte lopen volgens marktkenners sterk uiteen van 5 tot 500 euro. Stikstofruimte in de buurt van een natuurgebied is kostbaarder: een boer die verder weg van een natuurgebied zit, kan met deze ruimte in verhouding meer uitbreiden. Het ministerie van Landbouw, Natuur en Voedselkwaliteit doet momenteel onderzoek naar de „neveneffecten” van de handel in stikstofruimte en wil de regels  aanscherpen om zo een mogelijke wildgroei aan adviesbureaus tegen te gaan. De Tweede Kamer wordt later dit jaar hierover geïnformeerd.||https://www.nrc.nl//nieuws/2022/08/29/stoppende-boer-verhandelt-stikstofruimte-op-vrije-markt-a4140213
2022-08-29||Klaar met 40 uur per week: &#8216;Ze hebben het wel geprobeerd, hoor, mijn uren op te schroeven&#8217;||Ouders die meer tijd met hun opgroeiende kinderen willen doorbrengen. Mensen met een hobby waar ze zich vol op gaan storten. Maar ook: in de tijd die vrijkomt een eigen onderneming opzetten. En meer vrije tijd om gewoon even helemaal niks te doen, vanwege een overdosis aan prikkels.  Er zijn nogal wat redenen om minder dan veertig uur per week in dienstverband te werken. Of het nu gaat om een 32-urige werkweek, om de week vier in plaats van vijf dagen werken, of 36 uur in vier dagen stoppen.  Steeds minder Nederlandse werknemers kiezen voor een volle werkweek, blijkt uit cijfers van het Centraal Bureau voor de Statistiek (CBS). Met name mannen in vaste dienst zijn minder gaan werken. In 2003 werkte 80 procent van hen voltijds, in 2020 nog 71 procent. Leeftijd en opleidingsniveau maken geen wezenlijk verschil. Van de vrouwen in vaste dienst had in 2003 een kwart een volle baan, en dat is sindsdien niet wezenlijk veranderd.  Voor de personeelswerving is het lastig dat mensen vaker kiezen voor deeltijdbanen. Dat zegt Martine de Kluis van het Amsterdamse bureau Pdf personeelsdiensten: „Ik kan bijna niemand meer vinden die openstaat voor een veertigurige werkweek. In de 25 jaar dat ik dit werk doe, heb ik nog nooit meegemaakt dat het zo uitdagend was fulltime functies in te vullen.”  Of ze nu op zoek is voor een juwelier of voor een grote multinational: in alle sectoren lopen werkgevers ertegenaan. De Kluis: „Benader ik iemand voor een openstaande fulltime vacature, dan is tegenwoordig de standaardvraag: kan het ook in minder uren?” Ze spoort haar klanten dan ook aan flexibeler te worden. „Wordt een veertigurig contract bij me neergelegd, dan ga ik vaak het gesprek met zo’n werkgever aan. Kan dit aangepast worden als de perfecte persoon wordt gevonden? Of zijn de uren flexibel in te delen? Is het bijvoorbeeld mogelijk ’s avonds of in het weekend te werken? Je ziet dat zelfs de meest rigide, ouderwetse werkgevers er niet meer omheen kunnen als ze in deze markt hun vacatures nog willen vervullen.” Volgens arbeidsmarktexpert Wiemer Salverda, emeritus hoogleraar aan de Universiteit van Amsterdam, is de fulltime werkweek al langer aan verandering onderhevig. „Waar het lange tijd 40 uur betrof, is het steeds vaker 36 uur.” Wel ziet hij dat de gewenste arbeidsduur een cyclisch karakter heeft. „Het is afhankelijk van de economische situatie. Gaat het goed, zoals nu, dan zien we een groeiend percentage werknemers dat minder uren wil werken, bijvoorbeeld vanwege hoge werkdruk. Ligt de arbeidsmarkt op zijn gat en is men allang blij dat er werk is, dan groeit juist het aantal mensen dat meer uren wil werken.” Door het huidige vacatureoverschot  kan een werknemer zich gesterkt voelen minder uren te vragen. Salverda: „Juridisch gezien heeft iedereen het recht dit aan te geven, maar bij een tekort aan vacatures is dit lastiger. Als het nodig is, kan je nu in de meeste gevallen wel snel een andere goede baan vinden.” Wat doet die werknemer met z’n extra tijd als het gelukt is het aantal contracturen terug te draaien? Er zijn grofweg twee varianten: ze beginnen een eigen bedrijf in die ‘vrije’ tijd, naast de vaste baan, of ze hebben écht vrij. Veronique Kilian, auteur van boeken over werkgeluk en personeelscoach,    hoort van mensen die ze begeleidt dat die het meeste geluk vinden in de privésfeer. „Werk heeft daar vaak niks mee te maken.”  Minder dagen werken kan dus bijdragen aan meer geluksmomenten, aldus Kilian. Maar daar past een kanttekening bij. „Dit werkt niet als je vijf dagen werk in vier dagen probeert te proppen. Het werk moet ook écht in minder uren afgerond kunnen worden. Kom je na je vrije dag weer op kantoor en moet je dubbel zo hard aan de slag om het in te halen, dan schiet het niet op.” Voldoende herstel is van belang, vindt Kilian. „Door de personeelstekorten is de werkdruk hoog. Mensen gaan maar door en kunnen hun verantwoordelijkheden moeilijk loslaten, ook niet als ze vrij zijn. Daardoor hebben ze onvoldoende ruimte om echt te ontspannen.” Volgens haar wordt ontspannen te vaak verward met luieren. „Ontspannen heeft niks te maken met gebrek aan focus of energie, maar brengt je naar een andere hersengolflengte. Daardoor kan je opladen, heb je minder stress én word je creatiever. Ook op je werk.” „Voordat ik kinderen kreeg, werkte ik al 36 uur per week in plaats van 40. Toen ik moeder werd, ging dat naar 24 uur. Mijn zoon is nu 30 jaar, maar mijn werkuren zijn nog steeds op schooltijden aangepast. Ik werk 25 uur, verdeeld over vijf dagen. Dat wil zeggen dat ik iedere dag op kantoor ben, maar om twee uur ’s middags alweer lekker naar huis kan. De vrijheid die ik daarvoor terugkrijg, is voor mij veel belangrijker dan het salaris dat bij een fulltime baan hoort. Omdat ik eraan gewend ben na al die jaren, voelt het ook niet alsof ik iets mis. Er is meer in het leven dan werken. Ik heb het altijd belangrijk gevonden meer te zijn dan ‘alleen’ moeder, wilde sowieso deel blijven uitmaken van het werkende leven.  „De manier waarop ik mijn uren heb verdeeld, is wat ongebruikelijk, maar ik vind dit fijn. Ik maak elke dag wat mee van de ontwikkelingen op het werk en ik voel me net zo betrokken bij de organisatie als de fulltimers. Ze hebben het wel geprobeerd, hoor, mijn uren op te schroeven. Maar dit is prima. Zo heb ik de middag voor het huishouden en mijn hobby’s, van straatfotografie tot modellenwerk.  „Zelfdiscipline is belangrijk, om te zorgen dat je niet steeds over je uren heen gaat. Al blijf ik altijd bereikbaar voor spoedtelefoontjes. Volgens mij zou dit voor veel mensen en banen ideaal zijn. Vooral mannen mogen best wat meer open staan voor parttimen. Hoe productief ben je nou écht nog na een uur of vijf werken?”  „Crew Control is verantwoordelijk voor de 48 uur die aan een vlucht voorafgaat: mijn afdeling zorgt er onder andere voor dat de crew op tijd op de juiste plaats is. Dat doen we 24/7, in vroege, late en nachtdiensten. Dit maakt het makkelijker om parttime te werken: aan het eind van mijn dienst draag ik alle problemen over aan een collega die ermee verder gaat.  „Ik werkte in het begin fulltime, totdat ik in 2007 ouderschapsverlof had voor mijn eerste dochter en parttime ging werken. Daarvoor dacht ik er niet over na; je werkte fulltime, zo was het gewoon. Bij mijn tweede dochter pakte ik het op dezelfde manier aan. Steeds verlengde ik dat verlof met een half jaartje en op een gegeven moment was ik er zo aan gewend dat ik mijn contract definitief omzette naar 80 procent. Financieel ging het goed, de zorg met mijn toenmalige partner was mooi verdeeld, dus waarom niet?  „Ik heb geen vaste vrije dag vanwege het onregelmatige rooster. Werk ik niet, dan ga ik sporten, of geef ik training op de atletiekvereniging van mijn kinderen. Ik spring ook wel eens  bij voor de plaatselijke bakker, ontbijtjes bezorgen. Dat heb ik overgehouden uit de coronatijd, toen in de vliegsector niet veel te doen was en in de bezorging des te meer.  „Ook ben ik nu bezig met een coachingsopleiding voor mindfulness bij kinderen. Allemaal leuke dingen die ik als fulltimer niet zou kunnen doen. Ik denk dan ook niet dat ik ooit terugga naar 100 procent. Mijn werk is hectisch en met de personeelstekorten is het daar al helemaal ingewikkeld. In die andere uren kan ik bijkomen.”||https://www.nrc.nl//nieuws/2022/08/29/veertig-uur-per-week-er-is-meer-dan-voor-een-baas-werken-a4140164
2022-08-29||‘Een derde van Pakistan staat onder water’||Wanhopig proberen miljoenen Pakistanen te redden wat er  te redden valt van hun huizen,  vee en landbouwgronden na overstromingen die grote delen van het land blank hebben gezet. „Ik heb  echt niets meer om mijn gezin te voeden. Alles heb ik verloren. Ik weet niet waar ik heen moet. God sta me bij”, klaagde een jonge arbeider in de zuidelijke plaats Shikar Pur tegen  persbureau AP. Hij was bezig modderige stenen van zijn deels weggespoelde huis terug te zoeken.  Er is „overal water, als een  oceaan”, bevestigde de Pakistaanse minister van Klimaatverandering Sherry Rehman maandag. Na de zwaarste moessonregens in een decennium staat volgens haar  een derde van Pakistan onder water. Overstromingen kostten tot dusverre aan 1.061 mensen het leven,  volgens de nationale organisatie voor de rampenbestrijding (NDMA). Sinds  de vroege aanvang van het regenseizoen, dit jaar in juni, moesten 33 miljoen burgers hun huizen  verlaten. Omdat  overstromingen bruggen en wegen hebben weggespoeld en  getroffen gebieden  zijn afgesneden, ligt het  werkelijke  dodental waarschijnlijk hoger.  Inmiddels is de  noodtoestand uitgeroepen. Afgelopen weekend kwam  internationale hulp op gang, toen de eerste vrachtvluchten met  hulpmiddelen  uit Turkije en de Verenigde Arabische Emiraten arriveerden. Hulporganisaties van de Verenigde Naties zegden  hulp en geld toe, vooral voor medische zorg, voedsel en sanitair. Maar om de  infrastructuur weer op te bouwen, zal Islamabad meer  nodig hebben. De overstromingen treffen Pakistan juist nu het al kampt met een   economische crisis. Het Internationaal Monetair Fonds (IMF), dat in 2019 een akkoord sloot voor een steunpakket, schortte de uitbetaling daarvan eerder dit jaar op omdat het geen vertrouwen had in de naleving van de voorwaarden in die deal.  Het parlement stemde de toenmalige premier Imran Khan in april weg, vanwege de slechte staat van de  economie.  Islamabad meldde maandagavond dat het IMF hervatting van de betalingen zou hebben toegezegd, zodat snel  een tranche van ruim 1 miljard dollar vrijkomt. Tegen persbureau Reuters schatte de minister van Planning, Ahsan Iqbal, de aanvankelijke economische verliezen op zeker 10 miljard. Hij waarschuwde   voor de voedselveiligheid, na   de mislukte oogst.  Ontheemden als gevolg van de overstromingen worden opgevangen in tenten bij de stad Sukkur in deprovincie Sind.  Foto Asif Hassan / AFP Doorgaans is de moesson belangrijk voor de landbouw in Pakistan. Het regenseizoen zorgt ieder jaar, tussen juli en september, voor het merendeel van de  neerslag. Het fenomeen bouwt zich in  voorgaande maanden op: zomerhitte verwarmt de landmassa van het Zuid-Aziatische subcontinent, waardoor de lucht stijgt en koelere winden uit de Indische Oceaan worden aangezogen, die vervolgens enorme hoeveelheden regen produceren. Maar  specifieke  details en  timing zijn lastig te voorspellen.  In  Pakistan is gemiddeld meer regen gevallen dan normaal, in de zuidelijke provincies Sind en Baluchistan zelfs vier keer zo veel. Minister Rehman  noemde de watersnood  „een door het klimaat veroorzaakte humanitaire ramp” van „epische afmetingen”. Eerder had zij ervoor gepleit  klimaatverandering te zien als een kwestie van nationale veiligheid. Anderen suggereerden dat Pakistan nu moet boeten voor de klimaatverandering die  door rijkere landen is veroorzaakt. Het land geldt wereldwijd als een van de  kwetsbaarste   voor klimaatverandering. Steeds vaker komen er extreem hoge temperaturen voor, soms van meer dan 50 graden Celsius. Deze satellietbeelden van 24 maart en 28 augustus 2022 tonen de Indus-rivier in de nasleep van de overstromingen in Pakistan. Foto Maxar Technologies via AP
 Pakistan geldt  als een van  de kwetsbaarste   landen voor klimaatverandering De rivier de Indus, vanouds de levensader van het land (die  van noord naar zuid loopt), is een bepalende factor in Pakistan. Nu eens stroomt daar te weinig water door om alle landgebouwgebieden te bevloeien en dan plotseling – zoals nu – weer veel te veel, waardoor oogsten verloren gaan. Vanwege ruimtegebrek bouwen veel arme mensen ook nog altijd eenvoudige woningen vlakbij rivieren. Bij overstromingen spoelen die vaak weg. Ondanks de huidige overlast stond het peil de laatste jaren vaak juist veel lager dan vroeger,  doordat veel gletsjers in de Himalaya  al deels zijn weggesmolten of voorgoed zijn verdwenen.  Daar komt bij dat de  autoriteiten  bijzonder weinig hebben ondernomen om hun land voor  rampen te behoeden. Pakistan staat niet voor niets op plaats 176 van een ranglijst met de prestaties van landen op milieugebied, opgesteld door de Amerikaanse universiteit van Yale.  Mede door de snelle bevolkingsgroei is de hoeveelheid  bos bijvoorbeeld in hoog tempo geslonken. Was bij de onafhankelijkheid in 1947 nog 33 procent van Pakistan met bos bedekt, nu is dat slechts  5 procent. Dat heeft ook bijgedragen tot  temperatuurstijging en tot een situatie waarbij water minder goed in de bodem wordt vastgehouden. Verder heeft Islamabad   verzuimd  lering te trekken uit eerdere rampzalige overstromingen, in het bijzonder die van 2010, toen  zo’n tweeduizend mensen omkwamen en miljoenen   hun woning verloren. Het dijkenbeheer laat vaak zeer te wensen over. Naast de NDMA, met meerdere regionale en lokale afdelingen, kunnen nog ettelijke andere organisaties  reageren op overstromingen. Maar in de praktijk werken ze dikwijls langs elkaar heen. Op lokaal niveau is vaak weinig gedaan aan preventie. Het machtige Pakistaanse leger, dat nu ruim zesduizend militairen heeft ingezet voor evacuaties, beschikt  over meer middelen maar staat  evengoed vaak machteloos tegen het natuurgeweld. Nu kunnen helikopters  bijvoorbeeld nauwelijks geschikte droge plekken vinden om te landen, melden piloten. „Het blijkt dat bestrijding van de gevolgen van de mondiale opwarming moeilijker is dan oorlog voeren tegen menselijke vijanden”, schreef de Pakistaanse journalist Hamid Mir onlangs  in The Washington Post.||https://www.nrc.nl//nieuws/2022/08/29/derde-van-pakistan-onder-water-a4140198
2022-08-29||Te koop: boeren bieden online duizenden kilo&#8217;s stikstofruimte aan||De hulp kwam uit onverwachte hoek. Jarenlang was het onduidelijk of de verbreding van de A27 bij Amelisweerd, in de provincie Utrecht, kon plaatsvinden. De stikstofuitstoot van de controversiële verbreding was – tot vreugde van tegenstanders van het project waarvoor honderden bomen moesten worden gekapt – te groot. Vorige week presenteerde het kabinet toch een oplossing: Rijkswaterstaat koopt de stikstofruimte van een groepje stoppende boerenbedrijven, van Lunteren tot Tienhoven. Die plaatsen liggen in de wijde omgeving van de stad Utrecht, hun stikstofuitstoot slaat onder meer neer op Natura 2000-gebied de Veluwe. Omdat deze bedrijven stoppen, is er ruimte in de vergunning voor de snelwegverbreding. Een groot deel van de overeenkomsten – die bij de Raad van State nog aangevochten kunnen worden – sloot het kabinet via een agrarisch adviseur. „De boerenbedrijven hadden zich bij mij gemeld”, zegt deze bemiddelaar, Addy Ruitenbeek. Ze waren al voornemens te stoppen, en zagen in deze optie een goede kans.  Ruitenbeek houdt met zijn bedrijf Struikhoeve kantoor in de Gelderse Vallei, een gebied waar de komende jaren veel boerenbedrijven zullen stoppen. Hij is een van de adviseurs die als gevolg van de stikstofcrisis bemiddelen bij de handel in stikstofruimte. Ruitenbeek kent boerenbedrijven die kilo’s stikstof over hebben omdat ze bijvoorbeeld willen stoppen. Die brengt hij in contact met partijen die juist extra uitstootruimte nodig hebben: van wegenbouwers tot andere boerenbedrijven. Hij helpt bij het opstellen van contracten en bij de onderhandelingen. Hoeveel Ruitenbeek aan de deal tussen Rijkswaterstaat en de stoppende boeren verdiende, wil hij niet zeggen, maar volgens zijn website  sluit hij overeenkomsten „tegen een klein percentage van de verkoopsom”. Er zijn tussen de tien en twintig van dit soort stikstofhandelaren actief in Nederland. Zij adverteren   op websites  met partijen stikstof. Online zijn honderden van deze advertenties te vinden, op websites als ammoniakrechten.nl – ‘de marktplaats voor stikstofrechten’.  Deze commercialisering van de stikstofhandel leidt in de agrarische wereld, bij het ministerie van Landbouw, Natuur en Voedselkwaliteit én bij deskundigen tot ongemak. Is het slim om stikstofhandel aan de vrije markt over te laten? Bovendien twijfelen sommige juristen aan de juridische houdbaarheid van de handel.  Ten grondslag aan de stikstofhandel ligt het inmiddels zo bekende vonnis van de Raad van State van mei 2019. Toen zette ’s lands hoogste bestuursrechter een streep door het Nederlandse stikstofbeleid. Dit sloeg de basis weg onder het vergunningenbeleid voor allerlei activiteiten, van woningbouw tot uitbreidingen van (boeren)bedrijven. Volgens de rechter stond niet vast dat de natuur geen extra schade zou oplopen. Omdat kabinet-Rutte III wilde dat boerenbedrijven toch konden uitbreiden en projectontwikkelaars huizen konden bouwen, viel Nederland terug op de basis van de Europese natuurwetgeving: ‘extern salderen’, zoals dat ook tot 2015 al kon. Oftewel: de onderlinge verkoop en verhuur van stikstofruimte was weer toegestaan. Stikstofruimte koop je nu in kilo’s. In het Gelderse Wilp: 558 kilo aangeboden. Bedum, Groningen: 2.000 kilo. Rijkevoort,  Noord-Brabant: 2.550 kilo.  Ammoniakrechten.nl kent net als Marktplaats verkopers en kopers. Op een kaart van Nederland staan ze in groene (verkopers) en oranje (kopers) icoontjes aangegeven. Met name in Overijssel wordt door tientallen verkopers stikstofruimte aangeboden, in Utrecht helemaal geen. Wie stikstof nodig heeft, kan op de kaart zoeken naar een aanbieder. De stikstofruimte die wordt aangekocht, moet neerslaan op hetzelfde natuurgebied als de stikstof van het nieuwe project. Daarom vindt een deal bijna altijd plaats tussen twee relatief dicht bij elkaar gelegen bedrijven. Provincies moeten de ‘transactie’ – in feite twee nieuwe vergunningen – goedkeuren.   Giel Peters (41) was goed voorbereid. Jarenlang werkte hij bij een agrarisch adviesbureau, maar toen de Raad van State in 2019 het stikstofbeleid onderuit kegelde, en de stikstofhandel nieuw leven werd ingeblazen, richtte hij zijn eigen bedrijf op: Eminet. Inmiddels heeft hij een team van tien mensen dat zich uitsluitend richt op de handel in stikstofruimte.  Peters heeft een eigen website en eigen systeem, dat  weer losstaat van bijvoorbeeld ammoniakrechten.nl. Naar eigen zeggen heeft hij het „grootste landelijke aanbod van stikstof”, zo’n 562.371 kilogram. Hij sloot „honderden” transacties met boeren, industriële partijen en projectontwikkelaars.  Bij elke deal gaat het volgens de salderingsregels altijd maar om 70 procent van de stikstofruimte in een vergunning – de overige 30 procent kan niet verkocht worden en komt in feite ten goede van de natuur. Zo gaat bij elke gesloten overeenkomst de stikstofuitstoot omlaag. Slechts 70 procent van de stikstofruimte kan verkocht worden – de overige 30 procent komt ten goede van de natuur  De verkoopprijzen verschillen per deal, zegt Giel Peters: „5 tot 500 euro per kilo.” Het is een vrije markt. Hoe dichterbij een natuurgebied, hoe duurder. De stikstofruimte van een boer vlakbij kwetsbare natuur is meer waard:  zijn impact op de natuur is groot,  en met die ruimte kunnen andere boeren verder weg van het natuurgebied  relatief veel uitbreiden.  En in de Randstad – waar weinig stikstofruimte wordt aangeboden – ligt de kiloprijs hoger „dan in het Brabantse Deurne”, zegt  Peters, omdat er in Brabant meer aanbod is.  Stikstofmakelaars anticiperen erop dat de markt pas in het beginstadium verkeert.   Het kabinet zit met meerdere dossiers in zijn maag waar  stikstofhandel een uitkomst kan bieden. Zo hebben Schiphol en Lelystad Airport geen geldige natuurvergunning en daardoor een tekort aan stikstofruimte. En dan zijn er nog ruim 3.000 boeren in Nederland die tussen 2015 en 2019 hun bedrijf mochten uitbreiden omdat zij slechts kleine hoeveelheden stikstof uitstootten. Met het sneuvelen van het oude stikstofbeleid bij de Raad van State verkeren zij in feite in een illegale situatie: ook bedrijven met een kleine stikstofneerslag  in kwetsbare natuurgebieden moeten nu een vergunning hebben. Het Rijk en de provincies beloofden de bedrijven te legaliseren door elders boerenbedrijven op te kopen en tot die tijd de illegale bedrijven niet te controleren – zonder succes. Een paar maanden terug werd Overijssel gedwongen, via een handhavingsprocedure aangespannen door milieuorganisatie MOB, toch zeven illegale boerenbedrijven te controleren. Hun hangt nu een dwangsom boven het hoofd. Hoe het hiermee verder moet, is niet duidelijk. Sommige bedrijven overwegen dan maar zelf stikstofruimte bij te kopen, zegt stikstofmakelaar Piet Schipper uit Medemblik. „De overheid beloofde alle bedrijven te legaliseren, maar dat gebeurde niet. Mijn klanten zien nu de stikstofruimte van hun buurman te koop staan, en denken: moet ik die kopen?”  Ondertussen is er onder juristen de laatste maanden steeds meer discussie of de handel in stikstofruimte wel is toegestaan. Want zijn stikstofrechten wel echt rechten? Ze bestaan niet als zodanig in de wet, merkten advocaten Guus Benes en Rico Ligtvoet eerder dit jaar op in juridische artikelen. De vrees is dat  partijen met „de grootste portemonnee” er met de stikstofruimte vandoor gaan De advocaten betwijfelen of stikstofruimte een bezit is. Uit recente rechtspraak zou niet per se blijken dat het zogenoemde ‘vermogensrechten’ zijn, zoals bijvoorbeeld fosfaatrechten expliciet wel zijn. Een natuurbeschermingsvergunning die stikstofuitstoot toestaat, zou volgens de advocaten gebonden zijn aan één project op één plaats.  Er zijn nog andere kanttekeningen te plaatsen bij het verhandelen van de rechten. Raoul Beunen, universitair hoofddocent aan de Open Universiteit en deskundige op gebied van stikstofbeleid, vreest dat de partijen met „de grootste portemonnee” er met de stikstofruimte vandoor gaan. Een partij als Lelystad Airport kan makkelijker een aantal boerderijen opkopen dan anderen. Kleinere partijen, zoals boeren die eventueel willen uitbreiden, komen daar dan moeilijker tussen. Om deze reden is ook de agrarische wereld verdeeld over stikstofhandel. Stikstofhandel is op dit moment de enige manier om als bedrijf uit breiden. Maar er is angst dat stikstofruimte verdwijnt naar andere sectoren die meer geld bieden, waardoor de landbouw krimpt. Dat ligt gevoelig, blijkt uit uitspraken van Farmers Defence Force-frontman Mark van den Oever. Hij noemde eerder boeren die stikstofruimte verkopen aan andere sectoren „judassen” en „zwakke schakels”. Het is beter, zegt Beunen, als de overheid de stikstofruimte van stoppende boeren centraal reguleert. „Dan kan ze zelf bepalen waaraan ze de beschikbare ruimte besteedt”, door bijvoorbeeld niet aan de industrie te verkopen, en wel aan de woningbouw. Het ministerie van Landbouw, Natuur en Voedselkwaliteit laat in een reactie weten momenteel onderzoek te doen naar de „neveneffecten” van de handel in stikstofruimte en wil de regels  aanscherpen om zo een mogelijke wildgroei aan adviesbureaus tegen te gaan. De Tweede Kamer wordt later dit jaar hierover geïnformeerd. Een ander kritiekpunt: dat boeren überhaupt de stikstofruimte, die ze vaak gratis hebben gekregen, kunnen verhandelen. Stikstofruimte is sinds 2019 opeens een schaars goed geworden, op een manier waarop het nooit bedoeld was. „Wie de grootste vergunning aanvroeg is spekkoper”, zegt Beunen.||https://www.nrc.nl//nieuws/2022/08/29/stikstof-te-koop-de-omstreden-handel-in-uitstootrechten-a4140194
2022-08-29||Partijleden CU en D66 kritisch op asielafspraken van het kabinet|| „Een walgelijke deal, die D66 nooit had mogen steunen”. De partij heeft getekend voor „het met voeten treden van de meest fundamentele rechten van vluchtelingen”. „Laten we nou alsjeblieft geen VVD-beleid gaan recht praten.” De poging van Tweede Kamerlid Anne-Marijke Podt (D66) om de door het kabinet aangekondigde noodmaatregelen tegen de acute asielcrisis  te verkopen, werd lang niet door al haar partijgenoten met applaus ontvangen. Podt had op haar socialemedia-kanalen diezelfde vrijdagmiddag al een gemotiveerde toelichting geschreven op het kabinetsbesluit, waar de coalitiefracties uit de Tweede Kamer bij betrokken zijn geweest. „D66 ziet de plannen als noodzakelijk, pragmatisch en realistisch.” De genomen maatregelen liggen, net als bij coalitiepartner ChristenUnie, gevoelig bij de achterban van de partij die staat voor een humaan en ruimhartig asielbeleid en een voorvechter is van internationaal recht. Vooral het besluit  het aantal vluchtelingen dat Nederland volgens de ‘Turkije-deal’ uit 2015 jaarlijks opneemt fors te verminderen, zet kwaad bloed (van de afgesproken duizend tot volgend jaar mogelijk vijfhonderd). Net als de tijdelijke stop op gezinshereniging voor vluchtelingen die wel over een verblijfsvergunning beschikken, maar nog niet over volwaardige huisvesting. D66-kiezers hechten grote waarde aan een humaan vluchtelingenbeleid Tweede Kamerlid Podt omschrijft deze als „een paar ingrijpende en pijnlijke, tijdelijke noodgrepen”, die „helaas nodig waren om te voorkomen dat mensen buiten moeten slapen”. Volgens haar doet het kabinet er alles aan „om dit heel snel overbodig te maken”. Vorige week was er  de openbare oproep van kritische D66-leden  aan partijleider en vicepremier Sigrid Kaag om in de stikstofcrisis en de ruzie die daarover in het kabinet is uitgebroken, vooral de rug recht te houden. Maar nu is er nog geen georganiseerde actie tegen het nieuwe asielbeleid. Voorzitter Daphnie Ploegstra van de thema-afdeling Samenleven, migratie en asiel van D66  was niet bereid om haar eerdere verzuchting  op Twitter – „Hoe harteloos ben je.” – nader toe te lichten. Toch zullen de Tweede Kamerfractie en de D66-bewindslieden de druk vanuit de achterban voelen.  In het verkiezingsprogramma staat dat de opvang voor asielzoekers „menswaardig” moet zijn, procedures voor verblijfsvergunningen „snel en zorgvuldig” en dat statushouders „snel [moeten] worden geholpen met integratie”. Het zijn waarden die ook in het coalitieakkoord van het kabinet-Rutte IV terecht zijn gekomen, tijdens de moeizame formatie van vorig jaar bevochten door zowel D66 als de ChristenUnie. ChristenUnie-leden roerden zich wél gezamenlijk nadat het kabinet de nieuwe asielmaatregelen had aangekondigd. Zondag riepen 130 leden het partijbestuur in een brief op om zich tegen het nieuwe plan te keren. De brief werd voornamelijk ondertekend door gemeenteraadsleden en door het voltallige bestuur van jongerenafdeling PerspectieF. Maandagavond was de brief ondertekend door zo'n 300 leden. De kritiek richt zich met name op het uitstel van gezinshereniging. „Dat mogen wij als partij van het gezin nimmer accepteren.” Maandag reageerde Tweede Kamerlid Don Ceder, die namens de ChristenUnie het woord voert over asiel, in een interview in het Nederlands Dagblad op de brief. Hij lijkt niet van plan om het nieuwe asielplan te frustreren. Volgens Ceder zitten er „pijnlijke maatregelen” en „goede afspraken” in het plan. „Alles afwegend kunnen wij dit dragen.”  Dezelfde krant publiceerde maandag ook een opiniestuk van partijleider Gert-Jan Segers, die zich net als Ceder niet alsnog tegen de afspraken lijkt te willen keren. „Met coalities die altijd door het politieke midden gaan, is het onvermijdelijk dat er bij migratie alleen maar afspraken kunnen worden gemaakt die een mengeling zijn van streng en humaan.” Binnen de ChristenUnie heerst er altijd al verdeeldheid als het om asielbeleid gaat. Er is  een wat rechtsere vleugel en een wat linksere. Aan de flank van die laatste zit de groep leden die het initiatief heeft genomen tot het schrijven van de brief. Één van hen is Antonie Fountain. „Don Ceder en Maarten van Ooijen [staatssecretaris van VWS] behoorden eerst ook tot die groep”, zegt hij. „Ik snap wel dat als je dag in dag uit met de VVD en het CDA in onderhandelingen zit, je op een gegeven moment vooral nog wil zien wat er wel is gelukt en niet wat er niet is gelukt. Maar om dat laatste ook te zien heb je gelukkig een achterban.” Binnen de ChristenUnie heerst er altijd al verdeeldheid als het om asielbeleid gaat Tegen zijn achterban heeft Ceder maandagmiddag nog niet gezegd dat hij het nieuwe asielplan wil laten zoals het is. Fountain denkt dat het Tweede Kamerlid nog wel actie zal ondernemen. „We hebben veel contact met Ceder en de rest van de partijtop. Als de ChristenUnie nu al tegen het kabinet gaat zeggen dat ze het plan toch niet ziet zitten, heb je een kabinetscrisis. Ik snap het als ze misschien wachten totdat de druk vanuit de achterban nog hoger is.” Ook Nathan Kramer, bestuurslid van jongerenorganisatie PerspectieF, denkt dat de leden uit de partijtop nog wel iets zullen doen met de kritiek. „Ik snap dat ze in een moeilijke positie zitten, omdat ze moeten schipperen tussen kabinetstabiliteit en de wensen van de achterban. Maar ik ken de ChristenUnie als een partij die echt iets doet met kritiek van haar leden.” Maandag aan het eind van de middag werd bekend dat de partij in september een ledenvergadering organiseert waar kritische leden in gesprek gaan met de partijtop over de asielplannen. Onder kritische D66-leden is er vooralsnog geen verzoek gedaan tot een extra partijberaad om het asielbeleid te bespreken of te wijzigen. Op de al geplande ‘landelijke netwerkdag’, komende zaterdag in Utrecht, zullen actieve leden D66-kopstukken uit Tweede Kamer en kabinet ongetwijfeld wel bestoken met lastige vragen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/partijleden-cu-en-d66-kritisch-op-asielafspraken-van-het-kabinet-a4140209
2022-08-29||Iran sloopt huizen van ‘ketterse’ Bahai-minderheid||Ze zijn maar betrekkelijk gering in getal maar de naar schatting 300.000 Bahai, die een kleine religieuze minderheid in Iran vormen, zijn de laatste weken het slachtoffer geworden van een nieuwe golf van vervolging.  Tientallen Bahai zijn gearresteerd, melden mensenrechtenorganisaties. Sommigen werden uit hun huizen gezet, waarna die door de overheid met behulp van bulldozers met de grond gelijk werden gemaakt. De autoriteiten confisqueerden bovendien stukken grond die aan Bahai toebehoorden. Veel Bahai werden ook ondervraagd en kregen naderhand een elektronische enkelband om.  Met name Bahai in het dorpje Roshankouh, dichtbij de Kaspische Zee, moesten het ontgelden. Hoewel de Bahai daar al generaties verblijven, hadden ze zich daar volgens lokale functionarissen illegaal gevestigd op publieke grond. De operatie tegen de Bahai ging gepaard met de inzet van honderden politieagenten. De vervolging van de Bahai lijkt deel uit te maken van een bredere golf van repressie in Iran, waarmee de leiders van het conservatieve islamitische regime nog eens lijken te willen onderstrepen dat er niet valt te tornen aan hun fundamentalistische beginselen. Een aantal liberaal gezinde filmmakers is de laatste weken gevangengezet en er wordt op straat weer strenger gecontroleerd of vrouwen hun hoofddoek wel volgens de regels dragen.  Overtreders daarvan dreigen te worden gearresteerd of een boete te krijgen. Anders dan de sjiitische meerderheid van de Iraanse bevolking geloven de Bahai niet in de komst van de mahdi, een soort Messias. In plaats daarvan vereren zij hun eigen profeet, Bahá’u’lláh, die in de negentiende eeuw in het toenmalige Perzië leefde. Hij riep op tot een geestelijke transformatie van de mensheid en huldigde pacifistische beginselen. In de ogen van de Iraanse religieuze autoriteiten zijn de Bahai echter ketters. Ze zijn in het verleden regelmatig vervolgd, vooral na de Islamitische Revolutie van 1979. Ze kunnen geen functies bij de overheid bekleden en hebben in de praktijk vaak geen toegang tot het hoger onderwijs. De vervolging van de Bahai lijkt deel uit te maken van een bredere golf van repressie in Iran Het Iraanse ministerie van Inlichtingen onthulde op 1 augustus dat Bahai zouden hebben geprobeerd hun geloof te verbreiden en hun geloofsopvattingen op te dringen aan kinderen, onder meer op kleuterscholen. Het is in Iran wettelijk verboden voor niet-sjiieten om  hun geloof uit te dragen. Woordvoerders van de Bahai ontkennen dit  ten stelligst en beschuldigen de autoriteiten ervan zelf Bahai-propaganda te hebben verspreid op kleuterscholen om hen in diskrediet te brengen.   De Bahai zouden zich daarnaast hebben bezondigd aan spionage-activiteiten voor Israël. De Iraanse machthebbers hebben altijd argwanend tegenover de Bahai  gestaan, omdat ze hun hoofdkwartier in de Israëlische havenstad Haifa hebben gevestigd. Met het oog daarop maken ze de Bahai dikwijls uit voor spionnen van hun aartsvijand Israël. In totaal zitten er op het ogenblik volgens BIC, een samenwerkingsverband van Bahai in het buitenland,  ten minste 68 Bahai gevangen. Volgens het kantoor van de Hoge Commissaris voor de Mensenrechten van de VN lopen nog eens duizend anderen groot risico te worden gearresteerd. In juli werden ook enkele voormalige Bahai-leiders opgepakt. Volgens sommige analisten maken de geestelijke leiders van het land zich zorgen dat de Bahai een grotere aantrekkingskracht uitoefenen op jonge Iraniërs dan het sjiitische geloof van de meerderheid. Het Bahai-geloof zou meer in overeenstemming zijn met de hedendaagse samenleving.  ||https://www.nrc.nl//nieuws/2022/08/29/iran-sloopt-huizen-ketterse-minderheid-a4140197
2022-08-29||Utah ziet  zijn beroemde zoutmeer droogvallen||  Pretpaleis de Great Saltair, met zijn oriëntaalse torentjes en portalen, staat leeg en droog. Een jaar of dertig geleden rimpelde het water van het Great Salt Lake nog tot onder aan de veranda. Nu ligt er een stoffige vlakte van bijna een kilometer tot aan het meer. Maar geen nood, een kwelder van dit formaat nodigt uit tot allerlei andere pret. De jongens van paramotoring-bedrijf Pukana Adventures hebben hun truck naast de weg gezet, de windzak op het dak geeft noord, noordwest aan. Op hun T-shirt staat ‘Safety Third’. Ze duwen het karretje met de motor uit de truck. In de verte zweeft al een parachute in de lucht. Daaraan hangt een man met een propeller ter grootte van een flinke ventilator op zijn rug. De wind voert zijn yeah’s en oooh’s mee. De vlakte van de Great Saltair naar het water is geplaveid met kapotte bierflesjes en -doppen. Aan de waterlijn staat een oude autobank. In de verte werpt een groepje mensen op Segway’s stofwolkjes op. Een man zonder jasje maar met een stropdas wandelt met zijn vrouw en hun drie kinderen, eentje op de arm want de grond is stekelig van het gortdroge zand. Ze komen uit Salt Lake City en ze hebben nog gedanst in de Great Saltair. „Buiten had je een achtbaan.” Dit jaar klonken er alom noodkreten over de snelle krimp van het zoutmeer. De ‘mega-droogte’ die het Amerikaanse westen treft en de groeiende bevolking van Salt Lake City en omgeving die steeds meer water nodig heeft, hebben het meer leeggegehaald. Antelope Island, een heuvel waarvan vroeger alleen de kop boven water stak, is een schiereiland geworden, daar loop je nu zó heen. Het wandelende echtpaar maakt zich er niet druk om. „Eén goede winter en het meer is weer vol.” Maar de laatste winter met meer dan een paar centimeter sneeuw was die van 2018-2019 en dat was ook het laatste jaar dat het water van het meer met de tamelijk platte bodem met 60 centimeter steeg in mei en juni – ongeveer evenveel als er in de hete zomer (gemiddeld 31 graden in juli) aan water uit verdampt. De afgelopen jaren kwam er niet meer dan 30 centimeter sneeuwwater bij in het voorjaar, terwijl er nog altijd voor 60 centimeter water verdampt. „Moet je proeven”, zegt de man. Hij bukt en breekt een stukje van een kegeltje van de dorre bodem af en steekt het in zijn mond. „Smaakt lekker hè. Zoutig.” Hij neemt zijn dochter op de andere arm en hij lacht. „Vanavond hebben we allemaal diarree.” Het is in geen eeuwen zo droog geweest in de westelijke staten van de VS als in de afgelopen twintig jaar. „We hebben nog nooit zo veel dagen boven de 38 graden gehad als deze zomer”, zegt Lynn de Freitas, directeur van de Vrienden van het Grote Zoutmeer. De snelle opdroging van het meer is maar een van de zichtbare consequenties ervan.  De  Colorado, die als een diagonaal vanuit de Rocky Mountains naar de woestijn van Nevada loopt, en vandaar richting de Golf van Californië in het noordwesten van Mexico, zucht even hard onder de hitte. Ruim 40 miljoen Amerikanen zijn van deze rivier afhankelijk voor hun water- en stroomvoorziening. En onzichtbaar: het natuurlijke reservoir Ogallala Aquifer, een  waterlaag die ondergronds van South Dakota tot aan Texas loopt, raakt ook meer en meer uitgeput. Klimaatverandering zorgt voor de droogte, onveranderd menselijk verbruik zorgt voor de waterkrimp.  Maak een ronde langs het meer en je ziet welk beslag de mens op het water legt. De grote industrieën als vliegtuigbouwer Northrop die water nodig hebben voor koeling, mijnbedrijven als US Magnesium of Rio Tinto die uit en rond het meer mineralen en ertsen putten, en die zelf uitwateren op het meer. Dan zijn er de boerenbedrijven, industrieën op zichzelf, die voor bevloeiing van hun akkers water halen uit de drie rivieren die op het meer uitkomen – de grootste waterconsumenten van allemaal.  En er is Salt Lake City, een stad van nu 200.000 inwoners, waar de skyline wordt gedomineerd door bouwkranen. Dit is de snelst groeiende regio in een van de snelst groeiende staten van de VS. „We hebben nooit helemaal willen accepteren dat we een woestijnstaat zijn”, zegt Ann Neville, bioloog en directeur van de Nature Conservancy in deze regio. „De op een na droogste staat in het land”, vult Lynn de Freitas aan. „En het watergebruik per hoofd van de bevolking ligt hier veel hoger dan in naburige, vergelijkbare staten als Arizona en Nevada.”  Ann Neville somt aan de telefoon alle problemen op. Mislukte oogsten door de hitte. Verzilting van het meer, waardoor zelfs de zoutwatergarnalen er niet meer kunnen leven en het meer straks geen voedsel kan bieden aan de tien miljoen vogels die er jaarlijks tweemaal neerstrijken, op weg naar het noorden en naar het zuiden. Als het meer, dat in 126 jaar tijd met bijna vier meter is gedaald ten opzichte van de zeespiegel, verder droogvalt, zullen er steeds grotere dorre vlaktes omheen komen die stofwolken produceren. „Zelfs als de bodem geen mineralen als arseen of strontium zou bevatten, is het fijne stof nog kankerverwekkend voor mensen.”  Kijk naar Californië, waar Owen’s Lake een eeuw geleden vrijwel droogviel, omdat Los Angeles er te veel water uit weghaalde. „Daar moet de overheid miljoenen dollars uitgeven om te voorkomen dat stofwolken over het hele gebied waaien”, zegt De Freitas. „Als dat hier ook gebeurt, wil niemand meer in Salt Lake City komen wonen.” En ten slotte is er de basale kwestie van drinkwater, dat kan opraken. Ann Neville giechelt aan de lijn. „Het is één groot rot-probleem.”  Waarom klinken Neville en De Freitas dan toch zo betrekkelijk opgewekt? Om te beginnen omdat het probleem in Utah geen partijstrijd is geworden, zoals bijna alle problemen in bijna heel de Verenigde Staten  – en zeker klimaatverandering, dat hardnekkige ontkenners heeft. („Hebben we hier niet genoeg bomen”, vroeg bijvoorbeeld de Republikeinse kandidaat-senator Herschel Walker uit Georgia toen president Biden deze maand een grote klimaatwet tekende.) „De voorzitter van het Huis van Afgevaardigden in onze staat is een Republikein en hij is een van de vurigste voorvechters van maatregelen om klimaatverandering tegen te gaan”, zegt De Freitas. De belangrijkste maatregel die dit jaar op staatsniveau is genomen, is een waterfonds, waar de organisatie van Neville nauw bij betrokken is. Veertig miljoen dollar heeft Utah uitgetrokken om water van rechthebbende gebruikers te kopen of te leasen. Nevilles collega Megan Nelson lobbyt om de geesten rijp te maken voor het fonds. „We proberen niet-tirannieke oplossingen te vinden om de boeren van het water af te halen.” Eén goede winter en het meer zit weer vol, zeggen ze. Maar krijgt droog Utah ooit  nog een  natte winter?  Eén groot industrieel bedrijf heeft al toegehapt, dat heeft tijdelijk zijn waterrechten aan het fonds overgedragen. Ook boeren blijken bereid een oogst of zelfs een heel jaar over te slaan in ruil voor een vergoeding. „Daar helpt de hitte en de droogte ons juist een handje”, zegt Nelson. „De verpieterde gewassen leveren maar zo weinig op, dat het voor de boeren al snel voordeliger is zich tijdelijk te laten uitkopen.” Geen misverstand, onderstreept Ann Neville: „We hebben te maken met een crisis en het is eng wat we zien. De gemiddelde hoogte van het meer is 1.280 meter boven zeeniveau. Nu is dat 1.277 meter, lager dan ooit. Maar door een crisis krijg je ook politici mee die anders de schouders zouden ophalen.” „Je moet in de lente terugkomen”, zegt Neville, „dan is het vogelreservaat fantastisch.” In augustus is de Shoreland Preserve tamelijk leeg. Zwaluwen en spreeuwen vliegen op  uit de rietsigaren, verder zijn er alleen insecten. Het wetland is nog altijd zompig, maar hele vlakken van het veld zijn geel uitgebeten door de zon.  In het voor- en najaar strijken hier kluten, pelikanen, steltlopers en futen neer. „Het meer ‘ademt’ door de jaren heen in en uit”, staat op een van de borden. Maar even verderop valt te lezen dat overmatig beslag op het water uit de aanvloeiende rivieren het ‘inademen’ steeds amechtiger maakt.  Andrea Harper loopt met haar neefjes over de plankieren en klautert de houten uitkijktoren op. Ze komt uit Roy, een paar kilometer noordelijker onder de rook van de luchtmachtbasis Hill. Ze neemt haar neefjes zo vaak het kan mee naar dit reservaat. De oudste heeft een rood aangelopen hoofd als hij boven aankomt. Twee gevechtsvliegtuigen scheren laag over de toren. „Thundercats”, roept het jongetje en al zijn vermoeidheid is verdwenen. Harper tuurt naar de einder, waar het Great Salt Lake een flikkerend zilveren lijntje is. Eén goede winter, zegt ze, en het meer is weer vol. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/29/utah-ziet-zn-beroemde-zoutmeer-droogvallen-a4140193
2022-08-29||KNVB start onderzoek naar apengeluiden richting Ajax-spits Brian Brobbey||De aanklager betaald voetbal van de KNVB heeft een onderzoek ingesteld naar de gebeurtenissen van afgelopen zondag tijdens de Eredivisiewedstrijd FC Utrecht - Ajax. Een deel van het thuispubliek maakte apengeluiden nadat Ajax-spits Brian Brobbey de Amsterdammers op een 2-0 voorsprong had gezet. De competitiewedstrijd tussen FC Utrecht en Ajax moest in de tweede helft kort worden stilgelegd nadat een vuurwerkbom op het veld was ontploft in de buurt van Ajax-doelman Remko Pasveer. Ook werden Ajax-spelers met bier bekogeld. De KNVB laat weten dat de aanklager mensen hoort rondom FC Utrecht om te onderzoeken of de club verwijtbaar heeft gehandeld voor, tijdens of na afloop van de wedstrijd. Daarbij beoordeelt de voetbalbond of FC Utrecht erin slaagt de daders op te sporen en ze bij de KNVB voordraagt voor een landelijk stadionverbod.  Algemeen directeur Thijs van Es meldde na afloop dat de man die de vuurwerkbom gegooid zou hebben is aangehouden. De politie hield nog drie andere toeschouwers aan voor betrokkenheid bij ongeregeldheden na afloop van de wedstrijd. „De individuen die deze dingen hebben geroepen, hebben we ook in beeld”, zegt Van Es, doelend op camerabeelden van tijdens de wedstrijd. „Daar gaan we achteraan, want dit kan natuurlijk niet”, aldus de directeur, die zegt „zeer teleurgesteld” te zijn. Tijdens de wedstrijd beklaagden Ajax-spelers zich over het gedrag van de toeschouwers bij de scheidsrechter van dienst, Danny Makkelie. Hij liet de stadionspeaker omroepen dat de misdragingen van de toeschouwers moesten stoppen. Brobbey zelf reageerde na afloop van de wedstrijd laconiek op het racisme dat hem ten deel was gevallen. „Ik trek me er helemaal niks van aan”, zei hij voor de camera’s van ESPN. FC Utrecht stuurde Brobbey maandag een bos bloemen op en bood excuses aan voor het gedrag van diens toeschouwers. Racisme op voetbaltribunes is wijdverbreid. Tot straffen leidt het maar zelden, ondanks toenemende pogingen van de KNVB er wat aan te doen. Eerder dit jaar kregen vier supporters van MVV een stadionverbod van twintig jaar opgelegd vanwege racistische spreekkoren aan het adres van FC Dordrecht-verdediger Seydine N’Diaye. In 2020 lanceerde de voetbalbond een ‘aanvalsplan tegen discriminatie’ en werden de straffen voor discriminatie verdubbeld.||https://www.nrc.nl//nieuws/2022/08/29/knvb-start-onderzoek-naar-apengeluiden-bij-fc-utrecht-ajax-a4140195
2022-08-29||‘Als ik dit had geweten, dan had ik het hotel nóóit verkocht!’||Maria Olde Heuvel hoort dinsdagavond 16 augustus via haar buurvrouw  dat ‘haar’ hotel in Albergen, dat ze verkocht aan het Centraal Orgaan opvang asielzoekers (COA), een asielzoekerscentrum voor driehonderd mensen zou worden. „Toen ik het getal driehonderd hoorde, blokkeerde ik helemaal”, vertelt ze de rechter maandag halverwege de zitting in Almelo. Ze heft haar handen in de lucht: „Als ik dat had geweten, dan had ik het hotel nóóit verkocht!”  Olde Heuvel vernietigde het koopcontract. Het COA spande daarop een kort geding aan. Olde Heuvel was, zegt ze, helemaal niet goed ingelicht over het aantal asielzoekers en beroept zich op „bedrog” en „dwaling”.   De rechtszaal zit nokvol met Albergenaren. Olde Heuvels hotel is al bijna twee weken het middelpunt van – negatieve – aandacht. Staatssecretaris Eric van der Burg (Asiel, VVD) maakte halverwege augustus bekend dat het  hotel in Albergen een azc wordt. De gemeente Tubbergen – waar Albergen ligt – voelde zich bij die beslissing  gepasseerd. Zo’n 150 tot 200 mensen komen in het hotel wonen, in units rond op het terrein zullen nog eens 100 mensen worden opgevangen. Het is de eerste gemeente waar Van der Burg zo’n besluit afdwingt. Dat besluit riep onmiddellijk enorme weerstand op. Boze buurtbewoners schroefden borden met teksten als ‘Maria bedankt’, aan het hotel, dagenlang werd voor de deur geprotesteerd. Dat een azc gevoelig zou kunnen liggen in de buurt, wist Olde Heuvel wel, zo blijkt. Toen het COA kwam voor een technische keuring vroeg Olde Heuvel „of ze dat stil willen houden”, om onrust te voorkomen. Ze dacht dat haar dorpsgenoten wel zouden kunnen wennen aan zo’n 80 asielzoekers, zegt ze, gebaseerd op de 74 hotelgasten die er op het moment kunnen slapen. Advocaat De Jonge van het COA noemt Olde Heuvel een „spijtoptant”. Iemand die zó schrok van de reacties van haar omgeving, dat ze onder druk de koop ongedaan wil maken. In april prees Olde Heuvels makelaar het hotel bij het COA nog aan als de „ideale opvanglocatie”, zegt advocaat De Jonge. In juni stuurde het COA de makelaar een mail waarin 200 bewoners worden genoemd. En toen in april een schouw van het hotel plaatsvond, spraken twee COA-medewerkers over 150 tot 200 asielzoekers, waar Olde Heuvel bij was.  „Is dat tegen míj gezegd?”, zegt Olde Heuvel. „Heeft u die opmerking gehoord?”, vraagt de rechter later aan Olde Heuvel. Ze schudt haar hoofd. „Ik kan me dat niet herinneren.” De Jonge vindt het lastig te plaatsen dat Olde Heuvels makelaar heeft bedongen dat over het gebruik van het hotel niks in het koopcontract kwam: „Dat is juist jullie politieke strijd, jullie risico”, schrijft hij in een mail aan het COA.  En dan is er nog de situatie in Ter Apel, die deze snelle procedure rechtvaardigt, zegt De Jonge. Daar slapen nog steeds honderden asielzoekers buiten. „Ieder bed telt”, zegt hij met klem. „Het hotel is een druppel op een gloeiende plaat, maar wél een druppel.” Olde Heuvels advocaat vindt een kort geding juist niet geschikt voor deze zaak, begint hij zijn pleidooi. De crisis in Ter Apel „kan geen reden zijn om over het beroep op bodemprocedure heen te stappen”. Hij beargumenteert dat Olde Heuvel bovendien niet altijd kon weten wat haar makelaar zei. Dat ziet de rechter anders. „Het COA heeft open  kaart gespeeld”, zegt de rechter, „en mag ervan uitgaan dat Olde Heuvel wist wat haar makelaar deed”, zegt hij. „Nergens” in het bewijsmateriaal las hij dat specifieke aantallen asielzoekers bepalend waren voor de verkoop. „Ze heeft dat zelfs niet tegen haar eigen makelaar gezegd.” De koop moet daarom doorgaan. De rechter legt een dwangsom van 50.000 euro per dag op, met een maximum van 1 miljoen euro. De rechter richt zich na zijn uitspraak tot een zichtbaar ontdane Olde Heuvel. „Ik begrijp heel goed dat u geschrokken bent van alles dat is ontstaan”, zegt hij. „U kon niet weten wat er tussen de gemeente en staatssecretaris zou gebeuren, en wat dit alles zou betekenen voor uw positie in uw gemeenschap. Maar er valt u niks te verwijten.”||https://www.nrc.nl//nieuws/2022/08/29/als-ik-dit-had-geweten-dan-had-ik-het-hotel-nooit-verkocht-a4140192
2022-08-29||Het opvangen van vluchtelingen is voor deze ambtenaar meer dan een dagtaak||Martijn de Jong Posthumus (32) kijkt uit over de  skipistes in de Oostenrijkse Alpen als zijn telefoon gaat. De Russische invasie in Oekraïne is net een week oud en Nederland verwacht tienduizenden vluchtelingen. Zijn leidinggevende belt en vraagt of hij zich vanaf nu volledig wil storten op de opvang van Oekraïners. Hij twijfelt niet.  Sinds maart dit jaar staat Nederland in een crisisstand vanwege de opvang van inmiddels ruim zestigduizend Oekraïense vluchtelingen en van  asielzoekers.  Gemeenten botsen met het Rijk over het toewijzen van opvangplekken en geven herhaaldelijk aan dat de rek er qua opvangplekken en personeel uit is. Ook tussen gemeenten onderling is er wrevel: sommige regio’s vangen veel meer mensen op dan anderen, bleek deze maand uit data-onderzoek van NRC. Het zijn ambtenaren zoals De Jong Posthumus –   nooit opgeleid  voor opvangwerk –  die de gemeentelijke locaties al maanden draaiende houden. Ze krijgen een taak die in de praktijk veel moeilijker blijkt te zijn dan gemeenten van tevoren dachten. Een terugblik aan de hand van de ervaringen van de Groningse ambtenaar Martijn de Jong Posthumus. Eenmaal terug van wintersport speurt De Jong Posthumus met een team van dertig ambtenaren leegstaande panden in de gemeente af. Er moeten zo snel mogelijk opvangplekken voor vijfhonderd mensen komen. Met het team bezoekt hij kantoren, chaletparken en voormalige hotels, belt met cruiseschipbedrijven in binnen- en buitenland. Elke plek waar een bed kan staan, is een mogelijke optie. De Jong Posthumus’ werkzame leven als ambtenaar van de gemeente Groningen bestond tot dat moment vooral uit vergaderen en achter de computer werken. Zijn expertise: verduurzaming van de stadslogistiek.   Locatiemanager Martijn de Jong Posthumus.   Foto Sake Elzinga De Jong Posthumus bekijkt onder andere het Nesciohotel aan de rand van villadorp Haren, net buiten Groningen. In dit voormalige conferentiehotel moeten binnen een paar dagen 220 Oekraïners worden opgevangen. Maar hoe? Het dak lekt, de verwarmings- en rioleringsbuizen moeten worden vervangen en er is geen goed werkend internet. Er moeten nieuwe keukens komen, vluchtwegaanduidingen en een ontruimingsplan – dat ook begrijpelijk is voor mensen die alleen het Oekraïens of Russisch machtig zijn.  Het verbaast De Jong Posthumus dat het gebouw, dat in 2020 nog functioneerde als hotel, in zo’n fysiek slechte staat is. Nog dezelfde dag moet De Jong Posthumus bedden, stoelen en koelkasten regelen.  Als hij denkt klaar te zijn, stapt een Oekraïense vluchteling op hem af. Het wc-papier is op. Maar nergens in het pand is wc-papier, terwijl er al honderd Oekraïners in het hotel zitten. „Toen heeft iemand van de gemeente pakken wc-papier gekocht in de winkel om de avond en ochtend door te komen”, vertelt De Jong Posthumus.    Zo komt hij erachter dat het vinden  van locaties niet voldoende is. De gemeente moet van alles regelen, van maandverband en luiers tot beveiliging en voedsel. En dan moet er soms geïmproviseerd worden.  Zo krijgen de Oekraïners twee maanden lang magnetronmaaltijden als avondeten, keukens en catering ontbreken dan nog. In juni, drie maanden nadat de eerste Oekraïners er zijn ondergebracht, voldoet het hotel aan alle eisen. De gemeente huurt het pand voor ongeveer 1 miljoen euro per jaar van een lokale horeca-ondernemer. „Daar komen de enorme kosten voor de verbouw van het hotel nog bovenop”, zegt De Jong Posthumus. „En we gaan er maar vanuit dat de gemeente het meeste geld  terugkrijgt van het Rijk.” De Jong Posthumus en het team hebben na een maand honderden plekken geregeld voor Oekraïners. Naast het voormalige hotel in Haren komt er nog een hotelgebouw vrij, op een industrieterrein in Groningen. Er zijn bedden beschikbaar in een studentenflat en er is een slaapboot. Maar het is niet genoeg.  Minister Hugo de Jonge (Volkshuisvesting en Ruimtelijke Ordening, CDA) kondigt eind maart aan dat er vijftienduizend opvangplekken in lege gebouwen van het Rijk kunnen komen voor vluchtelingen uit Oekraïne en asielzoekers. Een simpele oplossing voor het opvangprobleem. We dachten dat mensen geregistreerd en medisch gecheckt waren, maar dat was niet gedaan Eén van die gebouwen staat in Groningen, aan de snelweg richting Drachten. Als De Jong Posthumus het gebouw bezoekt, ziet hij ruimte voor misschien wel tweehonderd mensen. Maar bij een eerste inspectieronde blijkt het niet zo makkelijk om een leeg kantoorgebouw om te bouwen tot opvangplek. Etages zijn opgezet als één grote kantoortuin, zonder schotten ertussen; en als er schotten komen, kunnen de ramen niet open. Er is te weinig sanitair. Al vrij snel komt de gemeente Groningen tot de conclusie dat dit rijksgebouw ongeschikt is: het gaat te lang duren om het om te bouwen en het kost bovendien te veel geld.  Er komt steeds meer druk op De Jong Posthumus en het team, dat inmiddels gegroeid is naar zestig ambtenaren. Er moeten meer opvangplekken komen. Niet alleen voor Oekraïense vluchtelingen, ook voor ‘reguliere’ asielzoekers. Want in het aanmeldcentrum in Ter Apel zijn te weinig plekken. Maar in Groningen is geen gebouw meer beschikbaar, overal zitten al Oekraïners.  Ondertussen roeren de gemeenten en veiligheidsregio’s zich. Niet alle gemeenten zijn even solidair, waardoor sommige regio’s meer mensen opvangen dan andere. Ook zijn er zorgen of het Rijk wel met voldoende geld komt voor de opvang. Dat blijkt uit onderzoek  van het Nederlands Instituut Publieke Veiligheid (NIPV) in mei, dat  met twintig burgemeesters en veiligheidsregio’s sprak. Bovendien concludeert het NIPV dat „gemeenten de opvang van Oekraïners met meer sympathie oppakken dan die van asielzoekers” – terwijl in mei de situatie in Ter Apel verslechtert.  Dagelijks slapen tientallen tot honderden asielzoekers buiten de hekken van het aanmeldcentrum. Op de grond in het gras liggen gezinnen met kleine kinderen, ouderen en jonge mannen. Ze kunnen niet douchen, krijgen geen zorg en liggen onder fleecedekentjes. Binnen is geen bed beschikbaar,  in andere gemeenten is ook geen plek. Daarom kondigt staatssecretaris Eric van der Burg (Asiel en Migratie, VVD) op de laatste dag van mei nieuwe maatregelen aan: vier veiligheidsregio’s moeten om de twee weken 150 crisisnoodopvangplekken regelen, 600 in totaal. De Jong Posthumus en zijn zestig collega’s kunnen weer aan de slag.  Meteen na de aankondiging van Van der Burg bezoekt De Jong Posthumus een oude daklozenopvang aan het Damsterdiep. Het pand staat op de nominatie om gesloopt te worden. Er zijn geen meubels of bedden, kamers voldoen niet aan de brandveiligheidseisen en er is geen locatiemanager.   Dus besluit De Jong Posthumus zelf maar locatiemanager te worden – een klus van weken, denkt hij dan nog.   In twee dagen regelt hij bedden, stoelen en tafels. Hij doet de sollicitatiegesprekken voor vijftien personeelsleden zelf en tekent de kamerindelingen. 140 mensen moeten er komen, veelal in  drie- of vierpersoonskamers, sommigen in tweepersoonskamers. Er moet catering worden geregeld, en beveiliging. Maar hoeveel beveiligers? Een sporthal in een dorp buiten Groningen waar asielzoekers worden opgevangen, werkt met zes beveiligers. Maar dat kost 30.000 euro per maand per beveiliger, weet De Jong Posthumus. „180.000 euro per maand, alleen voor de beveiliging.” De Jong Posthumus besluit het uiteindelijk met één beveiliger te doen. Precies een week nadat De Jong Posthumus de oude daklozenopvang voor het eerst bezocht, arriveren de eerste bussen met asielzoekers uit Ter Apel. Net op tijd is alles af. Maar dan begint het pas.  Bijna honderd personen komen aan, maar er is niks over hen bekend. Geen namen, nationaliteiten of leeftijden. Laat staan of ze ziektes hebben. „We dachten dat de mensen geregistreerd en medisch gecheckt zouden zijn, maar dat was allemaal niet gedaan”, zegt De Jong Posthumus. Ze besluiten zelf de mensen te registeren en controleren. Meteen is het raak: een man met schurft, een ander heeft tbc – „die zetten we beiden meteen alleen op een kamer vanwege mogelijke besmettelijkheid”. Dan nog een persoon met schildklieraandoeningen en een vrouw met hiv. „We zijn zelf maar gaan googelen naar de ziektes”, zegt De Jong Posthumus. „We hebben zalf gehaald voor de man met schurft bij de apotheek en setjes nieuwe kleren bij de Action, want hij moest volgens internet elke dag schone kleren aan.”  De kinderen lachen, de ouders zijn dankbaar. Je ziet waarom je het doet Nog dezelfde avond geeft de brandmelder een storing. In kamer A107 is de bedrading van de rookmelder doorgeknipt, omdat mensen wilden roken op hun kamer. In kamer A115 wordt geblowd. Twee dagen later stuurt De Jong Posthumus de eerste persoon in een taxi terug naar Ter Apel. Hij rookte crack op het terrein van de buren.  Aan het eind van de maand ziet De Jong Posthumus tientallen mensen naar buiten lopen met koffers en tassen. Ze besluiten te vertrekken naar Ter Apel, omdat ze niet langer willen wachten en hun asielaanvraag willen doen.  De Jong Posthumus loopt naar ze toe en spreekt de groep toe, met een tolk naast hem. „Jullie zijn vrij om te staan en gaan waar jullie willen, maar wij raden jullie echt aan om hier te blijven. Ter Apel heeft nu geen plek voor jullie”, zegt hij.  Het probleem is dat de mensen niet weten waar ze aan toe zijn. Niemand heeft hen verteld wanneer ze naar de vreemdelingenpolitie in Ter Apel kunnen voor hun registratiegesprek. Tot die tijd hebben ze geen recht op leefgeld, zorg of onderwijs, omdat ze pas na de  registratie een asielaanvraag kunnen doen.  Ondanks de woorden van De Jong Posthumus vertrekken ruim vijftig mensen die dag van Groningen naar Ter Apel. „Sommigen zouden te voet zijn gegaan”, zegt De Jong Posthumus. Een tocht van elf uur.  De Jong Posthumus heeft  regelmatig gesprekken met de gemeente over de toekomst van zijn opvanglocatie aan het Damsterdiep, want volgens bestuurlijke afspraken moet die vanaf 1 augustus eigenlijk dienen als huisvesting voor internationale studenten. Jaarlijks zijn er bij de start van het nieuwe studiejaar honderden plekken te weinig voor die studenten. „Ik moet de beslissingen van het gemeentebestuur uitvoeren”, zegt De Jong Posthumus. „Maar ik heb er wel een mening over: heeft een internationale student die hier uit vrije wil naartoe komt meer belang bij opvang of iemand die gevlucht is voor een oorlog?”  Uiteindelijk besluit het gemeentebestuur de opvang open te houden voor vluchtelingen.  De opvang zit vol. 140 mensen verblijven in de voormalige daklozenopvang, De Jong Posthumus is er zes dagen per week van negen uur ’s ochtends tot negen uur ’s avonds. Alles begint te lopen. Er zijn activiteiten voor de kinderen, zoals het dagelijkse potje volleybal. In de garage liggen een paar gewichten voor de sportievelingen. De vrouwen hebben een aparte ruimte, waar ze gescheiden van mannen kunnen kletsen. En er is dagelijks Nederlandse les – gegeven door een gemeenteambtenaar die ook Arabisch spreekt. Officieel hebben de kinderen en ouders nog geen recht op onderwijs. „Maar wij doen het gewoon”, zegt De Jong Posthumus. De Jong Posthumus maakt zich wel zorgen. „Het is nu nog lekker weer, iedereen kan naar buiten. Maar hoe gaat dat straks als het weer slechter wordt en we 140 mensen binnen hebben zitten?” In maart dacht De Jong Posthumus een paar weken mee bezig te zullen zijn met de opvang van vluchtelingen. Maar hij werkt er nu, maanden later, nog steeds aan – de wallen zijn zichtbaar onder zijn ogen. „Ik werk 72 uur per week, zes dagen achter elkaar.” Maar hij houdt het nog wel even vol: „De kinderen lachen, de ouders zijn dankbaar. Je ziet waarom je het doet.” Hubert Bruls, voorzitter van het Veiligheidsberaad, heeft herhaaldelijk gezegd dat de opvang door gemeenten op deze manier niet houdbaar is. Vanaf 1 oktober willen de gemeenten een structurele oplossing zien van het kabinet. ||https://www.nrc.nl//nieuws/2022/08/29/het-opvangen-van-vluchtelingen-is-voor-deze-ambtenaar-meer-dan-een-dagtaak-a4140191
2022-08-29||Chauffeur van drama in Nieuw-Beijerland wordt dinsdag voorgeleid||De chauffeur van de vrachtwagen die betrokken was bij het drama in Nieuw-Beijerland wordt dinsdagmiddag voorgeleid aan de rechter-commissaris, die zal besluiten of hij langer blijft vastzitten. Dat meldt het Openbaar Ministerie in Rotterdam. De 45-jarige Spanjaard wordt verdacht van het veroorzaken van een verkeersongeval met dodelijk en zwaar lichamelijk letsel.  De vrachtwagen reed zaterdag net na 18.00 uur van de Zuidzijdsedijk, waar op dat moment een buurtfeest aan de gang was. Daarbij kwamen drie vrouwen en drie mannen om het leven, met leeftijden tussen de 28 en 75 jaar. Zeven anderen, onder wie kinderen, raakten gewond. Volgens ooggetuigen maakte de chauffeur een vreemde indruk toen hij uit het voertuig werd gehaald. Hierdoor gingen online en in de buurt geruchten rond dat hij had gedronken. De politie meldde zondag dat dit niet het geval is. Zijn bloed is afgenomen om te zien of hij medicatie gebruikt, de uitslag daarvan is nog niet bekend. Verder wordt achterhaald of hij kort voor het drama aan het bellen was of mogelijk door iets anders was afgeleid. De man zit in beperking en mag alleen contact hebben met zijn advocaat.||https://www.nrc.nl//nieuws/2022/08/29/chauffeur-van-drama-in-nieuw-beijerland-wordt-dinsdag-voorgeleid-a4140178
2022-08-29||Minister Wiersma: bestuur islamitische basisscholen moet opstappen wegens wanbeleid||Het bestuur van de stichting Islamitische School Amsterdam (ISA), waar meerdere islamitische basisscholen in de hoofdstad onder vallen, moet „zo snel mogelijk” opstappen. Dat heeft minister Dennis Wiersma (Onderwijs, Cultuur en Wetenschap, VVD) besloten naar aanleiding van een rapport van de Onderwijsinspectie, zo maakt zijn ministerie maandag bekend. Volgens het rapport maakt het ISA-bestuur zich onder meer schuldig aan financieel wanbeleid. De inspectie vertrouwt er niet op dat het huidige bestuur maatregelen zal nemen om te verbeteren. Onder ISA vallen drie basisscholen: al Maes, al Yaqoet en al Jawhara. Op die scholen, waar in totaal bijna 1.200 kinderen op zitten, is volgens de inspectie de administratieve organisatie en interne controle niet op orde. Daarnaast is het schoolbestuur in „grote mate” verweven met stichtingen achter weekendscholen en leerlingenvervoer, wat tot „onrechtmatige verrijking” leidt. In een reactie op het inspectierapport erkende het schoolbestuur het wanbeleid, maar besloot het niet op te stappen.  Wiersma grijpt daarom nu in en stuurt het bestuur weg, de zwaarste maatregel die hij kan treffen. „Op school moet je een goede basis krijgen, om zelfstandig je leven te kunnen leiden. Maar dit schoolbestuur lijkt vooral bezig met elkaar de tent uitvechten”, aldus de minister. Het ISA-bestuur moet plaatsmaken voor een interim-bestuur dat orde op zaken moet stellen. De inspectie wil dat de stichting bijna 300.000 euro aan onrechtmatig besteed geld teruggeeft aan het ministerie. Ook wordt 15 procent van de subsidie die de school krijgt opgeschort, omdat het bestuur eerder geen gehoor gaf aan opgelegde maatregelen. Als het huidige bestuur niet opstapt, worden de drie scholen gesloten en wordt het overheidsgeld voorgoed stopgezet. ||https://www.nrc.nl//nieuws/2022/08/29/minister-wiersma-bestuur-islamitische-basisscholen-moet-opstappen-wegens-wanbeleid-a4140177
2022-08-29||‘Dat de gaswinning omhoog ging na de beving in Huizinge is schandalig’|| De beving in Huizinge van 2012 was al „een drama”. Maar wat daarna gebeurde was echt „schandalig” – de gaswinning ging omhoog ná die beving. En toen in 2018 het goede nieuws kwam dat de gaskraan in Groningen dichtging „begon het geklier pas. Opeens hoorden duizenden gezinnen dat de versterking van hun huis on hold werd gezet. Schandalig én een drama.” Albert Rodenboog (69), oud CDA-burgemeester van de voormalige gemeente Loppersum, sprak maandag voor de parlementaire enquêtecommissie die de Groningse gaswinning onderzoekt. Zijn lichaamshouding ingetogen, zijn antwoorden uitgesproken. „Het was allemaal altijd geldgedreven.” Na een zomerstop van acht weken trapte de parlementaire enquêtecommissie aardgaswinning  Groningen maandag af met het verhoor van Rodenboog. Hij was vanaf 2003 tot 2018 burgemeester van de gemeente Loppersum, het epicentrum van de aardbevingen in Groningen. Deze week staan de verhoren in het teken van de beving in Huizinge van 2012, met een kracht van 3.6 de zwaarste tot nu toe, die plaatsvond in de gemeente van Rodenboog.  Al sinds zijn aantreden in 2003 als burgemeester van Loppersum was Rodenboog op de hoogte van bevingen in het gebied. Maar niemand in zijn gemeente was er bestuurlijk mee bezig, hij trok als eerste bestuurder aan de bel. „Tot de beving in Huizinge speelde het niet, voor schades kregen bewoners een pot verf of werden de scheuren dichtgesmeerd.” Na Huizinge was Rodenboog het zat. Hij vond dat de Nederlandse Aardolie Maatschappij (NAM) snel met een nette schadeafhandeling moest komen voor de huizen in het gebied. Maar die uitspraak nam de NAM hem niet in dank af. „Ze belden mij op dat we toch zo’n goede relatie hadden onderling. Maar dat interesseerde mij helemaal niet”, vertelde Rodenboog maandag. Een paar uur later nam toenmalig vice-premier Maxime Verhagen de gaswinner zelfs in bescherming. „De NAM had volgens hem een prima schadeafhandeling. Maar hij wist helemaal niet wat er aan de hand was.” Zelfs na de klap in Huizinge kwam er geen snelle schadeafhandeling. „Duizenden schademeldingen kwamen binnen, bewoners waren bang”, zei Rodenboog. Maar minister Henk Kamp, Verhagens opvolger en minister van Economische Zaken tussen 2012 en 2017, koos ervoor tijd te winnen door veertien onderzoeken te laten uitvoeren. „Dat was schandalig, want we hadden een groot veiligheidsprobleem. Week op week hadden wij zware bevingen.” Die afwachtende houding herkende ook seismoloog Annemarie Muntendam-Bos (47) van de onafhankelijke toezichthouder Staatstoezicht op de Mijnen (SodM), de tweede gehoorde maandag. Na de beving van Huizinge begon zij aan een onderzoek, omdat de NAM en het wetenschappelijk instituut KNMI „niet pro-actief” onderzoek wilden doen.  Uit het onderzoek van het SodM bleek dat er een duidelijke relatie bestond tussen de gasproductie en bevingen in Groningen. De tot dan toe aangenomen kans op een beving met maximaal een kracht van 3.9 was niet toereikend: bevingen konden veel zwaarder zijn. Dat betekende dat Groningen niet alleen te maken zou krijgen met lichte schades aan huizen. Er was sprake van een serieus veiligheidsrisico. Muntendam-Bos: „Bij bevingen met een kracht hoger dan vier konden gevels, schoorstenen en zelfs huizen instorten. Er was een overlijdensrisico, een gevaar dat eerder niet werd verondersteld.” Toch kreeg dat onderzoek nauwelijks gehoor. „Het KNMI, autoriteit op het gebied van aardbevingen in Nederland, was afwachtend. Het ministerie van Economische Zaken reageerde amper en de NAM hield vol dat het risico voor Groningen hetzelfde bleef.” Tot groot ongeloof van Muntendam-Bos besloot toenmalig minister Henk Kamp (Economische Zaken, VVD) in 2013, na het verschijnen van het SodM-rapport, zelfs de gaswinning te verhogen tot het hoogste niveau sinds halverwege de jaren zeventig. „We gaven een dringend advies de gaswinning zo snel als realistisch mogelijk te verlagen, maar de gaskraan werd vol opengedraaid. Dat is ongelooflijk.” Dat ongeloof is er bij Rodenboog nog steeds als hij gevraagd wordt naar een mogelijke  verhoging van de huidige Groningse gaswinning vanwege de  hoge gasprijzen:  „Het is nog steeds onveilig. Dat besef is in Nederland niet breed gedeeld. De mensen leven nog steeds in onveilige huizen, met kids. Dat kan toch niet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/dat-de-gaswinning-omhoog-ging-na-de-beving-in-huizinge-is-schandalig-a4140179
2022-08-29||Turkse zangeres Gülsen onder huisarrest vanwege grap over islamitische scholen||De Turkse popster Gülsen, die afgelopen zondag werd gearrresteerd naar aanleiding van een schertsende opmerking over religieuze scholen, is maandag vrijgelaten uit de gevangenis. Echt vrij is ze niet, want ze moet de rechtszaak waarin ze is aangeklaagd voor het „aanzetten tot haat en vijandschap” onder huisarrest afwachten, melden internationale persbureaus. De advocaat van Gülsen, Emek Emre, had een verzoek voor haar vrijlating bij de rechtbank ingediend. De raadsman zei volgens persbureau AP verheugd te zijn over het feit dat Gülsen „de nacht in haar eigen huis kan doorbrengen met haar kind”. Hij voegde daaraan toe dat hij nu zal aandringen op opheffing van het huisarrest van zijn cliënt. Gülsen Çolakoglu (46), die haar voornaam als artiestennaam voert, werd vorige week in haar huis in Istanbul opgepakt en naar het politiebureau gebracht voor verhoor, waar ze vervolgens werd gearresteerd. De arrestatie van een van Turkijes bekendste popsterren, maakte veel los in Turkije. Politici van de regerende AK-partij vielen haar verbaal aan in de media, terwijl tegenstanders van het repressieve bewind van president Recep Tayyip Erdogan, waarin de vrijheid van meningsuiting sterk is beknot, schande spraken van de arrestatie. Aanleiding voor de arrestatie was een grap die Gülsen tijdens een concert in april over een bandlid had gemaakt. „Hij zat op een Imam Hatip-school, daar komt zijn verdorvenheid vandaan”, zei ze over haar toetsenist. Imam Hatip-scholen zijn religieuze scholen die aanvankelijk bedoeld waren om imams op te leiden. Tijdens de twintigjarige regeerperiode van de AK-partij en Erdogan, die zelf een Imam Hatip-school bezocht, ging er steeds meer geld naar de religieuze scholen en namen ze in aantal toe. Erdogan heeft gezegd een ‘vrome generatie’ te willen opleiden.  Onlangs ging een video waarin de opmerking van Gülsen te horen was viraal op sociale media, waarna regeringsgezinde media hem gretig overnamen en een rechter tot vervolging overging. ||https://www.nrc.nl//nieuws/2022/08/29/turkse-zangeres-gulsen-nu-onder-huisarrest-vanwege-grap-over-islamitische-scholen-a4140153
2022-08-29||RvS: heroverweeg koppeling verhoging minimumloon en AOW||Het kabinet moet het besluit dat de AOW meestijgt met het minimumloon heroverwegen. Dat staat in een maandag gepubliceerd advies van de Raad van State. De koppeling met de AOW kost miljarden, terwijl dat geld volgens de Raad van State mogelijk beter kan worden besteed aan „de verlichting van financiële problematiek bij de meer kwetsbare groepen”. In het regeerakkoord is afgesproken dat het wettelijk minimumloon per 1 januari 2023 met 2,5 procent omhoog gaat. Het kabinet wilde aanvankelijk niet dat de AOW zou meestijgen, maar ging na een in de Eerste Kamer aangenomen motie begin dit jaar toch overstag. Intussen is de inflatie na de aanvaarding van die motie „fors toegenomen”, aldus de Raad van State. Met name de energie- en voedselprijzen zijn explosief gestegen. Hierdoor staat de koopkracht van vooral lage en lagere middeninkomens momenteel „stevig onder druk”, wat een nieuwe afweging van het kabinet „rechtvaardigt”, zo staat in het advies. Doel van de verhoging van het minimumloon is om werken lonender te maken. Dat argument geldt volgens de Raad van State echter niet voor AOW’ers. Zij hebben namelijk geen arbeidsperspectief meer en lopen, in tegenstelling tot andere groepen, relatief weinig risico op armoede. Het is dan ook de vraag, aldus de Raad van State, waarom de bestaanszekerheid van alle AOW’ers zou moeten worden verbeterd. „Zeker nu de doorwerking naar de AOW aanzienlijke budgettaire consequenties heeft.” De motivering van het kabinet om de verhoging van het minimumloon te koppelen aan die van de AOW vindt het adviesorgaan daarom niet overtuigend. Om hierin te verwijzen naar de Eerste Kamermotie is „ontoereikend”. Het kabinet moet een zelfstandige afweging maken, zo staat in het advies.||https://www.nrc.nl//nieuws/2022/08/29/rvs-heroverweeg-koppeling-verhoging-minimumloon-en-aow-a4140160
2022-08-29||Bos om te eten, voor Eelke’s toprestaurant op Bali||In zijn ene hand houdt wildplukgids Boss (36) een groot blad vast, waarmee hij zojuist wat water uit de sloot heeft geschept. Met zijn andere hand knijpt hij wat blaadjes van de hibiscus fijn en sopt het papje door het water. Het wordt een beetje slijmerig en begint te schuimen. „Kijk, shampoo-plant”, lacht Ida Bagus Gede Yana Kasida,  door iedereen Boss genoemd. Zo wasten alle  Balinezen vroeger hun haren. Hij spoelt z’n handen in de beek en loopt  door naar een ander boompje. Deze betel-blaadjes smaken peperig, een beetje muntig en zijn licht verdovend. „Je kunt ze als tandpasta gebruiken”, weet hij. „En als vaginale zeep.” Goed om te weten, als je ooit verdwaald raakt in de jungle en de persoonlijke hygiëne een beetje op peil wilt  houden. Maar niet de reden dat chefkok Eelke Plasmeijer (40) van restaurant  Locavore en souschef Boss hier zijn. Ze komen voor de eetbare natuur. Boss plukt een paar onopvallende sapgroene blaadjes van een jong boompje, die stijf blijken te staan van het frisse en volfruitige aroma van kleine mango’s. Daar valt mee te koken. We lopen op een kleine boerderij tussen de rijstvelden, op drie kwartier rijden van Ubud, de bekendste toeristenstad van Bali – waar je ook een filiaal van kapper Rob Peetoom vindt. Op Bali zie je het veel: boeren die naast hun rijstplantages een klein voedselbosje onderhouden, om wat koffie, bananen of galangawortel te produceren voor eigen gebruik. Soms om wat surplus op de markt te verkopen. En in een uitzonderlijk geval voor een Nederlandse chef-kok, die de wilde blaadjes en bloemetjes serveert aan rijke toeristen. Nog geen vijf passen van de auto heeft Boss al zeven eetbare kruiden uit de berm getrokken, zoals kaki kuda   of hoefijzerblad zoals ze het noemen, de scheutjes van de daun sendok (lepelblad) of de peulen van de lokale zuring (een soort zure minikomkommertjes).  Op Bali doen ze het al eeuwen zo. Het is een mooi voorbeeld  van agroforestry, een vorm van landbouw die de laatste jaren in het Westen steeds serieuzer wordt genomen als biodivers en duurzaam alternatief voor de geïndustrialiseerde monocultuur. Tussen de fruitbomen en bananenplanten staan aangeplante gewassen als bonen, koffie en gember. Ertussen groeien knollen en hier en daar klimt een vanille-orchidee langs een stam. In het midden staan twee koeien in een houten ren. Om de zoveel tijd wordt het geultje waar de pies en stront doorheen sijpelen een andere kant op gegraven om een ander deel van de tuin te bemesten. „Dit is echt de ultieme permacultuur-droom”, zegt Plasmeijer. „Je hebt meerjarige fruitbomen, met daaronder de peulvruchten die de stikstof weer in de grond fixeren. En ze doen aan gewasrotatie: het ene jaar tabak, het andere jaar gooien ze het vol met pinda’s om het land weer vruchtbaar te maken. Het is een duurzame, deels gecultiveerde eetbare jungle. Zonder kunstmest, zonder bestrijdingsmiddelen.” Na de hotelschool, de koksopleiding, banen bij verschillende sterrenrestaurants  in Nederland en een propedeuse aan de School voor Journalistiek in Tilburg – in deze volgorde – vertrok Plasmeijer in 2006 voor een zomer naar Jakarta, om daar bij een vriend in de keuken te werken. Hij is nooit meer uit Indonesië weggegaan – zijn twee kinderen zijn er geboren. In 2013 opende hij, met zijn Indonesische compagnon en soulmate in de keuken Ray Adriansyah, zijn eerste eigen restaurant, Locavore.  Daar werkt hij met louter traditionele en wilde Indonesische ingrediënten. „Wij serveren geen Indonesisch eten, maar wel een Indonesische ervaring.” Met die moderne, universele benadering groeide Locavore uit tot het beste restaurant op Bali, in de woorden van internationale kranten als de Britse  The Guardian.  Plasmeijer staat niet als wereldverbeteraar op de barricades, maar hij heeft wel een duidelijke mening over wat er mis is in de restaurantsector. „Voor de upper class in Jakarta is alles dat van ver komt, beter. We werkten daar  in het restaurant met kippen uit Bresse, tong uit Dover, coquilles uit Hokkaido. Twee keer per week kwamen er groentes uit Australië ingevlogen. Dan kook je nooit met echt verse producten. Op Bali is het nog erger, daar is de import bijna altijd C-kwaliteit, omdat de beste spullen naar Singapore, Bangkok en Jakarta gaan. En waarom zou je überhaupt spruitjes en knolselderij willen eten op een tropisch eiland? Het is toch veel interessanter om daar spullen te eten die je thuis niet kan krijgen?” En, vindt hij: „Het is niet meer van deze tijd, het idee dat je overal op de wereld fatsoenlijk rundvlees zou moeten kunnen eten – we moeten sowieso minder vlees eten in de toekomst. Maar ook het idee dat we in Nederland het jaar rond boontjes moeten eten en dat die daarom uit Kenia worden ingevlogen.” Plasmeijer probeert met Locavore op meerdere manieren bij te dragen aan de verduurzaming van het eiland. Hij brengt plastic afval naar iemand in het dorp die dat verwerkt tot tegels, die hij kan verkopen. Glas brengt hij naar een lokaal bedrijfje dat er bouwstenen van maakt. Binnenkort verhuist hij met Locavore naar een nieuwe locatie waar ze een kleinschalige voedseljungle op het dak zullen nabouwen – om meer te kunnen laten zien van de herkomst van hun producten. Sinds een paar jaar ziet hij in steeds meer restaurants in Ubud, in navolging van Locavore, lokale blaadjes en bloemetjes op het bord liggen. Daarmee hoopt hij dat de  traditionele manier van boeren op het eiland een beetje wordt gestimuleerd.  Locavore draait evenwel bijna volledig op rijke toeristen. Voor de pandemie kwam het geregeld voor dat alle veertien tafels in de zaak vol zaten met veertien verschillende nationaliteiten, vertelt Plasmeijer. De gewone Balinees  bereikt hij met zijn keuken niet, die kan dat niet betalen. En het kostte hem de grootste moeite om zijn lokale keukenpersoneel ervan te overtuigen dat wat zij thuis eten ook goed genoeg is om in een high end restaurant te serveren aan toeristen. Plasmeijer is voor een groot deel afhankelijk van de input van zijn „jongens uit de keuken”, om hem bij wijze van spreken te vertellen wat hun oma vroeger klaarmaakte – hij is uiteindelijk ook maar een blonde Brabander uit Loon op Zand.  Het zal nog wel even duren voordat  de Balinezen hun eigen producten net zo gaan waarderen als hij en zijn internationale gasten, denkt Plasmeijer. Daarom heeft hij een project opgezet om de kennis over de wilde en traditionele ingrediënten uit de Balinese culinaire cultuur en de eetbare jungle te behouden. Hij maakt van alle ingrediënten die ooit zijn keuken zijn binnengekomen een 3D-scan om een digitale database aan te leggen.  Ook op Bali rukt de westerse fastfoodcultuur intussen op. Met elke nieuwe Java Fried Chicken die opent, verdwijnt een deel van de kennis over de traditionele ingrediënten. „Het zoontje van de boer waar we nu aan het wildplukken zijn heeft net gewisseld, maar een paar maanden geleden had hij een mond vol rotte tanden, omdat die jongens alleen maar zoete troep halen bij de warung”, vertelt Plasmeijer. Gelukkig heeft hij Boss. Die weet dat de vissers die kleine groene zeewierbolletjes eten als snack, als ze honderd meter uit de kust tot hun knieën in het water staan. Ze smaken fris, zilt en knisperig. Plasmeijer heeft ze ingemaakt als kappertjes. Boss weet dat je het vlees van de Indische varaan eerst plat moet slaan, dan strak moet rijgen en even in kokend water moet laten schrikken om een malse saté te maken. En dat je van een grondkrekel een ware delicatesse maakt, met een dressing van de onwaarschijnlijk complexe, fruitige honing van kleine wilde zwarte bijtjes. Die unieke honing is een van Plasmeijers dierbaarste ontdekkingen. Eén die hij zonder Boss en deze boer nooit gedaan zou hebben. Zelfverzorgend systeem Een voedselbos is een landbouwmethode gebaseerd op de principes van een bos. Dat wil zeggen: een gelaagd systeem met hoge bomen, lage bomen, struiken, kruipers, klimplanten én een functionerende bosbodem. Het is een polycultuur met meerjarige planten. Het systeem zorgt zelf voor de bodemvruchtbaarheid door gezond bodemleven (microben en insecten) en planten die stikstof in de grond fixeren.  Vaak groeit er fruit Een voedselbos produceert het jaar rond eten, afhankelijk van wat je aanplant. Over het algemeen is dat  veel fruit, noten en kruiden, maar ook bladgroenten, klimaugurken, bonen,  knolgewassen en eetbare bloemen en scheuten.  Opkomst in Europa  De opkomst van de voedselbosbouw in Europa is eind vorige eeuw begonnen in het Verenigd Koninkrijk, vanuit de Britse tuinierstraditie. Die oorspronkelijke voedselbossen hadden meer het karakter van eetbare tuinen. Het eerste voedselbos (2,5 hectare in Nederland was voedselbos Ketelbroek bij Nijmegen, aangeplant door Wouter van Eck. Van Eck  kreeg het  idee voor dit voedselbos  toen hij  als student in Kenia  een  gecultiveerde eetbare jungle aantrof. Het grootste voedselbos in Nederland ligt bij Schijndel, dat is zo’n 20 hectare groot.  Vooral bij  bedrijven In  Nederland staat  zo’n 400 tot 500 hectare voedselbos, schat Van Eck, die  tevens oprichter is van de stichting Voedselbosbouw. Het aanleggen van een voedselbos wordt steeds populairder onder particulieren, maar het  grootste deel van het areaal (zo’n 300 hectare) is van   agrarische bedrijven.  Sommige particuliere voedselbossen zijn open voor publiek of er worden  lezingen of workshops gegeven. Op de site voedselbosbouw.org staat een kaart met alle voedselbossen in Nederland. Nederland is voorloper Nederland is in Europa voorloper bij de  integratie van voedselbosbouw in de agrarische sector, zegt Wouter van Eck. Hij werkt  binnen de Green Deal Voedselbossen samen met  ministeries, regionale overheden en natuurorganisaties om het areaal te vergroten. De regelgeving is inmiddels zo aangepast dat deze vorm van agroforestry als volwaardige landbouwmethode geldt: boeren die op (een deel van) hun land  een voedselbos inrichten krijgen daarvoor net zoveel subsidie als voor conventionele teelt. Nieuwe toepassingen Voedselbos Ketelbroek is allang niet meer het grootste voedselbos in Nederland, maar vervult nog altijd een belangrijke pioniersfunctie bij het testen van nieuwe soorten: zijn ze geschikt voor het systeem, leveren ze genoeg oogst op en zijn ze lekker? Voor het beantwoorden van de laatste vraag werkt Van Eck nauw samen met chefkok Emile van der Staak van het Nijmeegse tweesterrenrestaurant De Nieuwe Winkel. Dat levert dikwijls verrassende nieuwe ingrediënten en toepassingen op. Zo kwam Van der Staak er tijdens het snoeien achter dat er een prachtige olie te persen was uit de twijgjes van de Chinese mahonie. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/29/bos-om-te-eten-voor-eelkes-toprestaurant-op-bali-a4140163
2022-08-29||Eerste schooltje uit FVD-koker opent op geheime locatie in Almere|| „Minder dan tien.” Met dit beperkte aantal leerlingen is maandag op een geheime locatie in Almere het schooltje begonnen dat gestalte moet geven aan de ‘niet-woke’ onderwijsidealen van Forum voor Democratie. „Ik had er eerlijk gezegd meer van verwacht”, zegt Dekker, FVD-Kamerlid en initiatiefnemer van de zogeheten Renaissancescholen. Hij had gehoopt op drie tot vijf - particuliere - basisscholen, verspreid over het land, liefst met elk zo’n twintig leerlingen waarmee de scholen quitte zouden kunnen draaien. Nu moet er in Almere flink geld bij, zowel van donateurs als van de partij zelf. In januari werd bekend dat de partij van Thierry Baudet basisscholen wilde gaan oprichten, en daartoe een stichting in het leven had geroepen. De scholen moeten een combinatie bieden van enerzijds klassiek onderwijs, met schoolborden, staartdelingen, ‘meesters en juffrouwen’, en anderzijds veel aandacht voor het individuele kind. Aanvankelijk leek het erop dat de partij streefde naar door de overheid bekostigde scholen. Later werd duidelijk dat het om particuliere, zogeheten B3-scholen ging waarbij ouders een –  hoge – eigen bijdrage betalen. Op de  website over de Renaissancescholen stond: „In het Nederlandse onderwijs gaan de vaardigheden voor taal en rekenen catastrofaal achteruit. (…) De degelijkheid van het onderwijs wordt verstoord door modegrillen, zoals iPad-scholen, te vroege seksuele voorlichting, klimaathysterie en coronapaniek. Via overkoepelende besturen lijdt het onderwijs steeds meer onder inhoudelijke beïnvloeding vanuit de overheid en de EU.” Een enquête onder de ongeveer 60.000 leden van FVD dit voorjaar leverde volgens Dekker positieve reacties op van zo’n 9.000 ouders en vrijwilligers. Het initiatief kreeg onmiddellijk veel publiciteit, vooral negatieve. Er werd gevreesd voor gepolitiseerde scholen die een verlengstuk zouden worden van de partij en broedplaatsen  van klimaatsceptici en corona-ontkenners.  We willen in alle rust ons vandaag begonnen initiatief uitbouwen Ralf Dekker initiatiefnemer Hiertegenover beklemtoonde Dekker steeds dat ook niet-FVD-stemmers welkom waren en dat de scholen onder een onafhankelijke stichting  vielen. Overigens zijn de bestuurders van Forum-huize, zoals hijzelf en Kamerlid Pepijn van Houwelingen.  De negatieve publiciteit rond het scholeninitiatief „verbaasde” Dekker. Die publiciteit is volgens hem een van de redenen waarom de locatie van de school in Almere voorlopig geheim blijft. „Wat hebben we  aan demonstranten voor de deur en cynische stukken in de krant”, zegt het Kamerlid. „Dat willen we de kinderen niet aandoen. Ook willen wijzelf eerst  in alle rust ons vandaag begonnen initiatief uitbouwen.”  Forum hoopt later scholen te kunnen openen in Hoogeveen, Den Haag, Tilburg en Apeldoorn, plaatsen waar de partij goed scoorde bij de laatste raadsverkiezingen. Eerder deze zomer zei Dekker:  „Apeldoorn is een van de drie steden waar we er van uitgaan dat het nu al gaat lukken, samen met Hoogeveen en Almere. Dat is het stadium van vage plannen al lang voorbij.” Het bleef dus bij de school in Almere. Dat  daar maar een handvol  leerlingen zijn, hoeft volgens Dekker geen probleem te zijn. Particuliere scholen beginnen wel vaker klein, en kunnen de individuele leerling veel aandacht bieden, zegt hij.    Behalve de negatieve publiciteit waren er meer „onverwachte hobbels”, vertelt Dekker. Hij noemt de huisvesting en financiën. „Waar ik me op verkeken heb, was hoe moeilijk het was om een goede locatie te vinden.” Ook de eigen bijdrage bleek een hinderpaal. Ouders betalen zo’n 300 euro  per maand per kind. „Misschien moeten we daar nog wat aan gaan doen”, zegt Dekker. Eerder noemde  het Kamerlid het bedrag van 300 euro juist relatief  bescheiden en een bewuste keuze omdat hij „geen elite-scholen” wilde. Een andere  particuliere school in Almere, het JuniorCollege, vroeg vorig schooljaar 1.150 euro per maand per kind.  Het kleine groepje ouders dat in Almere zijn kinderen voor de Renaissanceschool heeft  aangemeld, deed dat vanuit twee soorten motieven, zegt Dekker. „Ze zijn voorstander van degelijk, klassiek onderwijs. En ze willen graag een school waar hun kinderen optimistisch  vandaan komen. In het mainstream onderwijs komen veel kinderen pessimistisch thuis:  over het klimaat, over de toekomst van de wereld, etcetera.”  Tijdens een voorlichtingsavond in juli in Tilburg noemde een moeder in Baarle Nassau als voordelen: „Het kritisch leren denken en de nadruk op basisvaardigheden.”  Een andere bezoeker  noemde het te verwachten onderwijs daarentegen „te vrijblijvend en vaag”. Een criticus van het initiatief zei tegen het Brabants Dagblad: „FVD kwam een tijdje geleden met een meldpunt voor linkse leraren. Maar wat doen ze zelf om indoctrinatie bij jonge kinderen te vermijden? Het land is zó aan het polariseren. Het is echt zorgelijk.” Dekker verwacht over een maand contact te krijgen met de Onderwijsinspectie. Die moet de kwaliteit van het geboden onderwijs gaan toetsen. Dat  dient volgens de wet door bevoegde leraren gegeven te worden. De landelijke eisen voor taal en rekenen moeten het „uitgangspunt” zijn voor de school. Het onderwijs dient verder gericht te zijn „op het bevorderen van actief burgerschap en sociale integratie, en op kennis hebben van en kennismaken met verschillende achtergronden en culturen van leeftijdgenoten.”  Mocht de inspectie onvolkomenheden constateren bij het Renaissanceschooltje in Almere, dan is de vraag hoe snel die kunnen worden verholpen. In de praktijk blijkt het voor de inspectie moeilijk om eventueel gewenste veranderingen af te dwingen, schreef de Auditdienst van het Rijk in een kritische evaluatie in 2021. „De wettelijke eisen zijn soms erg algemeen geformuleerd wat zowel voor de scholen als voor de inspectie lastig is bij de vertaalslag”, aldus de dienst.  Vooral de kwaliteit van de „heel kleine scholen”, noemde de Auditdienst „risicovol.”  De algemene formuleringen van de eisen voor B3-scholen zijn  volgens de Auditdienst deels terug te voeren op de grondwettelijk beschermde vrijheid van onderwijs. De dienst  zag daarom  „beperkte handelingsmogelijkheden van de inspectie om de kwaliteit van het onderwijs in sommige gevallen te beoordelen en te bevorderen.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/eerste-schooltje-uit-fvd-koker-opent-op-geheime-locatie-in-almere-a4140162
2022-08-29||Toezichthouder: make-up-eis Rituals was seksediscriminatie||Cosmeticaketen Rituals mag van vrouwelijke werknemers niet eisen dat zij tijdens hun werk make-up dragen terwijl mannelijk personeel daar niet toe wordt verplicht. Tot die conclusie kwam de Nederlandse toezichthouder het College voor de Rechten van de Mens maandag in een zaak die deze zomer werd aangespannen door een voormalig werknemer. Door aan het voorkomen van vrouwen en mannen verschillende eisen te stellen, maakt Rituals zich volgens de toezichthouder schuldig aan seksediscriminatie.  Rituals (1,1 miljard euro omzet, 4.600 werknemers) eist in de stijl- en kledingvoorschriften voor personeel nergens expliciet dat vrouwen make-up moeten dragen. Maar in de praktijk bestaat de eis wel, erkent ook het bedrijf zelf. „Van vrouwen wordt verwacht dat zij tijdens werktijd make-up dragen en als zij dat niet doen, worden zij daarop aangesproken. Mannen mogen make-up dragen, maar zijn daartoe niet verplicht.” Daardoor worden vrouwelijke werknemers „in uiterlijk opzicht zwaarder belast” dan mannen, zo meent het College. Want: „Vrouwen moeten zich voorafgaand aan het werk opmaken.” Soms is zo’n zwaardere belasting wel te rechtvaardigen. Maar omdat het dragen van make-up niet „noodzakelijk” is om in de winkels van Rituals te werken, is daar in dit geval volgens het College geen sprake van. De stijlvoorschriften moeten ervoor zorgen dat werknemers van de keten er „representatief” uitzien, met een „frisse en moderne look”, stelde Rituals eerder in deze zaak. Zo zijn er niet alleen voorschriften voor make-up, maar mag personeel ook geen zichtbare piercings, tatoeages en sieraden dragen. De voorschriften moeten eraan bijdragen dat klanten in elk filiaal dezelfde winkel en sfeer treffen, aldus het bedrijf. Bovendien zijn werknemers volgens Rituals een uithangbord van het merk. Verkopers fungeren als „mannequin” voor de producten die ze verkopen, en dat assortiment bestaat deels uit make-up. Dat Rituals alleen vrouwen verplicht make-up te dragen is omdat zulke producten in „het maatschappelijke verkeer” nog worden gezien als „cosmetica die overwegend door vrouwen wordt gebruikt”. Het College kan die verdediging tot op zekere hoogte volgen. „Voor vrouwen is het dragen [van make-up] gebruikelijk en voor mannen niet”, zo staat in de uitspraak. Wel stelt de instantie dat die sociale norm „plaats- en tijdsgebonden” is en in de toekomst zou kunnen veranderen, zoals ook gebeurde bij tatoeages.  Het mensenrechteninstituut vindt daarnaast dat een werkneemster ook zónder make-up als „levende tentoonsteller” kan fungeren voor de producten van een bedrijf. Mannelijke werknemers die geen make-up dragen, worden door Rituals immers ook niet als een slecht uithangbord gezien, aldus het college. Bovendien beslaat make-up slechts een klein deel van het gehele assortiment van Rituals. Het bedrijf verdient zijn geld vooral met luchtjes en huidverzorgingsproducten.  De uitspraak van het College, een onafhankelijk toezichthouder op de mensenrechten in Nederland, verplicht Rituals nergens toe. Anders dan bij rechtbanken zijn de uitspraken niet bindend. Toch wordt een uitspraak van het College in ruim 80 procent van de gevallen gevolgd, meldt de instantie in haar jaarverslag.  Rituals laat desgevraagd weten dat het bedrijf zijn stijleisen de afgelopen tijd nog eens heeft bekeken, en „aangepast op een aantal punten, waaronder het gebruik van make-up”. Volgens het bedrijf is het dragen van make-up – zowel in voorschrift als in de praktijk – voor álle werknemers nu een „vrijwillige optie”.||https://www.nrc.nl//nieuws/2022/08/29/rituals-maakt-zich-volgens-toezichthouder-schuldig-aan-seksediscriminatie-a4140161
2022-08-29||Hoger bod moet Boskalis-belegger overtuigen. Lukt dat niet, dan probeert HAL het via een omstreden route||Een euro extra. Daarmee hoopt investeringsmaatschappij HAL twijfelende Boskalis-beleggers over de streep te trekken. Het Nederlandse HAL verhoogt zijn overnamebod op de baggeraar en maritiem dienstverlener van 32 naar 33 euro per aandeel, zo maakten beide partijen maandag voor opening van de beurs bekend. De verhoging volgt op maandenlange onvrede van een deel van de aandeelhouders van Boskalis. Die vonden het oorspronkelijke bod ter waarde van 4,2 miljard euro te laag.  Ook het Boskalis-bestuur leek niet overtuigd. Het legde het eerste overnamebod zoals dat heet ‘neutraal’ aan de aandeelhouders voor, dus zonder aanbeveling. Staat een  bestuur wel achter een overname, dan is het gebruikelijk beleggers te adviseren hun aandelen voor verkoop aan te bieden – zoals dat bij het nieuwe bod van maandag wél gebeurd is. Toen HAL in maart het bod deed op Boskalis kondigde het tevens aan de baggeraar van de beurs te willen halen. Dat was niet geheel verrassend: de laatste jaren kocht HAL steeds meer aandelen Boskalis op. Momenteel bezit investeringmaatschappij HAL  met 55,6 procent al meer dan de helft van de aandelen.   De investeringsmaatschappij verwacht dat Boskalis (bijna 3 miljard euro omzet in 2021; 10.000 werknemers) buiten de beurs beter zal presteren. Dan heeft het bedrijf  minder   verantwoordingsverplichtingen en kan het meer  in de luwte opereren. Ook kan HAL dan zelf beslissen over de koers van het bedrijf of  het benoemen van commissarissen, zonder rekening te hoeven houden met de wensen van andere aandeelhouders.   De door HAL gewenste overname  verloopt niet zonder horten of stoten. Volgens Boskalis-topman Peter Berdowski was de investeringsmaatschappij lange tijd niet te bewegen tot een hoger bod.   Op een bijzondere aandeelhoudersvergadering vorige week liet Berdowski zich tegen het  FD ontvallen dat  dit niet de   „meest succesvolle onderhandeling” in zijn carrière was. Ook schetste hij een moeizame relatie met de investeringsmaatschappij.    „Voor veel keuvelen staat HAL niet open. Ook ik heb nog steeds veel vragen over de beweegredenen van de investeringsmaatschappij.” Als HAL nu 95 procent van de aandelen weet te bemachtigen, kan het de overige aandeelhouders gedwongen uitkopen, en zo Boskalis definitief van de beurs halen. Ook als het ‘slechts’ 85 procent van de aandelen weet te verkrijgen, is het dat van plan. In het gezamenlijke persbericht laten HAL en Boskalis weten daarvoor dan een speciale juridische constructie op te tuigen. Ze willen de aandelen Boskalis dan onderbrengen  in een nieuwe, nog op te zetten, onderneming.   Dat is niet onomstreden:  beleggers die hun aandelen in dit scenario  niet aan HAL verkopen,   hebben dan eigenlijk aandelen in een lege huls. Eerder dit jaar leidde een soortgelijke procedure al  tot veel onvrede rond de overname van de Nederlandse fietsproducent Accell door het Amerikaanse KKR. Die overname dreigde te stranden toen te weinig beleggers hun stukken aanmeldden. Uiteindelijk ging  een grote aandeelhouder toch overstag.  Topman Berdowski en bestuurder Bart Heijermans  kondigden maandag aan zelf ook hun aandelen in Boskalis te verkopen.  De stap heeft vooral symbolische waarde: samen zijn die  aandelen goed voor 0,1 procent van het totaal. Ze hopen twijfelende beleggers ermee over de streep te trekken. Boskalis is bekend van  baggerwerkzaamheden voor bijvoorbeeld het aanleggen van vliegvelden. Ook is het transporteur van onderdelen voor de olie- en gasindustrie. Vorig jaar werd het bedrijf nog ingeschakeld voor de berging van het vastgelopen containerschip Ever Given in het Suezkanaal. De verwachting is dat opdrachten uit de olie- en later ook de gasindustrie de komende dertig jaar  zullen teruglopen. De laatste jaren is het werkterrein van Boskalis daarom al wat verschoven. Zo krijgen infrastructurele ingrepen die landen beschermen tegen de gevolgen van klimaatverandering  een steeds belangrijkere rol voor de maritieme dienstverlener. Het bedrijf is bijvoorbeeld betrokken bij de verhoging van eilanden, zoals de Malediven. Ook legt het voor de kust van Singapore een polder aan. Op die manier worden regio’s voorbereid op verdere stijging van de zeespiegel.  Daarnaast transporteert Boskalis  onderdelen voor de bouw van windmolenparken op zee.  HAL, ooit begonnen als  Holland-Amerika Lijn, is ook eigenaar van de FD Mediagroep en kantoorinrichter Ahrend. Daarnaast bezit de investeringsmaatschappij  bijna de helft van de aandelen van webwinkel Coolblue en opslagbedrijf Vopak.   Tot vorig jaar was het ook eigenaar van  GrandVision, het moederbedrijf achter  brillenmerken als Pearle en EyeWish. Dat bedrijf werd voor 5,5 miljard euro verkocht aan de Frans-Italiaanse optiekketen EssilorLuxottica. Die overname verliep niet geheel soepel. Tijdens de coronacrisis ontstond er juridisch getouwtrek over de waarde van het bedrijf.    Op 6 september moet blijken of er voldoende aandelen zijn aangemeld voor de overname van Boskalis. Of dat gaat gebeuren, is nog onduidelijk.  ||https://www.nrc.nl//nieuws/2022/08/29/hoger-bod-moet-boskalis-belegger-overtuigen-lukt-dat-niet-dan-probeert-hal-het-via-een-omstreden-route-a4140159
2022-08-29||Seismoloog: &#8216;Ongelooflijk dat ons advies niet werd opgevolgd&#8217;||De tweede spreker maandag is seismoloog Annemarie Muntendam-Bos (47). Als onderzoeker van de onafhankelijke toezichthouder het Staatstoezicht op de Mijnen (SodM) schreef zij meteen na de beving in Huizinge, op 16 augustus 2012, mee aan het onderzoek waaruit bleek dat de bevingen in het gebied zwaarder konden zijn dan vooraf gedacht. Omdat gaswinner NAM en het wetenschappelijk instituut KNMI „niet pro-actief” onderzoek wilden doen naar de beving van Huizinge, met een kracht van 3,6 de zwaarste ooit, begon het SodM daar zelf aan. Een unicum omdat het SodM gewoonlijk zelf geen onderzoeken doet. Uit het onderzoek van SodM bleek dat er een duidelijke relatie bestond tussen de gasproductie en de bevingen in Groningen. De tot dan toe aangenomen kans op een beving met maximaal een kracht van 3,9 was niet toereikend: bevingen konden veel zwaarder zijn. Dat leidde ertoe dat Groningen niet alleen te maken zou krijgen met lichte schades aan huizen. Er was sprake van een serieus veiligheidsrisico . Muntendam-Bos: „Bij bevingen met een kracht hoger dan vier konden gevels, schoorstenen en zelfs huizen instorten. Er was een overlijdensrisico, een gevaar dat eerder niet werd verondersteld.” Toch verhoging gaswinning
Toch kreeg dat onderzoeksresultaat van het SodM nauwelijks gehoor, vertelde Muntendam-Bos: „Het KNMI, autoriteit op het gebied van aardbevingen in Nederland, reageerde afwachtend. Het ministerie van Economische Zaken reageerde amper en de NAM hield vol dat het risico voor Groningen hetzelfde bleef.” Tot groot ongeloof van Muntendam-Bos en haar collega’s besloot toenmalig minister Henk Kamp (Economische Zaken, VVD) in 2013, na het verschijnen van het SodM-rapport, zelfs de gaswinning te verhogen tot het hoogste niveau sinds halverwege de jaren zeventig. „We gaven een dringend advies de gaswinning zo snel als realistisch mogelijk te verlagen – de conclusies werden breed gedeeld – maar in plaats van iets daarmee te doen, werd de gaskraan vol opengedraaid. Dat is ongelooflijk.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/seismoloog-ongelooflijk-dat-ons-advies-niet-werd-opgevolgd-a4140155
2022-08-29||100 miljoen voor Antony: de grootste Eredivisietransfer ooit van vijf kanten belicht|| Antony  Matheus dos Santos – beter bekend als Antony – gaat voor naar verluidt  95 miljoen euro van Ajax naar Manchester United, de club waar zijn voormalige trainer Erik ten Hag coach is. Dat bedrag zou  via bonussen kunnen oplopen naar 100 miljoen euro. Daarmee is de  22-jarige  Braziliaan de duurste speler ooit uit de Eredivisie.  Wat betekent zo’n  transfer in  sportief, juridisch, historisch, commercieel  en psychologisch opzicht?      „Het verschil tussen de Eredivisie en de Premier League is enorm groot. De laatste jaren zijn er  voetballers van Ajax geweest zoals Davy Klaassen, Donny van de Beek en Daley Blind, die het in Engeland niet waar hebben gemaakt. En ik denk dat Cody Gakpo van PSV nu ook nog tekort zou komen voor Manchester United. Dat komt mede doordat de selecties veel groter zijn. Bij topclubs is de concurrentie enorm. Je moet er eigenlijk direct staan. Virgil van Dijk en Georginio Wijnaldum hebben het gered bij Liverpool, maar speelden  wel eerst bij  andere Britse clubs.  „Toch denk ik dat Antony alles heeft om te   slagen bij Manchester United. Hij zal even de tijd nodig hebben om zich aan te passen, maar hij heeft iets  wat anderen niet hebben. Je zou het een vleugje Neymar kunnen noemen. Het is een uitdagende speler met een versnelling. Hij  voetbalt alsof hij in de favela staat. Met een enorme wil om te winnen. Antony weet het straatvoetbal te vertalen naar de effectiviteit van het profvoetbal. Al met al heeft  hij als Braziliaans international een zeer gunstig profiel. Als je al op jonge leeftijd tot de Seleção behoort, dan heb je toch een streepje voor. Bovendien is Antony een voetballer die niet afhankelijk is van anderen. Hij speelt zijn eigen spel.  Wat dat betreft is hij een beetje vergelijkbaar met Luis Suárez [die in 2011 van Ajax naar Liverpool ging, red.].  „Veel fans zullen Antony  in de armen sluiten. Anderen zullen hem verafschuwen en met een kanon op hem schieten.  In Engeland houden ze niet van fopduiken en aanstellerig gedrag. Dat zal hij snel zien.” „Voetballers hebben in het arbeidsrecht een uitzonderlijke positie in vergelijking met andere werknemers. Zij zijn uitgezonderd van de zogenoemde ‘ketenregeling’. Dit betekent dat voetballers in principe niet beperkt zijn in het aantal contracten voor bepaalde tijd. Die uitzondering hebben zij met toestemming van de minister, net als  kunstenaars, onderwijzers en tv-makers. Hun positie is het gevolg van  het internationaal erkende transfersysteem. Het is daarom lastig voor voetballers om contracten tussentijds te beëindigen. „Spelers die onder hun contract uit willen, zoals Antony, hebben drie opties. Ze kunnen gaan onderhandelen met hun werkgever over een afkoopsom,  ze kunnen bij de KNVB-arbitragecommissie een verzoek indienen tot ontbinding van hun arbeidsovereenkomst of  ze kunnen eenzijdig hun contract opzeggen.  „Ik heb meerdere profspelers en -clubs bijgestaan en in veruit de meeste gevallen gebeurt het eerste. Verrassend genoeg zijn er weinig voorbeelden van voetballers die naar de arbitragecommissie stapten, zoals  Jip Molenaar van Telstar, die door de nieuwe trainer op een zijspoor werd gezet [hij won, red.]. Alleen al door daarmee te dreigen kun je als voetballer druk op de ketel zetten. Bij mijn weten zijn er  geen Eredivisiespelers die eenzijdig hun contract hebben opgezegd, wat onder meer tot een schorsing en een schadevergoeding van de FIFA kan leiden.” „De overstap van Antony zou passen in een langere trend in het voetbal. Die trend is begonnen met het zogenaamde Bosman-arrest, in 1995, als gevolg waarvan het transfersysteem werd afgeschaft. Door dat arrest kregen transfervrije spelers meer vrijheid. Maar spelers die afwillen van een lopend contract, zijn juist afhankelijker geworden van hun club – zeker nu de bedragen zo toenemen. Ze voelen zich gevangene door die hoge transfersom. Uiteindelijk hebben clubs, denk ik, meer voordeel van het Bosman-arrest dan spelers. „Honderd miljoen is een hoog bedrag, maar tegenwoordig verdienen clubs gigantische bedragen aan de shirts van populaire spelers, zéker als die uit een land komen waar voetbal groot is, zoals Antony, die uit Brazilië komt. Ik voorspel dat zijn shirt binnen no time in Braziliaanse winkelketens hangt.” „Het is natuurlijk een astronomisch bedrag. Je kunt je serieus afvragen of hij dat waard is. Paniekvoetbal is misschien een groot woord, maar Manchester staat onder druk: het gaat al jaren niet goed, er moet iets gebeuren. En de échte toppers, de allergrootsten der aarde zoals Neymar of Mbappé, die zijn onhaalbaar. Die liggen vast en kosten een veelvoud van 100 miljoen. Dus dan moet je als club gaan kijken naar  toppers in spe.  „Zelf ben ik nooit zo’n fan geweest van Antony, ik vind zelfs dat hij een beetje een vervelende uitstraling heeft. Maar je kunt niet ontkennen dat het een topper is. Voor zulke spelers kom je naar het stadion. „Manchester United hoopt natuurlijk dat hij zich op sportief vlak terugbetaalt. En als ze weer Champions League gaan halen, dan levert dat al een aardig gedeelte van die transfersom op. Maar vergis je niet, je koopt met Antony ook een international uit Brazilië. De club heeft al een wereldwijde uitstraling, maar die wordt nu in Zuid-Amerika versterkt. Als hij de revelatie is die ze hopen, levert dat zoveel inkomsten op. Denk aan al die shirtjes met zijn naam erop die je verkoopt in Brazilië, maar mogelijk ook duurdere uitzendrechten in Zuid-Amerika en misschien trek je wel een Braziliaans bedrijf als nieuwe sponsor aan. Het is een combinatie van heel veel dingen.  „Aan de ene kant zijn zeker de grote clubs keiharde bedrijven, die zaken tot drie cijfers achter de komma uitrekenen voordat ze een keuze maken. Maar aan de andere kant is het opportunisme troef. Dat maakt voetbal zo interessant.”  „Hoe een voetballer omgaat met zo’n transfer is heel persoonlijk. Aan de ene kant is het een enorme bevestiging dat  een club jou wil hebben, voor zó veel geld. Dat is kicken. Maar tegelijkertijd kan het ook druk geven: nu moet je laten zien dat je het waard bent, nu moet je scoren.  „Manchester United is ook een club die veel meer aandacht genereert dan Ajax, dus Antony  staat nog meer in de schijnwerpers. En een transfer kost sowieso veel energie: een nieuwe club, in dit geval ook een nieuw land. Pas je binnen een cultuur? Kun je met de trainer overweg?  „Voordeel voor Antony is: Ten Hag wil hem graag hebben, dus ze zullen een goede relatie hebben. Dat scheelt enorm. Het is sowieso fijn om de coach te kennen als je op een nieuwe plek begint. Je bent gewend aan de manier van training, feedback, de teambesprekingen, de manier waarop hij Engels spreekt – ze zijn natuurlijk allebei geen native speaker. Dat zijn kleine dingen, maar het maakt wel uit.”||https://www.nrc.nl//nieuws/2022/08/29/antony-straatvoetballer-van-honderd-miljoen-a4140158
2022-08-29||Dinsdag rijden in vrijwel het hele land geen treinen van NS||Er rijden dinsdag vrijwel geen treinen vanwege de personeelsstaking van de Nederlandse Spoorwegen. Dat heeft de NS maandag bekendgemaakt. Alleen tussen Amsterdam Centraal en de luchthaven Schiphol rijden vier keer per uur treinen. Ook de internationale treinen Thalys en Eurostar rijden wel, maar overige internationale treinen rijden niet in Nederland. Het is dinsdag de vierde dag van de estafettestaking. Maandag staakt het NS-personeel in  Noord-Holland en dinsdag in Midden-Nederland, waardoor het treinverkeer in bijna het hele land plat komt te liggen. Er kan volgens de NS geen alternatief busvervoer worden ingezet, dus zullen reizigers zelf ander vervoer moeten regelen dinsdag. Treinen van regionale vervoerders blijven wel rijden, met uitzondering van de treindienst op het traject Alphen aan de Rijn - Gouda. De spoorvakbonden eisen onder meer dat het bruto maandloon met 100 euro wordt verhoogd. De NS zegt dat niet te kunnen betalen omdat het kampt met lagere inkomsten vanwege het lage aantal reizigers. „De acties van de vakbonden hebben grote impact op onze reizigers”, zegt waarnemend NS-directeur Bert Groenewegen. „Morgen wordt de treindienst in het hart geraakt en moeten we een groot beroep doen op het begrip en de zelfredzaamheid van onze reizigers.”||https://www.nrc.nl//nieuws/2022/08/29/dinsdag-rijden-vrijwel-in-het-hele-land-geen-treinen-van-ns-a4140156
2022-08-29||Twaalf doden en straatverbod na nieuwe bestorming van overheidsgebouw Bagdad||Twaalf mensen zijn maandag in de Iraakse hoofdstad Bagdad om het leven gekomen bij gevechten tussen aanhangers van de geestelijke Moqtada al-Sadr en volgelingen van zijn rivalen. Ook raakten zeker 270 demonstranten gewond, meldt persbureau AFP. Kort daarvoor bestormden Sadr-aanhangers het regeringsgebouw. Vanwege de onrust heeft het Iraakse leger maandag landelijk een straatverbod ingesteld: vanaf 12.30 uur moeten alle burgers binnen blijven.  Aanleiding voor het geweld is het aangekondigde vertrek van Sadr uit de politiek. Hoewel experts zijn uitspraak met een korrel zout nemen – hij heeft vaker bekendgemaakt te stoppen – nemen zijn volgelingen het nieuws uiterst serieus. Honderden Sadr-aanhangers wisten maandag het zwaarbeveiligde terrein van het regeringspaleis te bereiken door met touwen over de betonnen muren te klimmen. Vervolgens verschansten ze zich in de marmeren zalen van het paleis, een belangrijke ontmoetingsplaats voor Iraakse regeringsleiders en buitenlandse hoofwaardigheidsbekleders. Kort daarna raakten Sadr-aanhangers slaags met volgelingen van zijn rivalen nabij de Groene Zone, waar ministeries van ambassades zijn gevestigd. Middels een straatverbod hoopt het Iraakse leger de gemoederen tot bedaren te brengen en escalatie te voorkomen. Het heeft de demonstranten opgeroepen zich onmiddellijk uit het gebied terug te trekken om „bloedvergieten te voorkomen”. Sadr zelf heeft een hongerstaking aangekondigd tot „het geweld en gebruik van wapens stoppen”. Het regeringspaleis is niet het eerste overheidsgebouw dat wordt bezet. In juli wisten aanhangers van Sadr ook al het parlementsgebouw binnen te dringen. Doel: Sadr’s rivalen ervan weerhouden een regering te vormen. Sindsdien houden ze al ruim een maand een sit-in buiten het pand. Irak wordt geteisterd door de ergste politieke crisis in jaren. Tien maanden na de parlementsverkiezingen is er nog altijd geen nieuwe regering. De partij van Sadr kwam afgelopen herfst als grote winnaar uit de bus, maar behaalde onvoldoende zetels voor een meerderheidsregering. Sindsdien weigert Sadr te onderhandelen met door Iran gesteunde sjiitische rivalen om tot een nieuw landbestuur te komen. Vorige maand trok hij uit onvrede al zijn partijleden terug uit het parlement.  Deze maandag heeft Sadr zijn politieke werk naar eigen zeggen „definitief” neergelegd. In een verklaring op Twitter schrijft hij dat andere sjiitische politieke leiders geen gehoor hebben gegeven aan zijn oproepen tot hervorming. Sadrs bondgenoot Mustafa al-Kadhimi, die voorlopig interim-premier blijft, heeft de kabinetsvergaderingen tijdelijk opgeschort. Update: dit bericht is rond 20.00 uur geactualiseerd met de nieuwe slachtofferaantallen van dat moment.||https://www.nrc.nl//nieuws/2022/08/29/straatverbod-in-bagdad-na-opnieuw-bestorming-van-overheidsgebouw-a4140150
2022-08-29||Hollywood rolt zijn Oscar-kanonnen nu liefst in Venetië uit||Het oudste filmfestival ter wereld opent woensdag zijn 79ste editie op het Lido met White Noise, Noah Baumbachs tweede film voor Netflix –  Marriage Story verdiende in 2019 zes Oscarnominaties.  Netflix en de Oscars: dat zijn direct de twee redenen dat de ‘Oude Dame’ de afgelopen jaren haar grote rivaal Cannes soms overvleugelde. Heeft Cannes met vier sterke competities kwalitatief meer breedte en diepte, qua scherpte van de hoofdcompetitie heeft Venetië nu vaak het voordeel van de twijfel.  De jury onder voorzitter Julianne Moore mag de komende tien dagen bepalen wie de Gouden Leeuw mee naar huis neemt; White Noise  is een van de twintig kandidaten. Deze film naar een roman van Don DeLillo uit 1985 gaat over een academisch echtpaar  met morbide doodsangst, vertolkt door Adam Driver en Baumbachs echtgenote Greta Gerwig, die met hun gezin in een chemische ramp belanden.  Het is één van de vier titels van Netflix in de hoofdcompetitie dit jaar, naast de nieuwe film van seriële Oscarwinnaar  Alejandro Iñárritu, een Marilyn Monroe-biopic van Andrew Dominik en een banlieue-drama van Romain Gavras.  Netflix heeft op het Lido een veilige haven gevonden nadat de Franse bioscoopsector de streaminggigant in 2017 uit Cannes verjoeg. Sindsdien lanceert Netflix in de lagune van Venetië de een na de andere spraakmakende Oscar-kandidaat: vorig jaar The Power of the Dog, The Lost Daughter en The Hand of God.  Het is de vraag of Netflix, nu de groei stagneert, blijft inzetten op (dure) Oscar-glorie door filmauteurs te verwennen met artistieke vrijheid en  royale budgetten. Maar ook zonder Netflix is  Venetië nu de plek waar Hollywood zijn Oscar-kanonnen het liefst uitrolt. Na twee glamourluwe corona-edities lijkt ditmaal ook de rode loper weer goed gevuld met sterren als Cate Blanchett, Timothée Chalamet, Penélope Cruz en Harry Styles. Al is het queer popfenomeen een vraagteken; Styles’ sf-thriller Don’t Worry Darling is uitgegroeid tot  een schandaalmagneet van overspel, geruzie en een scheiding op de filmset. Tot overmaat van ramp loopt op het Lido ook de eerder ontslagen hoofdrolspeler Shia LaBeouf rond, een notoir amokmaker. Dat LaBeouf zich onlangs bekeerde tot het katholicisme – hij speelt de hoofdrol in Abel Ferrara’s film Padre Pio – belet hem niet stemming te maken tegen regisseur Olivia Wilde en haar film Don’t Worry Darling. Paparazzi blij, terwijl de publicisten van Warner Bros de billen samenknijpen. Maar voor cinefielen is er veel meer om naar uit te kijken op het Lido.  Regisseur Todd Field keert na 16 jaar terug uit de woestijn, de toneelschrijvers annex regisseurs Martin McDonagh en Florian Zeller zijn er, de laatste met opnieuw Anthony Hopkins op sleeptouw, die hem met The Father een Oscar bezorgde. Darren Aronofsky en Lars von Trier komen,  Hollywood-veteranen Paul Schrader en Walter Hill, de stokoude documentairemaker Frederick Wiseman, bekend van ellenlange fly on the wall-registraties. Hij komt met Un Couple, over het getroebleerde huwelijk van Leo Tolstoi en Sophia Behrs. Slechts één uur lang: ook dat stemt nieuwsgierig.  The Banshees of Inisherin (Martin McDonagh) Toneelschrijver McDonagh is terug op het Lido, waar hij in 2017 glorieerde met Three Billboards Outside Ebbing, Missouri. Met een soort reünie van zijn misdaaddrama In Bruges: Brendan Gleeson en Colin Farrell spelen in  deze zwarte komedie twee eilandbewoners die plots hun vriendschap verbreken, met extreme gevolgen. Bardo (or False Chronicle of a Handful of Truths) (Alejandro Iñárritu) Na Oscar-dubbelklapper Birdman en The Revenant deed Iñárritu het even rustig aan.  Wellicht geïnspireerd door zijn vriend Alfonso Cuárons  Roma keert hij nu in dienst van Netflix terug naar Mexico voor een - licht autobiografische? -  ‘epische komedie’ over een gevierde documentairemaker die terugkeert naar Mexico. Setbeelden van een plein vol lichamen suggereren dat Mexico’s geweldscultuur een rol speelt. Blonde (Andrew Dominik) Netflix zet tegenwoordig in Venetië zijn Oscar-kandidaten in de etalage. Zoals deze post-#MeToo Marilyn Monroe-biopic van de briljante stilist Dominik, met Ana de Armas als gekwelde ‘blonde bombshell’.   Tár (Todd Field) Na de ijzersterke psychodrama’s In the Bedroom en Little Children moesten we 16 jaar wachten op de volgende Todd Field, Die is er nu met Cate Blanchett als  dirigent Lydia Tár. Het draait  getuige de trailer om macht. The Whale (Darren Aronofsky) Gaat Aronofsky (Noah, Mother) voor de loopbaan van halfvergeten matinee-idool Brendan Fraser doen wat hij eerder in 2008 in The Wrestler deed voor Mickey Rourke? Het belooft opnieuw een zeer fysieke rol te worden: Fraser speelt een morbide obese vader die het contact met zijn dochter wil herstellen. The Son (Florian Zeller) Toneelschrijver Zeller verfilmt zijn eigen toneelstukken, na zijn formidabele debuut  The Father (Oscar Anthony Hopkins) volgt ditmaal The Son, in 2019 een hit op West End. Ouders worstelen met een depressieve, ongrijpbare zoon. Bones and All (Luca Guadagnino) De Italiaanse maestro wist na de gay romance Call Me By Your Name acteur Timothée Chalamet opnieuw te strikken met een heel andere rol: ditmaal als een gekwelde kannibaal die in de jaren tachtig met zijn soul mate door de Verenigde Staten reist. The Kingdom Exodus (Lars von Trier) Lars van Trier lijdt aan de ziekte van Parkinson,  mogelijk al wat langer. In Venetië een voorproefje van het derde seizoen naar zijn lugubere ziekenhuisserie uit de jaren 90. Von Triers  Deense frenemy Nicolas Winding Refn presenteert een misdaadserie die vermoedelijk voortborduurt op zijn Pusher-trilogie:  Copenhagen Cowboy.  All the Beauty and the Bloodshed  (Laura Poitras) Na haar Oscar voor de Edward Snowden-doc Citizenfour (2014) beet Poitras de tanden stuk op Julian Assange. Is een verhaal over het beruchte big-pharma-geslacht Sackler dat de VS aan de opioïden  hielp geen mosterd na de maaltijd? Maar wacht: dit gaat over het mecenaat van de Sacklers bij het Guggenheim en Tate Modern. Zijn musea de nieuwe katholieke kerk die rijke schurken  een aflaat bieden? Athena (Romain Gavras) Nog een keer Netflix. Specialist in kinetische videoclips en zoon van Costa-Gavras debuteert met een banlieue-thriller in samenwerking met Ladj Ly, bekend van het geweldige Les Misérables. Wat denkt u van dit tracking shot?  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/29/hollywood-lanceert-zijn-oscar-kanonnen-nu-het-liefst-in-venetie-a4140157
2022-08-29||Avondklok en scholensluiting moeten in nieuwe coronawet, volgens Raad van State||De Raad van State heeft maandagochtend een positief advies uitgebracht over de nieuwe coronawet, maar stelt ook dat de wet „nog niet voltooid is”. Het pakket aan coronamaatregelen dat wordt mogelijk gemaakt door de wet, is onder andere te beperkt.  De permanente coronawet (eigenlijk een aanpassing van de Wet publieke gezondheid), moet voorzien in een juridische basis  voor te nemen  maatregelen bij  een pandemie, zoals mondkapjesverplichting, quarantaine en sluiting van evenementen of locaties. Om zo snel mogelijk tot een permanente wet te komen, wordt de wetswijziging in verschillende fases (of ‘tranches’) ingevoerd. Het advies van de Raad van State betreft de eerste tranche.  De Raad van State, het belangrijkste adviesorgaan van de overheid, vindt de eerste tranche van de wetswijziging een goede „eerste stap”, maar stelt ook dat de „gereedschapskist” beperkt is in „omvang en reikwijdte”. Zo ontbreken in de wet de meer ingrijpende maatregelen, zoals sluiting van scholen, invoering van een  coronatoegangsbewijs en een avondklok, die nodig kunnen zijn in een „zeer ernstige pandemie”. Volgens de Raad van State zouden die maatregelen wel in de wet moeten worden opgenomen. Ook adviseert de Raad van State om beter toe te lichten wie er in welke fase van een pandemie de leiding krijgt over de bestrijding ervan. Dit kan een taak zijn van een burgemeester, maar ook die van de voorzitter van een veiligheidsregio. Hiermee lijkt de Raad van State zich aan te sluiten bij eerdere kritiek van het Nederlandse Genootschap van Burgemeesters en de Vereniging van Nederlandse Gemeenten, die het huidige wetsvoorstel op dat punt nog te onduidelijk vonden. Voorheen werd de bevoegdheid voor het nemen van coronamaatregelen  vastgelegd in een tijdelijke wet. Die wet werd, in afwachting van een meer permanente wettelijke basis, telkens met drie maanden verlengd. Maar afgelopen mei verwierp de Eerste Kamer een nieuwe verlenging van de tijdelijke wet. Sindsdien is er geen wettelijke basis voor nieuwe maatregelen.  Het kabinet moest hierdoor haast maken met een permanente wet. Een woordvoerder van minister Kuipers (Volksgezondheid, D66) zei begin augustus tegen dagblad  Trouw dat ze „liever meer tijd hadden gehad”. Begin deze maand kwam er veel kritiek op de wet, omdat die onzorgvuldig en onduidelijk zou zijn. In de nieuwe wet moet de Tweede Kamer meebeslissen over de coronamaatregelen die genomen worden, maar krijgt de Eerste Kamer die kans  niet. In een kritische brief gaf de meerderheid van de Eerste Kamer twee weken geleden aan óók zeggenschap te willen over coronamaatregelen. De Raad van State ging daar niet in mee;  de parlementaire zeggenschap in de wet is voor nu „toereikend”. Maar  de parlementaire betrokkenheid vergt in de toekomst wel „nadere analyse en doordenking”.  Het Adviescollege toetsing regeldruk (ATR) adviseerde de wet niet in te dienen voordat duidelijk is welke maatregelen werken in de pandemiebestrijding. Op dat advies gaat de Raad van State niet in.  Het wetsvoorstel kan op basis van het advies van de Raad van State nog worden aangepast, en gaat daarna naar de Tweede Kamer. Aangezien de kritiek van de Eerste Kamer vooralsnog niet wordt overgenomen en de wetswijziging daar wel moet worden aangenomen, is het allerminst zeker dat de wet door de Eerste Kamer komt.  Op dit moment is er geen wettelijke basis voor coronamaatregelen. Eerder gaf minister Kuipers aan eventuele maatregelen wel te kunnen invoeren via noodverordeningen, net zoals tijdens de eerste maanden van de pandemie.||https://www.nrc.nl//nieuws/2022/08/29/avondklok-en-scholensluiting-moeten-in-nieuwe-coronawet-volgens-raad-van-state-a4140154
2022-08-29||Rechtbank besluit: verkoop hotel in Albergen aan COA moet doorgaan||De eigenaresse van Landhotel ’t Elshuys in Albergen moet het hotel verkopen aan het Centraal Orgaan opvang asielzoekers (COA). Dat heeft de rechtbank in Almelo maandag besloten tijdens het kort geding dat het COA tegen de verkoper had aangespannen. Volgens de rechtbank heeft het COA „open kaart” gespeeld over de intentie om van het hotel een opvanglocatie te maken voor asielzoekers. Het COA had vorige week de hoteleigenaresse voor de rechter gedaagd omdat zij onder de verkoop uit wilde, terwijl het koopcontract al was getekend. De eigenaresse beweerde dat ze niet met de verkoop akkoord was gegaan als ze vooraf had geweten dat er 150 tot 300 asielzoekers en statushouders op het terrein zouden worden opgevangen (maximaal 200 mensen in het hotel en maximaal 100 in units rond het gebouw). Ze zegt dat het COA daar niet duidelijk over is geweest.  Volgens het COA was dat vanaf het begin al duidelijk en drong de makelaar van het hotel er zelfs op aan niets specifieks in het koopcontract te zetten over het gebruik van het gebouw. „Dat is jullie politieke strijd, jullie risico”, zei de makelaar, zo bleek in de rechtbank. De advocaat van het COA classificeert de eigenaresse als een spijtoptant, „onder druk gezet door haar omgeving”. Tientallen Albergenaren waren maandagmiddag naar de zitting gekomen in Almelo. De afgelopen dagen was er veel te doen om hotel ’t Elshuys in het dorp in de Overijsselse gemeente Tubbergen. Er vonden meerdere demonstraties plaats van omwonenden die tegen de komst van asielzoekers zijn. Ook was er maandagochtend brand op het terrein. Het COA gaat binnenkort in gesprek met de omwonenden van het hotel, zei de bestuursvoorzitter van de organisatie maandagmiddag na de uitspraak volgens persbureau ANP. Tubbergen was een van de eerste gemeenten die door staatssecretaris Eric van der Burg (Asiel en Migratie, VVD) gepasseerd werden in een besluit asielzoekers op te vangen. Dat doet het Rijk om de druk op Ter Apel te verlichten. Het COA noemde maandagmiddag in de rechtszaal ook de huidige opvangcrisis en het feit dat gezinnen buiten slapen als spoedeisend belang in het kort geding. Met medewerking van Marit Willemsen||https://www.nrc.nl//nieuws/2022/08/29/rechtbank-besluit-verkoop-hotel-in-albergen-aan-coa-moet-doorgaan-a4140140
2022-08-29||Op het Festival Oude Muziek klinkt Bachs Johannes-passie nu als queer lijdensverhaal||In 1730 werd Zacharias Wilsma voor het Utrechter gerecht gedaagd. Aanklacht: seks met andere mannen. Hij werd uitgekleed en kreeg zweepslagen tot hij de namen gaf van nog 140 ‘sodomieten’. Van hen werden velen in de volgende jaren vermoord.  Zes jaar eerder, in 1724, ging Bachs Johannes-Passion in première. Die twee historische feiten komen nu samen in de ‘Utrechter Passion’, die woensdag op het Festival Oude Muziek zijn première beleeft. De oprichters van het nieuwe Duitse oudemuziekensemble Art House 17, dramaturg Thomas Höft en muzikaal leider Michael Hell, willen de onderdrukking van seksuele minderheden een podium geven, ook binnen de oude muziek. Höft werkte anderhalf jaar aan het libretto. Naast de al genoemde ‘Sodomietenprocessen’ komt ook de moord op de achttiende-eeuwse Lagrantinus Rosenstengel aan bod, iemand die verschillende geschiedkundigen als lesbienne of trans man hebben beschouwd. De passie opent met een gebeurtenis uit onze tijd: de terroristische aanslag op homo-nachtclub Pulse in Orlando in 2016, waarbij vijftig mensen werden gedood.  De voorlaatste repetitie oogt provisorisch. Het ensemble repeteert in het rococodecor van hun ándere voorstelling, Die Geister von Sanssouci. Achter het klavecimbel hangen achttiende-eeuwse kostuums aan mannequins.  Dat het ensemble al sinds het begin van het jaar bezig is met dit project, blijkt uit de concentratie waarmee bariton Dietrich Henschel zijn recitatieven repeteert. In het tedere ‘Betrachte, meine Seel’ steggelt hij met muzikaal leider Hell over een fraseringsdetail.  Alle zangers zijn doorgewinterde barokspecialisten. Zo zong Henschel op twee bekende opnames van de Matthäus-Passion, onder dirigenten Nikolaus Harnoncourt en Philippe Herreweghe. Hoe is het dan ineens een andere tekst voor je te hebben? „Ik heb nog nooit eerder zo intensief over elke lettergreep van een passietekst nagedacht”, zegt Henschel. „Het is een moeilijke balans. Natuurlijk wil je laten horen welke tekst je zingt, maar zonder de nieuwheid te onderstrepen. Dat heeft ook impact op hoe ik nu een ‘gewone’ passie zing; ook daar ben ik bewuster het gekunstelde uit de weg aan het gaan.” Teorbist-luitenist Sophie Vanden Eynde heeft het ogenschijnlijk makkelijker. In principe zou zij dezelfde noten als altijd kunnen spelen. Maar een nieuwe tekst is ook voor haar een uitdaging, legt ze uit. „Begeleiden begint bij het geluid van de woorden, vooral van de medeklinkers.” Ze wijst naar haar instrument. „Je slaat een snaar anders aan wanneer er een andere tekst wordt gezongen.” Is dit project persoonlijk? „Absoluut”, zegt dramaturg Thomas Höft. „Deze passie gaat ook over mij. Ik ben zestig. Ik groeide op in een klein West-Duits dorpje, toen seks tussen mannen nog strafbaar was.”   Dramaturg Thomas Höft.   Foto Dieuwertje Bravenboer Gambist — én voormalig Mr. Bear Austria — Georg Kroneis benadrukt vooral het belang van zichtbaarheid. „Sommige van de musici zeggen dat ze zich nog nooit zo weerspiegeld hebben gezien.” Maar sluit zo’n queer verhaal wel aan bij Bachs muziek en protestante leefwereld?  Muzikaal leider Michael Hell: „Thomas heeft de passie ik-weet-niet-hoe-vaak beluisterd. Hij heeft ook veel van de tekst behouden.” Hij kijkt Höft aan. „De climaxen zitten vaak op exact dezelfde plek als in het origineel. De betekenis is veranderd, maar de opbouw is in structuur hetzelfde gebleven.” Sophie Vanden Eynde vindt dat het project ook inzicht geeft in de belevingswereld van Bachs luisteraars. „Anno 2022 ervaren velen religie als iets van lang geleden. Ook als niet-gelovig musicus ben je geneigd een passie te willen vertellen als ‘gewoon een mooi verhaal’. Maar het was in Bachs tijd iets anders: een raamwerk waarbinnen je dacht, en dat uitnodigde tot zelfreflectie. Een hedendaagse tekst kan ons daar nu mee helpen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/29/op-het-festival-oude-muziek-klinkt-bachs-johannes-passie-nu-als-queer-lijdensverhaal-a4140152
2022-08-29||NASA stelt lancering nieuwe maanraket uit vanwege technische problemen||NASA heeft de lancering van de nieuwe onbemande maanraket, die op maandag gepland stond, uitgesteld vanwege problemen met de motor. Dat heeft het Amerikaanse ruimteagentschap bekendgemaakt nadat veertig minuten voor de geplande lancering de aftelklok werd stilgezet.  Het zou gaan om problemen met een van de vier motoren van de 98 meter hoge SLS-raket. De motor had niet op tijd de juiste temperatuur bereikt. Eigenlijk zou de raket maandag rond 14.30 uur Nederlandse tijd de lucht in gaan. Nu vertrekt de raket op zijn vroegst komende vrijdag.  Het Artemis-programma van NASA bestaat uit drie geplande vluchten naar de maan. De eerste, die nu is uitgesteld, heeft drie testdummies aan boord en zou een capsule in een baan rond de maan sturen. De tweede raketlancering is gepland in 2024 en zal voor het eerst in vijftig jaar weer vier mensen naar de maan brengen. In 2025 zouden die astronauten moeten landen.||https://www.nrc.nl//nieuws/2022/08/29/nasa-stelt-lancering-nieuwe-maanraket-uit-vanwege-technische-problemen-a4140151
2022-08-29||Nederland biedt opnieuw hulp bij onderzoek oorlogsmisdrijven Oekraïne||Nederland gaat Oekraïne en het Internationaal Strafhof (ICC) langer ondersteunen bij het onderzoeken van oorlogsmisdrijven. Een forensisch- en opsporingsteam, dat afgelopen mei werd ingezet in Oekraïne, zal dit najaar opnieuw onderzoek doen. Dat schrijven de ministers van Buitenlandse Zaken, Defensie en Justitie en Veiligheid maandag in een Kamerbrief. Het doel van het Nederlandse team is om bewijs te verzamelen dat kan helpen bij het vaststellen van oorlogsmisdrijven volgens internationaal recht.  De inzet van het forensisch- en opsporingsteam is in samenspraak met de Oekraïense minister van Buitenlandse Zaken en het ICC en volgt op een hulpverzoek van Oekraïne. Als de situatie het toelaat, zal het team ook in het voorjaar en het najaar van 2023 onderzoek doen in Oekraïne. De groep zal opereren onder de vlag van het ICC en bestaat uit personeel van de Koninklijke Marechaussee, aangevuld met andere experts op verschillende defensieterreinen. De mogelijkheid het team aan te vullen met zedenexperts of experts uit het buitenland wordt nog onderzocht.  De werkzaamheden van de onderzoekers vinden plaats in gebieden die gecontroleerd worden door Oekraïense strijdkrachten, maar zijn niet zonder risico’s. Op basis van een dreigingsinschatting van de Militaire Inlichtingen- en Veiligheidsdienst en advies van de commandant der strijdkrachten heeft het kabinet nu besloten opnieuw een team in te zetten. Als de veiligheidssituatie verslechtert, zal een nieuwe afweging plaatsvinden en kunnen de Nederlandse onderzoekers worden teruggehaald. ||https://www.nrc.nl//nieuws/2022/08/29/nederland-biedt-opnieuw-hulp-bij-onderzoek-oorlogsmisdrijven-oekraine-a4140143
2022-08-29||Trage, steriele en tweeslachtige vissen door cocktail aan medicijnresten in het water||‘Het is een klein straaltje”, zegt Bas Knapp, hoogheemraad waterveiligheid van Rijnland. „Dat is de hele innovatie, maar het doet vrij veel.” Het is inderdaad een kleine buis, die in Leiden bij een rioolwaterzuiveringsinstallatie van Hoogheemraadschap Rijnland op een waterreservoir uitkomt – iets groter dan de straal uit een badkraan. Zo nu en dan stroomt een mengsel door de buis het reservoir in, dat een bijzondere klasse microverontreinigingen moet verwijderen. Later komt het verschoonde water in de Stinksloot van Leiden terecht, die uiteindelijk uitkomt op de Kagerplassen. Daar wordt veel gezwommen.  Normaal gesproken is de oplossing voor vervuiling in wateren vrij logisch. Een fabriek loost chemicaliën? Dan werkt bronaanpak het beste: stop met vervuilen. Maar deze vervuiling is anders. Het gaat namelijk om medicijnenresten die via urine in het rioolwater belanden.  Drinkwaterbedrijven zagen zo’n vijftien jaar steeds meer medicijnresten, die soms moeilijk te verwijderen zijn. Inmiddels is bekend dat 190 ton medicijnen per jaar in oppervlaktewateren terechtkomt. Dat is exclusief medicijnresten die snel afbreken of niet biologisch actief zijn. Voor drinkwater levert dat vooralsnog geen problemen op, maar in natuurwateren wel. Het probleem komt niet van enkele medicijnen die grenswaarden overschrijden, maar door ‘cocktaileffecten’ van alle medicijnen samen.  Het is onduidelijk wat deze cocktaileffecten precies inhouden. Er zijn nog weinig veldstudies gedaan in Nederland. Volgens het RIVM zijn medicijnresten wel al een risico voor dieren en planten. Regelmatig gaan concentraties  over risicogrenzen heen. Bijvoorbeeld ibuprofen, diclofenac en de anticonceptiepil. Maar er is geen stof die voortdurend veiligheidsgrenzen overschrijdt. De anticonceptiepil lijkt bij relatief lage concentraties al van invloed – vissen worden er steriel van.  Kalmeringsmiddelen maken vissen rustiger. Daardoor zullen ze minder snel vluchten voor gevaar. Het totaal aan hormoonontregelende stoffen in water maakt vissen tweeslachtig: ze krijgen mannelijke en vrouwelijke lichamelijke eigenschappen, en de reproductie kan verminderen. Mannelijke vissen gaan bijvoorbeeld eicellen aanmaken. Het probleem groeit. Dat heeft vooral te maken met vergrijzing: meer mensen nemen meer medicijnen. Daarnaast is de toenemende hitte en droogte een factor. Bij een lager waterpeil nemen de concentraties toe. „Als één stressfactor een ecosysteem onder druk zet, is er vaak nog genoeg weerstand”, zegt Michael Bentvelsen, beleidsadviseur waterkwaliteit van de Unie van Waterschappen. „Maar de hitte, droogte en chemicaliën zijn  factoren die elkaar versterken.” In 2018 heeft het ministerie van Infrastructuur en Waterstaat de Ketenaanpak Medicijnresten uit Water opgezet. Op verschillende niveaus (farmaceut, ziekenhuis, apotheker en patiënt) wordt nagedacht over een manier om de toxische druk van medicijnen op wateren te verminderen. Op heel lange termijn zouden farmaceuten wellicht beter afbreekbare medicijnen kunnen produceren. Op hele korte termijn experimenteren ziekenhuizen met plaszakken, die ze aan patiënten meegeven. Bijvoorbeeld na röntgenstraling, zodat patiënten het hardnekkige röntgencontrastmiddel weer kunnen opvangen.  Maar de grootste winst is te behalen bij rioolwaterzuiveringen, zoals hier in Leiden aan de Stinksloot. Deze rioolwaterzuivering maakt deel uit van een ‘hotspot’, bleek uit analyses. „De vervuiling is overal in Nederland redelijk vergelijkbaar”, vertelt Bentvelsen. „Een klein zuiverinkje dat op de Noordzee loost, is niet zo spannend. Dat is zo verdund. Maar als een grote rioolwaterzuivering op een klein stuk oppervlaktewater lost, dan is het effect van vervuiling groot. Daarnaast staan de wateren rond Leiden vrijwel stil wanneer er geen verse aanvoer van regenwater is. De concentraties bouwen dan op en zijn soms behoorlijk hoog.” En dus bouwde  Rijnland het blauwwitte torentje met de zogenoemde Pacas-installatie. Het bevat een reservoir van actieve kool.  Dat zijn pure koolstofketens, op moleculair niveau in een soort bloemkoolstructuur. Het werkt als een  spons: het heeft een enorm oppervlakte met veel gaatjes, waar grotere chemicaliën –  medicijnresten – in blijven zitten. Wanneer het vol zit, gaat het naar verbrandingsovens waar het bij temperaturen  boven 800°C wordt vernietigd.  „Volgens de eerste metingen halen we nu 25 procent extra medicijnresten uit het water”, zegt Knapp. „Dat komt bovenop de 35 procent die de reguliere waterzuiveringsinstallatie al haalde. Het is waarschijnlijk dat we in totaal het streven van 70 procent halen.” Het is nog zoeken naar de juiste dosering, voegt Paul Versteeg toe. Hij is beleidsadviseur van het hoogheemraadschap. „Nu gebruiken we 7,5 milligram kool per kuub water, we hopen dat we het bij 12 milligram kunnen houden. Het liefst gebruiken we zo min mogelijk.” Het systeem is niet duurzaam. Bij het verbanden van kool komt koolstofdioxide vrij. En de temperaturen binnenin de installatie zijn hoog. Hoe minder kool er nodig is, hoe beter. De TU Delft werkt aan een techniek om de medicijnresten uit de kool te verwijderen, zodat de kool  hergebruikt kan worden. „We hopen over een paar jaar duurzaam te kunnen zuiveren”, zegt Bentvelsen.  Ook bij andere waterzuiveringsinstallaties zijn experimenten gaande, met onder andere ozon in plaats van kool.  In oktober verwacht Bentvelsen nieuwe wettelijke normen voor waterkwaliteit van de Europese Commissie. In Zwitserland is actieve kool al volledig in gebruik genomen bij waterzuiveringen, het lijkt erop dat meer landen gaan volgen. ||https://www.nrc.nl//nieuws/2022/08/29/kalmeringsmiddelen-voor-de-mens-maken-ook-de-vissen-traag-2-a4139982
2022-08-29||Zeeland Nazomerfestival opent zonder de kenmerkende Zeeuwse vergezichten||„De zee is alles en alles komt uit de zee”, zegt actrice en theatermaker Sien Vanmaele. Tijdens haar voorstelling Zeemaal, te zien tijdens Zeeland Nazomerfestival, krijgen toeschouwers een volledige, deels door henzelf bereide zeewiermaaltijd voorgeschoteld. Intussen verwoordt Vanmaele in een poëtische monoloog haar sluimerende klimaatangst. Vanmaele probeert alarmerend klimaattheater te combineren met een hoge amusementswaarde, maar het lukt haar niet die twee te verenigen in een evenwichtige voorstelling. In de monoloog zoekt ze het zowel in grote metaforen als in persoonlijke observaties, ze neemt de toeschouwers (die de ogen hebben afgedekt met zeewierbladen) in een geleide fantasie mee het sop in en somt de inmiddels herkenbare reeks angsten en klimaatfeiten op. Intussen vouwen we samen zeewierravioli, drinken waterkefir met microalgen en proeven chips van zee-eik. Het diner is spectaculair, maar in de voorstelling daaromheen had Vanmaele minder vrijblijvend en pleasend mogen zijn. Over de complexe consequenties van haar voorstel – grootschalig overstappen op wieren zou ook problemen voor het ecosysteem opleveren – scheert Vanmaele voor het gemak rakelings heen. Het Zeeland Nazomerfestival staat bekend om voorstellingen op prachtige buitenlocaties, liefst met panoramische, Zeeuwse vergezichten. Helaas ontbreken dit jaar zulke grootschalige producties. De openingsvoorstelling Vlaemsch (chez moi) van de Vlaams-Marokkaanse choreograaf Sidi Larbi Cherkaoui en Zeemaal van Vanmaele gingen beide eerder dit jaar al elders in première. De binnenlocaties waar ze nu te zien waren, hadden niet of nauwelijks invloed op de voorstellingen zelf.   Cherkaoui’s Vlaemsch (chez moi) stond voor de gelegenheid in de Grote Kerk in Veere: een imposant, laat-gotisch bouwwerk in een piepklein Zeeuws stadje. Cherkaoui laat zijn veertien performers in een muzikale montage reflecteren op de Vlaamse identiteit door de geschiedenis heen. Kunstenaar Hans Op de Beeck ontwierp een effen grijs interieur, waarvan de kleur doet denken aan stugge, Vlaamse herfstluchten waar de zon geen schijn van kans maakt.  Het resulteert in oogstrelende beelden, de nodige humor en soms allebei. Cherkaoui presenteert zijn performers als schilders, die zelf het canvas vormgeven waarmee ze naar de wereld kijken of zichzelf te kijk zetten. De Vlaamse identiteit is fluïde en hangt af van het perspectief, lijkt hij daarmee te willen zeggen.  Er is veel muziek, waaronder van Jacques Brel uiteraard, er is wielrennen, vendelzwaaien, Rubens en een hoop pijnlijke geschiedenis die doorwerkt in het heden – onder meer treffend verbeeld in een ongemakkelijke rondleiding langs Vlaamse taferelen vol misogynie, kolonialisme en oprukkend nationalisme. De twee uur durende voorstelling kent ook een aantal inzak-momenten, maar daar staan genoeg esthetische scènes en geestige vondsten tegenover.   Het echte Zeeland Nazomerfestival-gevoel werd afgelopen weekend het beste benaderd tijdens de dagelijkse, kleinschalige havenconcertjes, waarbij toeschouwers zelf hun tuinstoeltje mee mochten nemen. Voorafgaand aan Vlaemsch (chez moi) zong de Zeeuwse singer-songwriter Broeder Dieleman vanaf een boot aan de kade van Veere over de zee, het boerenleven en Zeeland: in zijn geval wél tegen de achtergrond van een panoramisch, typisch Zeeuws vergezicht: „Ik ben de koning te rijk.” Theater Openingsweekend Zeeland Nazomerfestival. Gezien: 26 en 27/8, verschillende locaties. Zeeland Nazomerfestival is t/m 3/9 op verschillende locaties in Zeeland. Inl: theaterproductiehuiszeeland.nl Zeemaal  Vlaemsch (chez moi)  Correctie 29/8: in een eerdere versie van dit artikel werd Veere een dorp genoemd. Het is een stad. Dat is hierboven aangepast. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/29/zeeland-nazomerfestival-opent-zonder-de-kenmerkende-zeeuwse-vergezichten-a4140149
2022-08-29||Oekraïne: offensief in door Russen bezet zuiden begonnen||Oekraïense strijdkrachten hebben in het zuiden van het land een offensief gelanceerd „in vele richtingen”, schrijft de publieke omroep Suspilne maandag. De omroep woordvoerder voor de zuidelijke Oekraïense legeronderdelen Natalja Hoemenjoek. Zij noemt de stad Cherson als een doelwit van het offensief. Het ministerie van Informatie zei maandag dat de eerste verdedigingslinie van de Russen in Cherson al is doorbroken.  De door Rusland aangestelde gouverneur van de Krim schreef maandag op zijn Telegramkanaal dat de berichten van een tegenoffensief „valse Oekraïense propaganda” zijn. Het Kremlin heeft nog niet gereageerd. Een Oekraïens journalistiek collectief twitterde zelf maandag dat er „geen officiële informatie over Oekraïense winsten in de Cherson-regio” is. Ook „aanwijzingen over de precieze richting van het tegenoffensief” zijn er niet.  Oekraïense politici spreken al langer van een tegenoffensief in de door Rusland bezette gebieden. Hoemenjoek benadrukte maandag dat recente aanvallen op logistieke routes van de Russen „de vijand ongetwijfeld hebben verzwakt” en dat meer dan tien munitiebewaarplaatsen geraakt zijn in de afgelopen week. De Amerikaanse HIMARS-rakketten die Oekraïne kreeg zijn onder meer gebruikt om het verkeer richting Cherson te verhinderen – de belangrijke Russische verovering raakt zo verder in isolatie. Suspilne schreef maandag al dat „alleen oversteekplaatsen voor voetgangers nog over zijn”. Correctie (29 augustus 2022): In een eerdere versie van dit artikel werd Natalja Hoemenjoek een journalist genoemd. Zij is woordvoerder. Dat is hierboven aangepast.||https://www.nrc.nl//nieuws/2022/08/29/oekraine-offensief-in-door-russen-bezet-zuiden-begonnen-a4140141
2022-08-29||Opinie | Lockdowns horen niet in onze maatschappij thuis||Het kabinet wil de  coronamaatregelen vastleggen in een permanente wet. Dit in reactie op de weigering van de Eerste Kamer om de Tijdelijke wet maatregelen Covid-19 voor een vijfde keer te verlengen. Het conceptvoorstel werd de afgelopen maand echter fors bekritiseerd met termen als ‘slordig’ en ‘haastwerk’, onder andere door de burgemeesters en de Eerste Kamer. Die kritiek richtte zich vooral op de wijze waarop maatregelen zouden worden ingevoerd en op het onbegrijpelijke gegeven dat het kabinet de maatregelen in de wet wil vastleggen zonder enige evaluatie van de effectiviteit en/of schadelijkheid. Maar hoe terecht die kritiek ook is, een belangrijke vraag dreigt te worden overgeslagen:  moeten ze überhaupt een plaats hebben in onze samenleving en in ons rechtssysteem?  Stan Baggen is advocaat; Rosalie Smit is antropoloog; Jona Walk    is arts.   De schrijvers zijn mede-initiatiefnemers van de Vierde Golf,  een politieke vereniging die zich inzet voor een kritisch gesprek over de coronacrisis en de rechtsstaat.  Het kabinet wil de wet nog dit najaar kunnen inzetten tegen een ziekte die een grote meerderheid van de Nederlanders de afgelopen 2,5 jaar heeft doorgemaakt. We hebben het niet meer over een crisismaatregel bij een onbekend virus, maar over een verandering van de manier waarop wij ziekten bestrijden. Op dit vlak dwingt de coronacrisis ons na te denken over de vraag: willen we een samenleving die het bestrijden van infectiezieken boven alles verheft en daarbij alle nevenschade accepteert? Het opnemen van brede, collectieve,  vrijheidsbeperkende maatregelen in de Wet publieke gezondheid normaliseert een aanpak van infectieziekten die het domein van gezondheid overstijgt. Iedereen heeft ervaren hoe diep de maatregelen ingrepen in het dagelijks leven, onze mentale gezondheid en de sociale samenhang die tot aan de keukentafel toe onder druk is komen te staan. Mensen werden ziek van corona, zeker. Maar ook van de maatregelen.  Het wetsvoorstel verandert de relatie tussen burgers en de overheid fundamenteel. Zo bepaalt de wet dat iedereen altijd een veilige afstand tot anderen moet houden. De ‘ander’ wordt zo wettelijk vastgelegd als een mogelijke bron van gevaar. Met de nieuwe wet worden virussen collectief bestreden op basis van modellen waarin mensen slechts worden beschouwd als getallen, zonder individuele keuzes of verantwoordelijkheid. Maar mensen verschillen in hun opvattingen en hun prioriteiten, zeker ook in de mate waarin ze bereid zijn risico’s te nemen. Wat voor de één een obstakel is voor epidemiebestrijding, is voor de ander een voorwaarde voor een goed leven. Zo riskeren  we dat maatschappelijke waarden niet meer worden meegewogen als ze niet makkelijk in modellen te vatten zijn. Voor voorbeelden hoeven we niet ver terug te gaan. Nog maar een paar maanden geleden stonden buren en vrienden elkaars QR-codes te controleren in sportkantines, konden mensen de grote momenten in hun leven niet vieren met hun dierbaren, en stierven ouderen in eenzaamheid terwijl familieleden achter bleven met de trauma’s van het gemiste afscheid. Groepen met macht en politieke invloed keken weg terwijl de zwaarste schade werd geleden door kinderen uit lagere sociaal-economische klassen.  Er zijn zeker situaties denkbaar waarin grondrechten tijdelijk moeten worden beperkt, maar dit wetsvoorstel maakt grondrechtbeperkende maatregelen niet het laatste redmiddel bij een pandemie, maar onderdeel van een reguliere modelmatige aanpak. Bij die benadering verliezen we menselijkheid en ruimte voor pluriformiteit. Het geeft de overheid een vorm van zeggenschap over onze gezondheid en over ons dagelijkse leven die zij niet zou moeten hebben. Het maakt normaal wat nooit normaal mag worden. ||https://www.nrc.nl//nieuws/2022/08/29/lockdowns-horen-niet-in-onze-maatschappij-thuis-a4140148
2022-08-29||Spelen met Catharina||Het is slechte timing: anno 2022 een bordspel uitbrengen waarin je het Russische rijk kunt uitbreiden met Oekraïense steden als  Charkov en Kiev.  In het dit jaar verschenen spel  Catharina: de steden van de tsarina kunnen spelers indruk maken op tsarina Catharina de Grote (1729-1796) in het jaar 1762.  Met kaartjes kun je kanonnen plaatsen in steden waar nu échte artillerie buldert en gebouwen verwoest.  De Duitse versie van het spel is al een paar maanden uit, maar nu de Engelstalige editie bijna verschijnt zwelt de kritiek aan. Op internationale bordspellensite Boardgamegeek plaatsen gebruikers tientallen negatieve recensies. ‘Walgelijk’, ‘beledigend’ en ‘een klap in het gezicht voor Oekraïners’ vinden de bordspelspelers. Catharina de Grote was de tsarina die grote delen van Oekraïne inlijfde voor het Keizerrijk Rusland na veroveringen  op kozakken en Ottomanen en door opdeling van het Pools-Litouwse Gemenebest.   Voor Oekraïners is de thematiek  van het spel extra pijnlijk omdat Russische president Vladimir Poetin en zijn ideologen teruggrijpen op het imperialisme van tsaren als Peter de Grote (1672-1725) en Catharina de Grote om de invasie van Oekraïne te rechtvaardigen. Critici hekelen daarom ook de aanwezigheid van de niet-bestaande stad ‘Novorossiya’ op het spelbord. Novorossiya (Nieuw-Rusland) is een term die Poetin nieuw leven inblies voor (bezette) delen van Oekraïne, zoals de Krim, Loehansk en Donetsk.    Critici hekelen de aanwezigheid van de niet-bestaande stad ‘Novorossiya’ op het spelbord Een spel is maar een spel, zou je kunnen zeggen. Maar ook in de bordspellenwereld discussiëren makers en consumenten  vaker over de weergave van imperialisme en kolonialisme. Zo kreeg het spel Maracaibo kritiek omdat het westers kolonialisme in de Cariben zou romantiseren, en  kreeg het later een uitbreiding waarin spelers ervoor konden kiezen koloniale heersers te verdrijven. De Duitse uitgever van Catherina dlp games trekt zich niets van de kritiek aan. „Het spel speelt zich af in de toenmalige tijd en heeft geen betrekking op de huidige tijd”, zegt directeur  Anja Stockhausen. „Deze kritiek valt historische spellen vaker ten deel. Maar wij gaan ons niet mengen   in een namenstrijd onder historici.” Stockhausen vindt het jammer dat mensen negatieve recensies plaatsen. „Het gaat de recensenten niet om het spel zelf. Als er fouten in de regels zitten kunnen we zeggen, oké, dat passen we aan. Maar daar is hier geen sprake van.”||https://www.nrc.nl//nieuws/2022/08/29/spelen-met-catharina-a4140147
2022-08-29||Theaterversie ‘Hollands Hoop’ biedt spektakel op een Groningse boerderij||Het ziet er vredig uit als de avond valt over de oude boerderij omzoomd door manshoog maïs en met de ritmisch knipperende lichtjes van windmolens in de verte. Maar die rust is schijn in het Groningse dorpje Overschild. Dat bleek al in de tv-serie Hollands Hoop, die op deze locatie werd opgenomen. In de serie, waarvan het eerste seizoen in 2014 werd uitgezonden, erft psychiater Fokke (Marcel Hensema) de boerderij van zijn vader, inclusief – verrassing! – een enorme wietplantage. Zo raakt hij, met zijn gezin, verstrikt in een gewelddadige drugswereld. Op de boerderij die het decor van de serie was, speelt nu muziektheatervoorstelling Hollands Hoop. Het verhaal gaat verder waar de serie in 2020 eindigde. Rond de geërfde boerderij zijn heel wat menselijke resten gevonden en Fokke zit vast als verdachte. Een psychiater dwingt hem om zich te verdiepen in zijn familiehistorie, mede om te bepalen of hij toerekeningsvatbaar is.  Acteur Marcel Hensema is het wervelende middelpunt van de voorstelling, geregisseerd door Dana Nechushtan (ook regisseur van de tv-serie). Naast Fokke speelt hij zijn grootvader en vader: allemaal nuchtere Groningers die het hoofd boven water proberen te houden en hun problemen (hardhandig) oplossen zonder er veel woorden aan vuil te maken. De personages zweven tussen pragmatisch en empathisch, en leggen de ethiek soms even naast zich neer. Zo neemt opa onderduikers in huis, maar niet voordat hij hun waardevolle spullen heeft afgenomen.   Wanneer het familieverhaal de ruimte krijgt en de geschiedenis wordt uitgediept, is Hollands Hoop op z’n best. Dan heeft de tekst van Rik van den Bos (die eerder voor de monologenreeks Mijn Ede met Hensema samenwerkte) en Franky Ribbens (scenarist van de tv-serie) diepgang en zijn de komische dialogen bij vlagen filosofisch. Minder geslaagd zijn de intermezzo’s over de geschiedenis van de wiet, die het verhaal abrupt onderbreken, net als de hijgende reporter die steeds op komt rennen om ontwikkelingen uit te leggen. Daartegenover staan fijne rollen van Joost Spijkers en Marieke Klooster, en een puik orkest onder leiding van Reinout Douma. Met Hensema is hij de oprichter van Zummerbühne, een initiatief dat vijf jaar locatietheater maakt in Groningen.  Verder is de voorstelling subliem vormgegeven. Achter het speelveld wordt een monumentale bomenrij uitgelicht. Daarachter zie je de boerderij, waarop projecties het stuk visueel kracht bij zetten. Scènes uit de Tweede Wereldoorlog zijn ronduit spectaculair met een indrukwekkend aantal figuranten en explosies. Dan is de vrede rond Overschild definitief verdwenen. Theater Hollands Hoop van Zummerbühne Gezien: 26/8, Boerderij Hoog Hammen, Overschild. Nog t/m 17/9. Inl: zummerbuhne.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/29/theaterversie-hollands-hoop-biedt-spektakel-op-een-groningse-boerderij-a4140146
2022-08-29||Crisis? Tijd voor Haagse hulp||Geld moet rollen. Ollie B. Bommel, heer van stand, stripheld op de NRC achterpagina, wist het al. En wie kan dat beter doen dan de rijksoverheid als de economie in het slop zit of de problemen onontwarbaar lijken. Wat is dan dé oplossing? Een subsidie- en investeringsfonds.  Artikelen die tussen 1970 en nu in NRC, NRC Handelsblad en nrc.next zijn verschenen, zijn  te vinden in het online archief.  Kranten zijn te doorzoeken op datum, maar ook op thema. En ze zijn door te bladeren. Handig om over een bepaald onderwerp te zien hoe erover werd én wordt geschreven.  Het archief is te vinden op www.nrc.nl/archief Meer dan veertig jaar geleden begon een proces van industriële afbraak. Ondernemingen moesten sluiten of krimpen. De papierindustrie, de machinebouw, de textiel, de scheepsnieuwbouw. Gevolg: massawerkloosheid.  In 1980 publiceerde de WRR, de Wetenschappelijke Raad voor het Regeringsbeleid,  een rapport dat de weg moest wijzen uit de industriële crisis. Plaats en toekomst van de Nederlandse economie heette het advies. Hoofdauteur was hoogleraar Arie van der Zwan. De WRR adviseerde onder meer de benoeming van een regeringscommissie die richting moest geven aan het herstel. Van der Zwan bepleitte ook de oprichting van een apart investeringsfonds voor industrie en innovatie. Beide kwamen er. Oud-Shell topman Gerrit Wagner leidde de commissie. En de overheid steunde de  Maatschappij voor Industriële Projecten (MIP). Met loonmatiging en ondernemingszin werkte Nederland zich uit de crisis. Maar in 1993 dreigde opnieuw tegenslag. Vrachtwagenfabrikant Daf ging failliet. De economische motor sputterde. Zouden meer debacles volgen? Vliegtuigfabriek Fokker? Of staalbedrijf Hoogovens? Er was nog geen crisis, maar er kwam al een nieuw investeringsfonds. Tijdelijk, dus mocht het geen fonds heten: leve de ‘industriefaciliteit’ . De crisisdreiging verdampte, de faciliteit kreeg weinig emplooi. Met loonmatiging en ondernemingszin werkte Nederland zich uit de crisis Maar in 1995 kwam het kabinet-Kok I met  het Fonds Economische Structuurversterking (FES) gevoed door de aardgasbaten. Het FES was geënt op een buitenlands voorbeeld: Noorwegen stak de opbrengst van zijn olieverkopen in een apart investeringsfonds.  Het FES kreeg een  mandaat van wegen tot innovaties, en vond gretig aftrek. Het werd een grabbelton voor ministeries die geld tekort kwamen. In 2010 maakte het kabinet-Rutte I een eind aan het fonds. Bezuinigingen en aflossing van de staatsschuld kregen na de kredietcrisis (2008/2009) prioriteit. In de tweede helft van het decennium, toen de economische crisis overwonnen was, rijpte een nieuw plan. De rente was laag, de samenleving stond voor nieuwe problemen, die maar deels van economische aard zijn. De energietransitie. De welvaart van de toekomst. Drastische reductie van de uitstoot van CO2. In een hoog tempo rolden de specifieke subsidie- en investeringsfondsen de afgelopen jaren van de lopende band. De overheid leende het geld, goedkoop, de fondsen moesten de rest doen.  Zo kreeg Nederland Invest-NL (1,7 miljard euro). Het Nationaal Groeifonds (20 miljard euro), inclusief een commissie van wijze mannen en vrouwen à la de commissie Wagner onder leiding van Jeroen Dijsselbloem (oud-minister van Financiën, voorzitter Onderzoeksraad voor Veiligheid, PvdA). En nog pril in het coalitieakkoord van het kabinet-Rutte IV: een stikstoffonds- en een klimaatfonds. Samen: 60 miljard euro. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/crisis-tijd-voor-haagse-hulp-a4140145
2022-08-29||Opinie | Rutte zwijgt terwijl Europa wegzakt in  de energiecrisis||Europa zakt weg in een ongekende energiecrisis. De gasprijs is afgelopen maand verdubbeld en staat nu tien keer hoger dan een jaar geleden. Zolang het mooi weer is zijn de gevolgen beperkt voelbaar. Maar zodra het stookseizoen begint zullen de economische klappen steeds harder worden. Dat vraagt om leiderschap en een duidelijk plan. Helaas blijkt het kabinet niet voorbereid en in tegenstelling tot andere regeringsleiders zwijgt Rutte in alle toonaarden. Dat versterkt de positie van Poetin om Europa uit elkaar te spelen.   Christopher Christiaanse is  strategisch adviseur en docent in de energietransitie. Wie een grafiek van de gasprijs naast de recente geschiedenis legt, ziet de gevolgen van onze afhankelijkheid van Rusland. Vorig jaar lag de prijs bij 30 euro/MWh en begon te stijgen naarmate Poetin meer troepen samentrok aan de Oekraïense grens. Sinds het begin van de invasie breekt de gasprijs alsmaar nieuwe records en is met 320 euro/MWh nu ruim tien keer zo hoog. Een einde is niet in zicht.  De energieprijzen zijn zo hoog omdat Rusland nog maar een fractie van het gecontracteerde gas levert. Volgens het Kremlin kan niet aan de afspraken worden voldaan door een defect aan de transportinfrastructuur, dat door de westerse sancties niet gerepareerd kan worden. In werkelijkheid is het gastekort een politieke strategie om Europese eensgezindheid over de sancties op te breken. De gevolgen van de hoge energieprijzen rollen nu al als een sneeuwbal door de samenleving: burgers zonder vast energiecontract kunnen hun exploderende rekeningen niet meer betalen. Energiebedrijven met veel vaste contracten kunnen het groeiende prijsverschil niet doorberekenen aan hun klanten en gaan failliet. En bedrijven verlagen noodgedwongen hun productie, met dreigend faillissement. Gasunie stelt weliswaar dat het wegvallen van Russisch gas niet voor tekorten zou zorgen. Maar als energie simpelweg onbetaalbaar wordt zijn de gevolgen net zo erg. De voorspelbaarheid van deze crisis geeft regeringen tijd om hun bevolking voor te bereiden: de Belgische premier De Croo en Franse president Macron waarschuwen hun landgenoten voor „vijf tot tien moeilijke winters”, waarin offers gebracht moeten worden. De Duitse vicepremier Habeck waarschuwt zelfs voor het stilleggen van de industrie, met ongekende economische schade tot gevolg. In vrijwel alle lidstaten zijn regelmatig persconferenties met de laatste ontwikkelingen en maatregelen. Waar blijft de persconferentie van Rutte?  Een mogelijke verklaring ligt in onze energiegeschiedenis met Rusland. In 2005 kreeg Poetin een staatsbanket met de koninklijke familie, waarna Nederlandse bedrijven mochten deelnemen in grote Russische gasprojecten. Ondanks de steeds autoritairdere trekken bleef Nederland tegen het Kremlin aankruipen voor goedkoop aardgas. Met deze strategie hoopte men ook na uitputting van het Groningenveld nog Europees groothandelaar in aardgas te blijven.  Zelfs de Russische betrokkenheid bij het neerhalen van MH17, waarbij 196 Nederlanders omkwamen, was voor kabinet-Rutte II geen reden om van deze strategie af te zien: in 2015 heeft Nederland plannen gedwarsboomd om Russisch gas voor EU-landen gezamenlijk in te kopen, om zo de exclusieve leverancier voor Russisch gas aan de Noordwest-Europese markt te blijven.  De invasie en het barbaarse optreden van de Russische krijgsmacht hebben geleid tot ongekende sancties vanuit de EU. De roep om sancties is vaak publiek, maar de uitwerking en het bepalen van uitzonderingen gebeurt achter gesloten deuren. De effectiviteit staat of valt bij de eensgezindheid van deelnemende landen – en Rusland doet er alles aan om EU-landen uit elkaar te spelen. Zo kreeg Italië in juli plots 75 procent  meer gas geleverd, daags nadat de Rusland-vriendelijke partij Lega de pro-Europese regering ten val had gebracht. Als EU-leiders niet openlijk eensgezind blijven en voorbereidingen treffen zal Poetin deze winter meer landen kunnen verleiden met zijn aardgas. Daarom moet Rutte zich snel en duidelijk uitspreken: het tijdperk van goedkoop aardgas is voorgoed ten einde en er moeten met spoed pijnlijke beslissingen genomen worden. Voor de korte termijn hebben experts al talloze maatregelen voorgesteld, bijvoorbeeld een spoedwet energiebesparing en de versnelde uitvoering van het nationaal isolatieprogramma.  Het belangrijkste is echter dat Rutte laat zien dat er tijdens deze crisis een kabinet staat dat de leiding durft te nemen. Zo wordt ook duidelijk dat hij samen met de andere EU-landen een vuist maakt tegen de afhankelijkheid van Rusland.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/rutte-zwijgt-terwijl-europa-wegzakt-in-de-energiecrisis-a4140144
2022-08-29||Een jongen die het laatste dodo-ei uitbroedt||Stel, je schrijft je allereerste kinderboek – hoe voor de hand liggend is het dan om als hoofdpersoon een twaalfjarige te creëren die Lewis Carroll als lievelingsschrijver heeft? Een zonderling die kleine meisjes adoreerde en eigenlijk Charles Dodgson heette, maar deze naam niet gebruikte omdat hij chronisch stotterde en bleef steken bij Do-Do? Het antwoord laat zich raden: niet zo heel erg. Als twaalfjarigen al een lievelingsschrijver hebben, zal dat vast niet Carroll zijn; de Disneyversie van zijn Alice in Wonderland zullen ze nog wel kennen, maar daar houdt hun kennis vermoedelijk op. Mohana van den Kroonenberg (1967), die eerder een verhalenbundel voor volwassenen publiceerde, trekt zich in haar kinderboekendebuut Dodo daarvan echter weinig aan: ‘Fantasie is het enige wapen in de oorlog tegen de realiteit’, zegt ze Carroll na. Een mooi motto. En ja, in fictie kan alles. Niettemin zul je je lezers wel moeten meenemen in je verhaal. Zeker wanneer je dit vertelt vanuit het perspectief van een onzekere tiener die tijdens het kennismakingsrondje in de brugklas zichzelf wil voorstellen als Dorian, maar, net als zijn onwaarschijnlijke held, stokt bij Do-Do en een stotteraar blijkt, waarna hij besluit voorgoed te zwijgen en zichzelf opsluit in zijn hoofd. Gelukkig kan Van den Kroonenberg schrijven en stap je moeiteloos in Dorians gedachte- en gevoelswereld. Zeer invoelbaar is zijn terugverlangen naar de zomer met zijn beste vriend en verhalenverteller Ramses en hun twee vriendinnetjes in de boomhut. Nikita’s ‘kauwgomkus’ met haar bubblegum op die van hem geplakt is een ontroerende, stille getuige van die heerlijke vakantietijd. Pijnlijk daarentegen is zijn ervaring daarna wanneer klasgenoten hem tijdens een schoolbezoek aan een natuurhistorisch museum meevoeren naar een opgezette dodo en hem zo confronteren met zijn stotternaam. Alsof ‘ze me naar het schavot sleuren’, denkt Dorian, en ‘ik meewerk aan mijn eigen ondergang’. Dodo is echter geen probleemboek 2.0. In de vogelzaal wordt Dorian uiteindelijk begoocheld door wat hij ziet: ‘een fabeldier, zo fantasievol, dat ik bijna de indruk krijg dat ik het zelf verzin’. Het treffend beschreven magische moment leidt ertoe dat de jongen het allerlaatste dodo-ei uit het museum achteroverdrukt en uitbroedt in zijn kledingkast en een vriendschap voor de uitgestorven loopvogel ontwikkelt. Die is zo sterk dat hij met zand en een schelpenbak met water diens thuiseiland Mauritius nabouwt in zijn kamer, wat hilarische scènes oplevert die de zware thematiek licht verteerbaar maken. Van den Kroonenberg weet het ongeloof knap op te schorten. Zo bedenkt Dorian in de vogelzaal dat ‘het laatste dodo-ei’ net ‘de titel van een sprookje’ lijkt. Dat doet hem beseffen dat niet alleen Ramses vol verhalen zit, maar hijzelf ook: ‘Opeens ben ik zo’n verhaal’, merkt hij op, waarna fantasie en werkelijkheid door Dorians schrijfsels in zijn oude dagboekachtige schriftje, dat hij sinds die mislukte eerste schooldag weer tevoorschijn heeft gehaald, geloofwaardig in elkaar overlopen en Dodo zodoende meer dan het zoveelste imaginaire vriendje is. Niet alles overtuigt. Ja, het verhaal staat vol fraaie zinnen met speelse verwijzingen naar allerlei kinderboeken (van Dit is geen dagboek tot Eilanddagen) en goedgekozen beeldspraak. Zo slingert Dorian ‘herinneringen weg als druppels water uit nat haar’. Tegelijkertijd klinkt zijn stem soms te volwassen. Zoals zijn uiteindelijke inzicht dat ‘het hele leven misschien wel bedoeld is om ervoor te zorgen dat er bij een afscheid niks meer gezegd hoeft te worden, dat je alles al weet, dat je er zeker van bent dat alles goed is, al heb je vragen en doet het pijn’. Ook jammer: de uitleg over Carroll die een dodo in Alice zou hebben opgevoerd om het gestotter bij het uitspreken van zijn achternaam ‘een plek te geven’ en daarom Dorians voorbeeld is. Dat voelt als een verantwoording voor het verhaalgegeven en verzwakt Van den Kroonenbergs pleidooi voor de verbeelding. Maar verder: alle lof. De Vier Windstreken, 179 blz. € 14,99 

●●●●●
||https://www.nrc.nl//nieuws/2022/08/29/een-jongen-die-het-laatste-dodo-ei-uitbroedt-2-a4140139
2022-08-29||Oud-burgemeester Loppersum: het is nog steeds onveilig in Groningen||Na een zomerstop van acht weken trapte de parlementaire enquête over de gaswinning in Groningen maandag af met het verhoor van CDA’er Albert Rodenboog (69). Als burgemeester van de voormalige gemeente Loppersum was hij de eerste bestuurder die aan de bel trok vanwege mogelijke bevingen als gevolg van gaswinning in het gebied. Na de beving in Huizinge van 2012, de zwaarste tot u toe, was Rodenboog het zat. Hij vond dat gaswinner NAM snel met een nette schadeafhandeling moest komen voor de huizen in het gebied. Maar die uitspraak nam de NAM hem niet in dank af. „Ze belden mij op dat we toch zo’n goede relatie hadden onderling. Maar dat interesseerde mij helemaal niet”, vertelde Rodenboog. Een paar uur later, zo vertelde de oud-burgemeester, nam vicepremier, minister van Economische Zaken en partijgenoot Maxime Verhagen de gaswinner zelfs in bescherming. „De NAM had volgens hem een prima schadeafhandeling. Maar hij wist helemaal niet wat er aan de hand was.” Zelfs na de klap in Huizinge kwam er geen snelle schadeafhandeling. „Duizenden schademeldingen kwamen binnen, bewoners waren bang”, zei Rodenboog. Maar minister Henk Kamp, Verhagens opvolger en minister van Economische Zaken tussen 2012 en 2017, koos ervoor tijd te winnen door veertien onderzoeken te laten uitvoeren. „Dat was schandalig, want we hadden een groot veiligheidsprobleem. Week op week hadden wij zware bevingen.” Puur om geld
En het „drama” werd nog groter toen na Huizinge de gasproductie werd verhoogd. „Er is willens en wetens extra aardgas uit de grond gehaald omdat het kon. Het was puur geld gedreven.” Pas in 2018 werd besloten de gaskraan in de toekomst dicht te draaien. Maar als Rodenboog toen had geweten dat daarmee de versterking van huizen gepauzeerd werd, was hij niet blij geweest met die beslissing. „Mensen wachtten al jaren, hadden de boodschap gekregen dat ze een nieuw huis zouden krijgen en hoorden toen: we moeten nog eens bekijken of het echt nodig is. Dat kun je mensen niet aandoen.” Ook een verhoging van de gaswinning in Groningen vanwege de huidige hoge gasprijzen is volgens Rodenboog uit den boze. „Het is nog steeds onveilig. Dat besef is in Nederland niet breed gedeeld. De mensen leven nog steeds in onveilige huizen, met kids. Dat kan toch niet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/oud-burgemeester-loppersum-het-is-nog-steeds-onveilig-in-groningen-a4140138
2022-08-29||Baas GasTerra: directe vermindering Gronings gas zou 5 miljard euro kosten||						De tweede verhoorweek van de parlementaire enquêtecommissie naar de Groningse gaswinning is afgelopen. Op maandag 5 september gaat het onderzoek naar de gaswinning in Groningen weer door. Er volgen daarna nog vijf weken met verhoren.  In totaal worden er zo’n zeventig mensen opgeroepen. Het hoogtepunt van de verhoren zal volgende week op de vrijdag liggen, als voormalig-minister Henk Kamp (Economische Zaken, VVD) wordt gehoord.  						De beving van Huizinge in de zomer van 2012 stond niet op het „netvlies” van Gertjan Lankhorst, ceo van gashandelaar GasTerra (2006-2016). Dat vertelde hij vrijdag voor de parlementaire enquêtecommissie in Den Haag. „Dat de risico’s heel groot waren had ik toen niet op mijn radar staan. Het was geen groot nieuws. Het hield de media of de politiek niet bezig.” Toch vroeg een topambtenaar van Economische Zaken, Jos de Groot, een paar maanden na die beving telefonisch om berekeningen naar wat Nederland minimaal nodig zou hebben aan Gronings gas. Dat bleek 27 miljard kuub, 20 miljard minder dan op dat moment werd gewonnen. En dat zou datzelfde jaar nog kunnen. „We hadden al 30 miljard gas verkocht, dus het zou fors effect hebben op de overheidsinkomsten”, zei Lankhorst vrijdag in Den Haag. Maar het was mogelijk, al stonden er wel kosten tegenover. „Productievermindering dat jaar zou 5 miljard euro gescheeld hebben aan gasbaten voor de overheid.” Hoewel het ministerie van Economische Zaken zelf om een onderzoek vroeg naar de minimale benodigde productie van het Gronings gas, werd er met dat onderzoek verder niks gedaan. „Er is geen reactie op gekomen vanuit Economische Zaken”, zei Lankhorst. Begin 2013 besloot Kamp de gasproductie zelfs te verhogen naar het hoogste niveau in decennia.  Gertjan Lankhorst werd vrijdag gehoord in de Tweede Kamer tijdens de parlementaire enquête. Foto Lex van Lieshout/ANP 						Jarenlang lag de focus van gashandelaar GasTerra op „het maximaliseren” van de gasproductie in Groningen, vertelde Anton Broenink, leidinggevende bij GasTerra (2007-2016) vrijdag aan de parlementaire enquêtecommissie in Den Haag. Dat veranderde na de beving van Huizinge in 2012, met een kracht van 3.6 de zwaarste ooit.  Na ‘Huizinge’ besloot Broenink te berekenen wat er minimaal nodig was aan Groningse gasproductie voor de leveringszekerheid. Na een week rekenen kwam GasTerra uit op 27 miljard kubieke meter aardgas, 20 miljard minder dan op dat moment uit Groningen werd gewonnen. Die bevinding werd tweemaal met ambtenaren van Economische Zaken gedeeld. „Dat werd voor kennisgeving aangenomen.” Donderdag noemde Jos de Groot, topambtenaar van Economische Zaken, GasTerra’s berekening voor de commissie „een vingeroefening”. Maar dat bestreed Broenink vrijdag: „Dit was serieus werk, met ‘vingeroefening’ doe je mijn analytisch team te kort.” De verlaging was meteen mogelijk
De vraag bleef tot nu toe in het midden of een verlaging van de Groningse gaswinning na Huizinge ook technisch snel mogelijk was. Ja, dat kon, antwoorde Broenink. „Als op 1 januari 2013 het besluit van productieverlaging was genomen dan had je naar 30 miljard kubieke meter aardgas gekund, had je halverwege het jaar het besluit genomen dan zou je op 40 miljard uitkomen.” Maar „dat is niet gebeurd”, zei Broenink. Sterker nog, de gaskraan werd maximaal opengedraaid na de beving in Huizinge, tot het hoogste niveau sinds halverwege de jaren zeventig. En dat moest vanwege de leveringszekerheid, beargumenteerde voormalig minister Henk Kamp (Economische Zaken, VVD) jarenlang. Maar die argumentatie blijkt nu niet waterdicht te zijn geweest.   Anton Broenink vrijdag tijdens het verhoor van de enquêtecommissie. Foto Lex van Lieshout/ANP 						Vol overtuiging begon voormalig minister en vicepremier Maxime Verhagen (Economische Zaken, Landbouw en Innovatie, CDA) aan zijn verhoor voor de parlementaire enquêtecommissie. Besef over de impact van de beving in Huizinge in 2012 was er in Den Haag „onvoldoende”, zei Verhagen donderdag in Den Haag. Dat hij het dorp vervolgens niet bezocht was „echt slecht en dat neem ik mijzelf kwalijk. Ik had naast de mensen moeten gaan staan die getroffen waren door die aardbeving.” Een halfjaar na Huizinge werd Verhagen opgevolgd door Henk Kamp (VVD). Maar in de tussentijd gebeurde er achter de schermen van alles.  Het Staatstoezicht op de Mijnen (SodM) waarschuwde Verhagens ambtenaren voor zwaardere bevingen met serieuze gevolgen. Maar Verhagen kreeg dat advies nooit te zien, vertelde hij donderdag: „Het is onbegrijpelijk en buitengewoon vreemd dat ik daarover niet geïnformeerd ben.” Twee jaar later belde hij zijn topambtenaar Mark Dierikx op. Hadden wij het nooit over de veiligheid van Groningers gehad, vroeg Verhagen. Nooit, had Dierikx geantwoord, want uit alle onderzoeken die er vanaf 1990 waren zou blijken dat de bevingen niet zo zwaar zouden zijn dat het tot „persoonlijke ongelukken” zou leiden, parafraseerde Verhagen het telefoongesprek. Dat was in 2014, terwijl in het najaar van 2012 het SodM al waarschuwde voor zwaardere bevingen. „Theoretisch had ik voorwaarden kunnen stellen aan de winning of kunnen stoppen”, zei hij resoluut. ‘It doesn’t ring a bell’
Maar die overtuigingsdrang verdween toen het over Verhagens eigen handelen ging. De Nederlandse Mededingingsautoriteit (NMa), een onafhankelijke toezichthouder, besloot in 2011 gashandelaar GasTerra een boete op te leggen van 400 miljoen euro vanwege monopolistisch gedrag. Uit geheime documenten van de enquêtecommissie bleek dat ambtenaren Verhagen aanraadden om „een stevig gesprek” te voeren met de NMa. Na dat gesprek ging dezelfde dag nog de boete van tafel. De commissie had vraagtekens of een minister zich wel mocht bemoeien met een besluit van een onafhankelijke toezichthouder.  Maar van dat gesprek kon Verhagen zich niks herinneren. Ook al schetste de commissie minutieus wie er aanwezig waren bij het gesprek: Verhagen en voorzitter van de NMa, Pieter Kalbfleisch, later schoof ook topambtenaar Hans Vijlbrief aan, tegenwoordig staatsecretaris mijnbouw. „It doesn’t ring a bell”, zei Verhagen. Zelfs een schorsing om zijn geheugen op te frissen – een primeur tijdens deze enquête –  leidde niet tot enige herinnering van het gesprek bij de oud-vicepremier.  Maxime Verhagen, minister van Economische Zaken, Landbouw en Innovatie en vicepremier in het kabinet-Rutte I. Foto Phil Nijhuis/ANP 						De gaswinning in Groningen kon maar niet omlaag, hield voormalig minister Henk Kamp (Economische Zaken, VVD) jarenlang vol. Anders zou de leveringszekerheid in het geding komen. Er waren immers contracten waar Nederland zich aan moest houden. Maar zo waterdicht was dat argument niet, blijkt na het verhoor van voormalig topambtenaar op Economische Zaken Jos de Groot (2006-2014) donderdag door de parlementaire enquêtecommissie in Den Haag.  De Groot kreeg op 5 november 2012 een mail van Gertjan Lankhorst, topman van gashandelaar GasTerra, dat de gaswinning fors omlaag kon ondanks lopende contracten. Bij een normale winter was minimaal 27 miljard kubieke meter aardgas nodig vanuit Groningen, mailde Lankhorst, tegenover de 47 miljard kuub die op dat moment werd gewonnen. Door stikstof toe te voegen aan ander gas, waardoor het dezelfde kwaliteit zou hebben als Gronings gas, kon er uit Groningen 20 miljard kuub minder gewonnen worden.  Gasproductie juist omhoog
Die mogelijkheid om de gaswinning snel te verlagen, noemde De Groot donderdag „een vingeroefening” die niet tot directe productievermindering leidde. Zelfs een advies van De Groots’ enige ambtenaar die verstand had van aardbevingen werd in de wind geslagen. Ook die collega pleitte in een mail voor productievermindering van het Groningse gasveld als voorzorgsmaatregel voor de zware bevingen in het gebied.  Dat er naar vermindering van de gaswinning werd gekeken, kwam door een onderzoek van het Staatstoezicht op de Mijnen (SodM) in het najaar van 2012. Even daarvoor vond de beving in Huizinge plaats, met een kracht van 3,6 de zwaarste tot nu toe. Het SodM adviseerde vanwege de veiligheid van Groningers de productie van het Groningse gasveld te verlagen. Maar naar dat advies – of „die opinie” zoals De Groot het SodM-onderzoek donderdag herhaaldelijk noemde – werd niet meteen gehandeld door het ministerie.  Sterker nog, de gaswinning ging een jaar later omhoog naar 54 miljard kuub, het hoogste niveau sinds halverwege de jaren zeventig. De Groot: „Dat was vanwege de aardgasbaten, rust op de gasmarkt en leveringszekerheid.” Voormalig topambtenaar op het ministerie van Economische Zaken Jos de Groot kwam donderdag voor de parlementaire enquêtecommissie.  Foto Phil Nijhuis/ANP 						Het behartigen van de belangen van de Staat bij de gaswinning stond voor hem altijd voorop. Maar de veiligheid in Groningen was niet zijn verantwoordelijkheid. Die publieke taak was belegd bij het Staatstoezicht op de mijnen. Dat zei Stan Dessens, jarenlang een belangrijke speler in het zogenoemde ‘gasgebouw’ waarin de oliemaatschappijen en de Staat samenwerken bij de gaswinning in Groningen. Dessens was woensdag in Den Haag opgeroepen voor een vier uur durend verhoor door de parlementaire enquêtecommissie die de gaswinning onderzoekt. Hij schoof in twee periodes aan bij de zogenoemde Maatschap Groningen, het gremium van de ‘olies’ en de Staat waarin de belangrijkste besluiten over de gaswinning werden genomen. In de periode tussen 1988 en 1999 zat hij er als toehorend topambtenaar van het ministerie van Economische Zaken, tussen 2006 en 2017 als vertegenwoordiger van staatsbedrijf EBN. Toen zat hij de vergaderingen van de Maatschap voor. Tegelijk was hij ook nog commissaris bij GasTerra, het bedrijf dat het Groningse gas moest verkopen. ‘Verstandshuwelijk’
De Maatschap was geen „klef clubje” waarvan de leden zaten te „konkelefoezen” over de gaswinning, zei Dessens. „Integendeel, het was soms bikkelen.” Want het was een „verstandshuwelijk” tussen de oliemaatschappijen en de Staat, maar ze wisten dat ze er altijd samen uit moesten komen. Toezichthouder Staatstoezicht op de Mijnen (SodM) pleitte in november 2012 voor een forse beperking van de gasproductie, maar zowel de Nederlandse Aardoliemaatschappij (NAM), die het gas produceerde, als staatsbedrijf EBN keerde zich daar tegen. „Ik vond dat het allemaal wel heel erg snel ging”, zei Dessens. Hij pleitte voor een „uitermate zorgvuldig proces” omdat er „hele grote belangen in het spel waren”. Dat waren zowel internationale belangen – GasTerra was een „cruciale speler op de Europese gasmarkt” en had voor vele miljarden aan exportcontracten gesloten – als binnenlandse belangen: het gas was ook nodig voor de „voorzieningszekerheid” van Nederland. ‘Subjectieve veiligheidsgevoel’ van de Groningers
Nadat het SodM-rapport uiteindelijk naar buiten kwam, kondigde Kamp een grootschalig onderzoeksprogramma naar de gevaren van de gaswinning aan, maar hij beperkte de productie niet. Dessens was het daarmee eens. Hij ging er, net als de NAM en de oliebedrijven, van uit dat er in komende jaren weliswaar meer aardbevingen zouden komen, maar dat de schade beperkt zou blijven. Spijt heeft Dessens vooral dat hij zich „onvoldoende rekenschap” gegegeven heeft van het „subjectieve veiligheidsgevoel” van de Groningers. „In Groningen is een gevoel van onveiligheid ontstaan, van zorg over huis en haard, en daarvan zeg ik nu: dat heeft mij onvoldoende in die tijd beziggehouden. Ik zat te veel in de groef van: het is mijnbouwschade en we kunnen het allemaal  repareren.” Het gasdossier is jarenlang een „sprookje” geweest, besloot hij zijn verhoor, „maar het is een sprookje geworden met een slecht einde. Zo had niemand het zich voorgesteld.”

Stan Dessens in de Enquêtezaal van de Tweede Kamer tijdens een openbaar verhoor van de parlementaire enquêtecommissie aardgaswinning Groningen. Foto Robin Utrecht/ANP

 Stan Dessens in de Enquêtezaal van de Tweede Kamer tijdens een openbaar verhoor van de parlementaire enquêtecommissie aardgaswinning Groningen. Foto Robin Utrecht/ANP 						Bart van de Leemput vindt dat de Nederlandse Aardoliemaatschappij (NAM), waar hij in de periode 2009-2014 directeur van was, onder zijn leiding voldoende gedaan heeft om haar zorgplicht voor de Groningers na te komen. Dat zei hij tijdens zijn verhoor door de parlementaire enquêtecommissie die de gaswinning onderzoekt, woensdag in Den Haag. De oud-directeur schetste hoe zijn medewerkers na de zware beving in Huizinge, in 2012, „de handen uit de mouwen staken” met het versterken van woningen. Ook hijzelf ging op pad om met inwoners te spreken. De NAM stelde naar zijn zeggen alles in het werk om gevaarlijke situaties, zoals loszittende schoorstenen, aan te pakken. Ook zette de NAM meer mankracht in voor de schadeafhandeling. Voor Van de Leemput was bij dit alles vooral belangrijk dat de NAM „draagvlak” hield om gas te blijven produceren, anders kwam de „leveringszekerheid” in gevaar en zouden Nederlanders in de winter in de kou komen te zitten. Terugkijkend zei hij: „Wij dachten een algemeen belang te dienen.”  ‘Verkeerde analyse’
Wat volgens Van de Leemput niet zijn taak was, was de besluitvorming over de hoeveelheid gas die er werd gewonnen. Dat besluit lag bij de minister van Economische Zaken –in die tijd Henk Kamp (VVD)– zei de voormalige NAM-directeur verschillende keren nadrukkelijk tegen de Tweede Kamerleden die het verhoor afnamen. Daar kwam bij dat de NAM er zelfs na de aardbeving in Huizinge, die een kracht had van 3,6, van uitging dat het veiligheidsrisico van de gaswinning beperkt was. Nog steeds werd er van uitgegaan dat de bevingen niet zwaarder zouden worden dan 3,9. „Dat hebben we verkeerd geanalyseerd”, zegt hij achteraf. De eerste die zei dat de bevingen zwaarder konden worden, was het Staatstoezicht op de Mijnen (SodM). „Daar ben ik behoorlijk van geschrokken”, zei Van de Leemput. Hij haalde er toen andere deskundigen bij, van het KNMI maar ook van aandeelhouders Shell en Esso, om onderzoek te doen. Uit dat onderzoek bleek dat de toezichthouder gelijk had. SodM adviseerde de minister om de gaswinning te verlagen naar 12 miljard kuub, maar de NAM was het daar niet mee eens en adviseerde de minister om de productie niet te verlagen. De NAM stelde zich op het standpunt dat dit de aardbevingen niet zou stoppen, en ze zouden ook niet minder zwaar worden. Ze zouden wel minder snel achter elkaar komen. Van de Leemput vond dat schijnveiligheid. Uit de reacties van de Tweede Kamerleden in de enquêtezaal bleek dat zij het daar niet mee eens waren. „U had daar toch tijd mee kunnen kopen?” zei een van hen. „Tijd voor versterking, voorlichting, onderzoek.” Bart van de Leemput was van 2009 tot 2014 directeur van de NAM. Foto Dirk Hol/ANP/Hollandse Hoogte 						Een minister die adviezen van de toezichthouder in de wind sloeg, topambtenaren die de toezichthouder op het matje riepen en heimelijke opnames die werden gemaakt van vertrouwelijke gesprekken. Met een monotone stem deed Jan de Jong, voormalig inspecteur-generaal bij het Staatstoezicht op de Mijnen (2003 – 2014), dinsdag in een drie uur durend verhoor voor de parlementaire enquêtecommissie in Den Haag een opzienbarend boekje open over zijn ervaringen in het Groningse gasdossier. Na de beving in Huizinge in 2012 vond er volgens De Jong „een paradigmawisseling” plaats – de bevingen leidden niet alleen tot kleine schade aan huizen, maar ook tot onveilige situaties voor bewoners. „Die paradigmawisseling kwam alleen door ons onderzoek en door niemand anders”, zei De Jong dinsdag. Veiligheidswaarschuwingen van andere instituten zoals kennisinstituut TNO, gaswinner NAM en het KNMI bleven uit volgens De Jong: „Wij waren de roepende in de woestijn.” De Jong presenteerde het SodM-onderzoek naar de beving in Huizinge aan toenmalig minister Henk Kamp (Economische Zaken, VVD). „Ik zei tegen hem dat hij onmiddellijk moest optreden” – de gaswinning moest „zoveel als realistisch mogelijk” omlaag. Volgens De Jong sprak Kamp van „groot bier” en zou de minister het met de coalitie bespreken. Kamp besloot tot veertien onderzoeken, die een jaar in beslag namen. Productie op hoogste niveau
De ‘paradigmawisseling’ betekende overigens niet dat het productieniveau werd verlaagd. Kamp besloot in 2013 de gaswinning te verhogen naar het hoogste niveau sinds halverwege de jaren zeventig, vertelde De Jong. „Daarvoor waren een strenge winter en een lage productie uit de kleine gasvelden de reden. Maar het was geen koude winter, we konden dat jaar – en dat weet ik als liefhebber van schaatsen – maar één dag schaatsen. En de productie van de kleine velden was als gepland.” De Jong merkte in die jaren dat het SodM „als buitenstaander” werd weggezet. Toen hij in een NRC-interview waarschuwde voor mogelijke bevingsschade in de stad Groningen werd hij op het matje geroepen door de topambtenaar van Economische Zaken, Maarten Camps. „Hij vond dat we te actief met de pers bezig waren. Het contact met Camps was heel gespannen, hij maakte zich ontzettend zorgen over de communicatie.” En daar bleef het niet bij. Na een gesprek tussen zijn woordvoerder en die van het ministerie en de NAM, kreeg De Jong van Camps een transcript voor ogen. Het was het uitgeschreven gesprek tussen de woordvoerders. Weet mijn woordvoerder wel dat het gesprek was opgenomen, vroeg De Jong aan Camps. De ambtenaar zelf weet niet van wie de opnames zijn. De Jong vermoedt dat de NAM heimelijk opnames had gemaakt. „Ik ben boos weggelopen, ik vond dat verschrikkelijk. Het was bijna Sovjet-achtig.” De parlementaire enquêtecommissie is deze week aan de tweede week van verhoren rond de aardgaswinning in Groningen begonnen.  Foto Bart Maat/ANP 						Na het KNMI staat bij het tweede verhoor van dinsdag de onafhankelijkheid centraal van een ander instituut dat onderzoek deed naar de bevingen in Groningen. Ditmaal is TNO’er Jaap Breunese aan de beurt, hij is sinds 1983 in verschillende functies werkzaam aan het aardgasdossier bij het kennisinstituut.  Breunese werkte jarenlang bij een afdeling van TNO die het ministerie van Economische Zaken adviseerde. „Wij werkten voor het ministerie en mochten niet voor commerciële partijen werken, de geldstroom was altijd van het ministerie zelf afkomstig.” Maar TNO deed ook opdrachten voor gaswinner NAM. „Dat waren andere afdelingen binnen TNO, dat bijt elkaar niet. Om onze TNO-groep zat een soort Chinese muur.” Ook vanuit het ministerie voelde hij geen druk: „Het ministerie stelde altijd open vragen, ze stuurden nooit op bepaalde antwoorden.” Na de beving van Huizinge in 2012 deed de onafhankelijke toezichthouder Staatstoezicht op de Mijnen (SodM) zelf onderzoek naar de relatie tussen gaswinningen en bevingen in de regio, wat ongebruikelijk was aangezien KNMI en TNO dat daarvoor deden. SodM adviseerde de gaswinning  „zo snel als realistisch mogelijk” te verlagen. Breunese had vragen bij die conclusie: „Aan welke kraan moest dan gedraaid worden en hoe hard? Het was ongericht sturen.”  Toenmalig minister Henk Kamp (Economische Zaken, VVD) besloot na Huizinge eerst veertien onderzoeken in te stellen. Daar kwam veel kritiek op, omdat die onderzoeken een jaar duurden en er tot die tijd in Groningen weinig gebeurde. Breunese toont zich daar begripvol over: „Netto hebben we met die onderzoeken geen tijd verloren, want het leverde veel kennis op.” 						Dinsdag vuurde de enquêtecommissie meteen kritische vragen af op de eerste gehoorde van de dag: Bernard Dost van het KNMI, dat de aardbevingen in Nederland onderzoekt. Hij was afdelingshoofd seismologie tijdens de beving in Huizinge (2012), de zwaarste ooit.  Zijn voorganger bij het KNMI, Hein Haak, zei recentelijk tegen de NOS dat het KNMI onderzoeken zo opschreef dat een minister er niet mee in de problemen zou komen. Dost, verantwoordelijk voor het onderzoek tussen 2006 en 2014, ontkent het naar de mond praten van de minister. „Het is niet aan de orde geweest in de tijd dat ik verantwoordelijk was”, zei Dost dinsdag in Den Haag. „Ik heb persoonlijk nooit de druk gevoeld om een of ander onderzoek niet te doen of resultaat te verbergen.” De mensen die door de parlementaire enquêtecommissie worden gehoord doen dat onder ede, wat betekent dat ze strafrechtelijk kunnen worden vervolgd als ze niet de waarheid spreken. Hein Haak is nog niet gehoord door de enquêtecommissie.  De mensen die door de parlementaire enquêtecommissie worden gehoord doen dat onder ede. Foto Bart Maat/ANP 						De tweede spreker maandag is seismoloog Annemarie Muntendam-Bos (47). Als onderzoeker van de onafhankelijke toezichthouder het Staatstoezicht op de Mijnen (SodM) schreef zij meteen na de beving in Huizinge, op 16 augustus 2012, mee aan het onderzoek waaruit bleek dat de bevingen in het gebied zwaarder konden zijn dan vooraf gedacht. Omdat gaswinner NAM en het wetenschappelijk instituut KNMI „niet pro-actief” onderzoek wilden doen naar de beving van Huizinge, met een kracht van 3,6 de zwaarste ooit, begon het SodM daar zelf aan. Een unicum omdat het SodM gewoonlijk zelf geen onderzoeken doet. Uit het onderzoek van SodM bleek dat er een duidelijke relatie bestond tussen de gasproductie en de bevingen in Groningen. De tot dan toe aangenomen kans op een beving met maximaal een kracht van 3,9 was niet toereikend: bevingen konden veel zwaarder zijn. Dat leidde ertoe dat Groningen niet alleen te maken zou krijgen met lichte schades aan huizen. Er was sprake van een serieus veiligheidsrisico . Muntendam-Bos: „Bij bevingen met een kracht hoger dan vier konden gevels, schoorstenen en zelfs huizen instorten. Er was een overlijdensrisico, een gevaar dat eerder niet werd verondersteld.” Toch verhoging gaswinning
Toch kreeg dat onderzoeksresultaat van het SodM nauwelijks gehoor, vertelde Muntendam-Bos: „Het KNMI, autoriteit op het gebied van aardbevingen in Nederland, reageerde afwachtend. Het ministerie van Economische Zaken reageerde amper en de NAM hield vol dat het risico voor Groningen hetzelfde bleef.” Tot groot ongeloof van Muntendam-Bos en haar collega’s besloot toenmalig minister Henk Kamp (Economische Zaken, VVD) in 2013, na het verschijnen van het SodM-rapport, zelfs de gaswinning te verhogen tot het hoogste niveau sinds halverwege de jaren zeventig. „We gaven een dringend advies de gaswinning zo snel als realistisch mogelijk te verlagen – de conclusies werden breed gedeeld – maar in plaats van iets daarmee te doen, werd de gaskraan vol opengedraaid. Dat is ongelooflijk.” Annemarie Muntendam-Bos in de Enquêtezaal van de Tweede Kamer. Foto Bart Maat/ANP 						Na een zomerstop van acht weken trapte de parlementaire enquête over de gaswinning in Groningen maandag af met het verhoor van CDA’er Albert Rodenboog (69). Als burgemeester van de voormalige gemeente Loppersum was hij de eerste bestuurder die aan de bel trok vanwege mogelijke bevingen als gevolg van gaswinning in het gebied. Na de beving in Huizinge van 2012, de zwaarste tot u toe, was Rodenboog het zat. Hij vond dat gaswinner NAM snel met een nette schadeafhandeling moest komen voor de huizen in het gebied. Maar die uitspraak nam de NAM hem niet in dank af. „Ze belden mij op dat we toch zo’n goede relatie hadden onderling. Maar dat interesseerde mij helemaal niet”, vertelde Rodenboog. Een paar uur later, zo vertelde de oud-burgemeester, nam vicepremier, minister van Economische Zaken en partijgenoot Maxime Verhagen de gaswinner zelfs in bescherming. „De NAM had volgens hem een prima schadeafhandeling. Maar hij wist helemaal niet wat er aan de hand was.” Zelfs na de klap in Huizinge kwam er geen snelle schadeafhandeling. „Duizenden schademeldingen kwamen binnen, bewoners waren bang”, zei Rodenboog. Maar minister Henk Kamp, Verhagens opvolger en minister van Economische Zaken tussen 2012 en 2017, koos ervoor tijd te winnen door veertien onderzoeken te laten uitvoeren. „Dat was schandalig, want we hadden een groot veiligheidsprobleem. Week op week hadden wij zware bevingen.” Puur om geld
En het „drama” werd nog groter toen na Huizinge de gasproductie werd verhoogd. „Er is willens en wetens extra aardgas uit de grond gehaald omdat het kon. Het was puur geld gedreven.” Pas in 2018 werd besloten de gaskraan in de toekomst dicht te draaien. Maar als Rodenboog toen had geweten dat daarmee de versterking van huizen gepauzeerd werd, was hij niet blij geweest met die beslissing. „Mensen wachtten al jaren, hadden de boodschap gekregen dat ze een nieuw huis zouden krijgen en hoorden toen: we moeten nog eens bekijken of het echt nodig is. Dat kun je mensen niet aandoen.” Ook een verhoging van de gaswinning in Groningen vanwege de huidige hoge gasprijzen is volgens Rodenboog uit den boze. „Het is nog steeds onveilig. Dat besef is in Nederland niet breed gedeeld. De mensen leven nog steeds in onveilige huizen, met kids. Dat kan toch niet.” Oud-burgemeester van Loppersum Albert Rodenboog is maandag verhoord door de parlementaire enquêtecommissie.  Foto Bart Maat/ANP 						Welkom in dit blog over de parlementaire enquête naar de gaswinning in Groningen. NRC doet hier verslag van het belangrijkste nieuws uit de verhoren van de enquêtecommissie. Eind juni vond de eerste verhoorweek plaats en na een zomerpauze van acht weken worden de openbare verhoren eind augustus weer hervat. In de eerste week kwamen zo’n tien mensen voor de commissie, de komende zes weken worden nog zeker zestig mensen gehoord.  De zevenkoppige commissie zal in een dépendance van de Tweede Kamer bijna dagelijks betrokkenen ondervragen. Groningse gedupeerden, maar ook wetenschappers, ambtenaren, bestuurders en oud-ministers. In de eerste week na het reces komen elf mensen bij de commissie. De week begint met Albert Rodenboog, die tussen 2003 en 2018 de burgemeester van Loppersum was. Hij kreeg te maken met de zwaarste beving die tot nu toe is gemeten, die van 2012 in Huizinge, dat in zijn gemeente valt.  Later komen onder meer Bart van de Leemput en Maxime Verhagen aan bod. Van de Leemput was tussen 2009 en 2014 bestuursvoorzitter van de Nederlandse Aardolie Maatschappij. In die periode vond de beving in Huizinge plaats én werd besloten meer gas uit de grond te winnen. Verhagen was destijds (2010-2012) minister van Economische Zaken en daardoor ook betrokken bij de gaswinning uit Groningen. ||https://www.nrc.nl//nieuws/2022/08/29/blog-week-2-parlementaire-enquete-gaswinning-groningen-a4140134
2022-08-29||Speciale asielopvanglocatie komt in Groningse Zoutkamp||Er komt een speciale opvanglocatie voor asielzoekers in het Groningse dorp Zoutkamp, om de druk op het aanmeldcentrum in Ter Apel te verlichten. Dat bevestigt de overkoepelende gemeente Het Hogeland na berichtgeving van NOS en RTV Noord maandag. Op de locatie, die ligt op oefenterrein De Marnewaard, kunnen vanaf uiterlijk 10 september een half jaar vijf- tot zevenhonderd asielzoekers worden opgevangen terwijl ze hun procedure afwachten.  Een woordvoerder van de gemeente noemt de opvanglocatie een „wachtkamer” van Ter Apel. Bij het aanmeldcentrum zal de eerste registratie plaatsvinden, waarbij ook een vervolgafspraak wordt gemaakt. Tussen de aanmelding en de afspraak kunnen asielzoekers in Zoutkamp verblijven –  „een kwestie van dagen.” Het is de bedoeling dat asielzoekers met een vergunning vanuit Ter Apel worden doorgestuurd naar asielzoekerscentra elders in het land. Minderjarige, alleenstaande asielzoekers worden niet in Zoutkamp, maar in het aanmeldcentrum opgevangen.  De burgemeester van gemeente Het Hogeland, Henk Jan Bolding, zegt tegen RTV Noord dat hij „ontroerd en ontdaan” is door de situatie in Ter Apel. „Dat is zo ver weg van wat een beschaafd land hoort te doen. Dat is de reden dat we als gemeente ons hiervoor willen inzetten.”  De burgemeester benadrukt dat Het Hogeland een grote gemeente is, met veel ruimte. „We hebben een groot defensieterrein.” De nieuwe opvanglocatie komt tegenover de kazerne in Zoutkamp te liggen. Defensie zal ook helpen met opbouwen, schrijft RTV Noord. Hoe de noodopvang precies wordt ingericht, is nog niet duidelijk. „Het is niet de bedoeling dat mensen in tenten moeten verblijven”, zegt burgemeester Bolding. „Defensie bekijkt hoe er een goed verblijf gemaakt kan worden. In de loop van de dag hoop ik daar meer over te horen.” In een brief aan de burgemeester van de gemeente schreef staatssecretaris van Justitie en Veiligheid Eric van der Burg (VVD) dat hij de inzet van de burgemeester „zeer waardeert”. ||https://www.nrc.nl//nieuws/2022/08/29/speciale-asielopvanglocatie-in-groningse-zoutkamp-a4140137
2022-08-29||Met minimaal 95 miljoen euro aan transfersom wordt Ajacied Antony de duurste Eredivisiespeler ooit||Ajax en Manchester United hebben een akkoord bereikt over de transfer van Antony Matheus dos Santos. Dat hebben verschillende media, waaronder De Telegraaf, Voetbal International en de BBC, zondagavond gemeld. Met de overgang van de Braziliaanse aanvaller zou een bedrag gemoeid zijn van minimaal 95 miljoen euro, dat kan oplopen tot 100 miljoen euro. Niet eerder werd een Eredivisiespeler voor zo’n hoog bedrag verkocht. De 22-jarige Antony tekent in Manchester, waar hij gaat spelen onder zijn oud-trainer Erik ten Hag, een contract voor vijf jaar. Manchester United zit al langer achter de behendige buitenspeler van Ajax aan. Eerder bracht de club een bod van 90 miljoen euro uit, maar dat werd door Ajax niet geaccepteerd. Nu gaat de club toch overstag. Antony had zelf al een persoonlijk akkoord met Manchester United en wilde graag vertrekken, zo maakte hij de clubleiding van Ajax twee weken geleden duidelijk. Hij kwam de afgelopen twee competitiewedstrijden van de Amsterdammers in afwachting van een transfer niet in actie. Beide clubs hebben tot donderdag, als de zomerse transferperiode voor Engelse clubs afloopt, de tijd om het papierwerk voor de transfer in orde te brengen. Antony kwam in de zomer van 2020 voor een (basis)bedrag van 15,75 miljoen euro over van São Paulo FC, de club in zijn vaderland waar hij werd opgeleid. Ajax moet een deel van de transfersom aan Antony’s oude club afstaan. In twee jaar tijd speelde Antony 57 competitiewedstrijden voor Ajax, waarin hij tot achttien doelpunten en veertien assists kwam. Het afgelopen seizoen maakte hij indruk in de Champions League, waarin hij in zeven wedstrijden twee keer scoorde en vier assists gaf. Ook debuteerde hij voor het Braziliaanse nationale elftal, waarmee hij in november op het WK in Qatar hoopt uit te komen.||https://www.nrc.nl//nieuws/2022/08/29/ajax-aanvaller-antony-wordt-met-transfer-naar-manchester-united-duurste-eredivisiespeler-ooit-a4140056
2022-08-29||Nederlandse militair overleden na schietpartij Indianapolis||Een van de drie Nederlandse militairen die in de nacht van vrijdag op zaterdag werd beschoten in de Amerikaanse stad Indianapolis is zondagnacht overleden. Dat meldt het ministerie van Defensie maandag. Hij verkeerde na de schietpartij direct in kritieke toestand. Zijn twee collega’s zijn volgens het ministerie „bij kennis en aanspreekbaar”.  De drie militairen behoren tot het Korps Commandotroepen, dat in de staat Indiana, bij een trainingscentrum ten zuidoosten van Indianapolis, oefeningen houdt. De drie werden rond 03.30 uur plaatselijke tijd aangetroffen bij de ingang van het hotel waar ze verbleven. De schietpartij vond plaats tijdens hun vrije tijd.  Over wat er aan de schietpartij voorafging, is weinig bekend. De politie heeft nog geen verdachten aangehouden en er zijn geen getuigen, maar de lokale politie volgt „aanwijzingen”, schrijft de regionale omroep WISH-TV. Agenten geloven dat de schietpartij niet willekeurig was en dat de militairen eerder op de avond onenigheid hadden met anderen, elders in de stad.||https://www.nrc.nl//nieuws/2022/08/29/nederlandse-militair-overleden-na-schietpartij-indianapolis-a4140132
2022-08-29||Janine Abbring bleef lang weg van de controverse rond haar laatste Zomergast Bessel van der Kolk||Psychiater Bessel van der Kolk (79) was de laatste gast in de laatste Zomergasten  die Janine Abbring zal presenteren. Zij stopt, dat was het nieuwtje aan het einde van de uitzending van zondagavond. Daarna hielp ze de psychiater van het podium en waadde met hem door het (echte!) water van het Zomergasten-decor. Dat de VPRO deze psychiater met zijn „gevaarlijke ideeën” een podium gaf, kon wel eens „desastreuze gevolgen” hebben, schreven drie rechtspsychologen daags voor de uitzending in de Volkskrant. Van der Kolk is traumaspecialist, en hij stelt in zijn boek The body keeps the score –  Traumasporen in het Nederlands – dat het hoofd een trauma nog wel eens denkt te zijn vergeten, maar het lichaam niet. Een geluid, een geur, een gedachte, en het trauma komt weer boven. Onzin, zeggen de rechtspsychologen. Wie iets vreselijks meemaakt, vergeet dat niet. Juist niet. Zij wantrouwen „hervonden herinneringen”, zeker als een therapeut ernaar heeft helpen zoeken. De eerste uren bleef Janine Abbring ver weg bij de heibel en controverse over haar gast. Ze gaf hem de tijd te laten zien wat trauma is en wat het met mensen kan doen. Soms ogenschijnlijk niets, zoals de hoofdpersoon in de film Fearless, die toch echt zojuist in een neergestort vliegtuig zat, maar dat volkomen kalm ontkent. We zien videomateriaal van een collega-psychiater en een patiënte die een verkeersongeluk overleefde. Haar schouders krom, haar ademhaling hortend,  haar voet trapt weer op het rempedaal als ze vertelt wat er gebeurde. „De gebeurtenis is voorbij, maar haar lichaam beleeft het alsof het nú gebeurt.” Aha, dus dat bedoelt hij met een lichaam dat onthoudt. Dezelfde vrouw zie je na de behandeling over ongeval vertellen, maar nu zonder de verkramping. De nare ervaring is een nare herinnering geworden. Bessel van der Kolk is opgeleid als psycho-analyticus. Hem is geleerd dat praten, praten en nog eens praten over trauma helpt. En daar is hij de afgelopen veertig jaar aan gaan twijfelen, zegt hij. Hij verdiepte zich in wat hij aanvankelijk ook „merkwaardige methodes” vond, en daarvan laat hij ons glimpjes zien. EMDR: de patiënt haalt zich de nare gebeurtenis voor de geest, de therapeut maakt bewegingen die met de ogen moeten worden gevolgd. Neurofeedback, met elektrodes op de schedel de bedrading van de hersenen beïnvloeden. Psychedelica. Yoga. Psychodrama. Of, heel simpel, samen zingen en dansen, zoals bisschop Desmond Tutu doet met de mensen die hem als voorzitter van de Waarheidscommissie hun ergste gruwelen vertelden. Waarom werkt dat?, vraagt Abbring. „Wat doe je met een ongelukkig baby’tje? Je wiegt het en je zingt ervoor.” Zo simpel als dit klinkt, zo ingewikkeld wordt het als hij probeert de werking van een methode  uit te leggen. Zijn vergeten Nederlands speelt hem daarbij parten, ook al helpt Abbring hem uitstekend woorden vinden. Net zo makkelijk maakt hij het dan niet moeilijker dan het is. „Rare dingen kunnen soms werken”. Ver over de helft van de uitzending is de vrees dat hier een gevaarlijk man zit met idiote ideeën behoorlijk  weggeëbd, en dan brengt Abbring de kritiek op hem ter sprake. De Amerikaan in hem zegt daarop dat hij „meer van trauma weet dan iedereen”. Geen sterke verdediging, maar op dit punt in de uitzending heeft hij eigenlijk de woorden niet meer nodig, de beelden waren veelzeggend genoeg. Vervolgens zien we een opname van een psychodramasessie die hij zelf leidt, met een jonge vrouw die verkracht is in het buitenland én dat niet aan haar ouders kan vertellen. Twee vrouwen ‘spelen’ haar ouders en zeggen tegen haar wat ze toen had willen horen: ‘Wat vreselijk, ik kom nú naar je toe.’ Abbring in tranen, niet omdat ze ook een trauma heeft, maar juist omdat ze zich realiseerde dat ze dat niet heeft. En dat bracht de psychiater weer bijna in tranen.   Correctie (maandag 29 augustus 2022): In een eerdere versie van dit bericht stond de leeftijd van Bessel van der Kolk verkeerd vermeld. Dat is hierboven aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/29/janine-abbring-bleef-lang-weg-van-de-controverse-rond-haar-laatste-zomergast-bessel-van-der-kolk-a4140133
2022-08-29||NS-personeel staakt opnieuw, nu in Noord-Holland||NS-personeel staakt maandag voor de derde dag  voor een betere cao, deze keer in Noord-Holland. Daardoor rijden vrijwel geen treinen in het grootste deel van de provincie. Om Schiphol bereikbaar te houden is er beperkt treinverkeer vanuit Utrecht Centraal naar de luchthaven, maar dat is lang niet genoeg om de normale reizigersaantallen te vervoeren, zegt een woordvoerder van NS. Vervangende bussen heeft NS niet ingezet. Hoeveel reizigers getroffen worden door de staking, kan de woordvoerder niet zeggen.   Ook het internationale treinverkeer ervaart hinder van de staking. De Eurostar naar Londen en de Thalys naar Parijs rijden helemaal niet. De internationale trein tussen Brussel en Amsterdam gaat niet verder dan Rotterdam. De ICE naar Frankfurt rijdt minder vaak en zal vandaag drie keer vertrekken. De IC vanuit Berlijn stopt in het Duitse grensstation Bad Bentheim. Vanuit daar kunnen reizigers met regionale treinen de grens oversteken.  Het is de derde dag van de door personeel aangekondigde estafettestaking. Morgen legt personeel het werk neer in de regio Utrecht, woensdag volgen grote delen van de provincies Gelderland, Overijssel, Noord-Brabant en Limburg. NS-personeel is ontevreden over stukgelopen cao-onderhandelingen tussen NS en de vakbonden FNV, CNV en VVMC. De bonden eisen onder meer dat het bruto maandloon met 100 euro wordt verhoogd. NS zegt te kampen met lagere inkomsten, omdat het aantal reizigers nog steeds lager is dan voor de coronacrisis.||https://www.nrc.nl//nieuws/2022/08/29/ns-personeel-staakt-opnieuw-nu-in-noord-holland-a4140131
2022-08-29||Brand op terrein van asielhotel in Albergen, oorzaak nog onduidelijk||Op het terrein van het voor asielopvang bedoelde hotel in Albergen was maandagochtend brand. Dat heeft de politie laten weten op Twitter. De brand werd om 06.15 uur geconstateerd, zegt de politie tegen NRC, en woedde niet in Landhotel ’t Elshuys zelf. De politie onderzoekt hoe de brand is ontstaan. Om het hotel in het Overijsselse Albergen is de afgelopen weken veel te doen geweest. Twee weken geleden maakte staatssecretaris Eric van der Burg (Asiel en Migratie, VVD) bekend dat hij het Centraal Orgaan opvang asielzoekers (COA) opdracht had gegeven het hotel te kopen voor de opvang van tot driehonderd asielzoekers, zonder toestemming van de gemeente. Het nieuws veroorzaakte grote onrust in Albergen. Bewoners en gemeente voelden zich buitenspel gezet en geloven dat driehonderd asielzoekers op een plek met 3.500 inwoners „te veel” is. De eigenaar van het hotel probeert nu de verkoop te voorkomen, hoewel het koopcontract al is ondertekend. Het COA heeft daarom een kort geding aangespannen, dat deze maandag dient.||https://www.nrc.nl//nieuws/2022/08/29/brand-op-terrein-van-asielhotel-in-albergen-oorzaak-nog-onduidelijk-a4140130
2022-08-29||Dit blog is gesloten||Dit blog is gesloten.||https://www.nrc.nl//nieuws/2022/08/29/dit-blog-is-gesloten-600-a4140129
2022-08-29||Britse Defensie signaleert: &#8216;problemen met uitbetaling Russische soldaten in Oekraïne’||						Dit blog is gesloten.  Lees hier verder in ons nieuwe blog.
					 						Terwijl het Oekraïense tegenoffensief in het zuiden van het land langzaam vordert, is het moreel van de Russische militairen laag. De belangrijkste reden daarvoor: hun soldij wordt niet, of te laat, uitbetaald. Dat schrijft het Britse ministerie van Defensie in de dagelijkse update over de oorlog in Oekraïne, die zondag volledig gaat over deze logistieke problemen.  Volgens de Britse militaire inlichtingendiensten hebben veel Russische militairen de aanvullende gevechtsbonussen op hun reguliere salaris niet uitbetaald gekregen. Dat zou komen omdat er  „naar alle waarschijnlijkheid significante problemen” zijn met de wettelijke status van deze militairen: de Russische regering houdt immers vast aan de noemer „speciale militaire operatie” en spreekt niet van een oorlog in Oekraïne. Zo zouden de Russische manschappen dus geen ‘gevechten’ leveren, en geen aanspraak kunnen maken op de extra uitkering daarvoor. Verder zijn er ook administratieve problemen en stelt het Britse ministerie dat er „zeker onder enige [Russische] commandanten sprake is van regelrechte corruptie”.  Mensen lopen langs reclameborden waarop de foto’s van Russische soldaten, de ‘helden van Rusland’, zijn opgehangen. Straatbeeld van Moskou op 24 augustus 2022. Foto Kirill Kudryavtsev/AFP 						Twee deskundigen van het Internationaal Agentschap voor Atoomenergie (IAEA) blijven permanent in de door Rusland bezette kerncentrale van Zaporizja in Zuid-Oekraïne. Dat zegt Michaïl Oeljanov, een Russische gezant van internationale organisaties in Wenen, vrijdag tegen het Russische persbureau RIA Novosti. Volgens Oeljanov blijven ook zes andere medewerkers van het in Wenen gevestigde IAEA enkele dagen langer. De VN-organisatie heeft het nieuws nog niet bevestigd. „Binnen enkele uren heeft Rafael Grossi, directeur-generaal van het IAEA, kennis kunnen nemen van de stand van zaken in de kerncentrale. Hier is echter grondiger deskundig werk vereist,” aldus Oeljanov tegen het persbureau. Volgens hem wordt de beslissing om twee medewerkers permanent te laten blijven door Rusland „toegejuicht,” aangezien hun aanwezigheid de „talrijke speculaties over de stand van zaken bij de centrale weg zal nemen”. Donderdagmiddag is een groep experts van het IAEA aangekomen in Zaporizja, de grootste kerncentrale van Europa, om onder meer een stabiele stroomvoorziening tot stand te brengen en medewerkers van de centrale te spreken. Afgelopen maanden werd de centrale meermaals beschoten. Grossi noemde het risico op een nucleaire ramp als gevolg van de beschietingen enkele maanden geleden „zeer reëel”. Voor het bezoek zijn drie dagen uitgetrokken.  De oorlog in het zuiden van Oekraïne duurt nog altijd voort. Terwijl de veertienkoppige delegatie donderdag onderweg was, werd de omgeving rondom de centrale nog steeds beschoten. Rusland en Oekraïne beschuldigden elkaar van de beschietingen.
					 						Een vrachtschip met drieduizend ton maïs uit Oekraïne is donderdagavond op drift geraakt in de Bosporus. Hierdoor was de scheepvaart in de drukke zeestraat bij Turkije tijdelijk gestremd, maar inmiddels zijn de problemen voorbij. De 173 meter lange ‘Lady Zehma’ ligt volgens de Turkse autoriteiten inmiddels voor anker. Onduidelijk is nog wat er precies misging. Niemand raakte gewond.  Het schip was van de Oekraïense havenstad Tsjornomorsk, ten zuiden van Odessa, op weg naar Ravenna in Italië. Onlangs vertrokken er voor het eerst in maanden weer schepen met graan uit Oekraïne na de graandeal die Turkije en de Verenigde Naties hebben uitonderhandeld met Oekraïne en Rusland. Die overeenkomst moet een veilige doortocht van schepen garanderen van en naar Odessa en twee andere Oekraïense havens. 						De Immigratie- en Naturalisatiedienst (IND) deelt vanaf zaterdag geen zogeheten verblijfstickers meer uit aan Oekraïense vluchtelingen vanwege een tekort aan grondstoffen. Dat schrijft de dienst in een donderdag gepubliceerde verklaring. Oekraïense vluchtelingen krijgen de sticker in hun paspoort om aan te tonen dat ze rechtmatig in Nederland verblijven.  Binnenkort eindigt voor de meeste Oekraïners de visumvrije periode van 180 dagen. Om te mogen werken, moesten zij aanvankelijk vanaf deze donderdag verplicht een sticker in hun paspoort hebben, maar die deadline is vanwege het stickertekort verschoven naar 31 oktober. De IND verwacht dat er volgende maand weer voldoende stickers op voorraad zijn. Het ministerie van Justitie en Veiligheid vroeg de IND in het voorjaar om stickers te regelen voor 50.000 Oekraïners die vanwege de oorlog naar Nederland zijn gevlucht. In juni bleek de voorraad onvoldoende en heeft de immigratiedienst een extra bestelling gedaan, maar die heeft vertraging. De grondstoffen die nodig zijn voor het echtheidskenmerk op de stickers zijn namelijk op. De IND schrijft zich te kunnen voorstellen dat het stickertekort leidt tot „onzekerheid” bij Oekraïense vluchtelingen en stelt dit „te betreuren”.
					 						De veertienkoppige VN-delegatie van het Internationaal Atoom Energie Agentschap (IAEA) is donderdagmiddag aangekomen bij de kerncentrale van Zaporizja in Zuid-Oekraïne. Dat heeft het Oekraïense staatskernbedrijf Energoatom bevestigd, meldt persbureau Reuters. Over de nucleaire veiligheid van de kerncentrale bestaan in toenemende mate zorgen. De delegatie, die woensdagochtend vertrok vanuit de Oekraïense hoofdstad Kiev, bezoekt de centrale in de hoop een crisis te kunnen voorkomen. Aan het bezoek gingen wekenlange onderhandelingen vooraf om de veiligheid van de delegatie te kunnen garanderen. Onderweg werd de delegatie beschoten. ‘Openhartig’
Tijdens het bezoek zei Grossi tegen Russische media die het IAEA-team vergezelden dat zijn team in een paar uur in staat is geweest „veel informatie” te vergaren. „De belangrijkste dingen die ik moest zien, heb ik gezien en de uitleg was heel helder”, aldus Grossi. Ook zei hij volgens persbureau Reuters dat het „zorgen” blijft houden over de kerncentrale „totdat de situatie is gestabiliseerd”. Het doel van het bezoek is tweeledig, aldus Rafael Grossi, directeur-generaal van de IAEA, voorafgaand aan het bezoek. Aan de ene kant wil de delegatie zorgen dat er een stabiele stroomvoorziening tot stand komt, waardoor de zes kernreactoren van de fabriek gekoeld blijven. Aan de andere kant willen de vertegenwoordigers een „openhartig” gesprek voeren met fabrieksmedewerkers om te achterhalen hoe ze het werk momenteel ervaren.  Oekraïens personeel
Voor het bezoek zijn drie dagen uitgetrokken. Volgens persbureau AP heeft ongeveer de helft van de delegatie het fabrieksterrein donderdag alweer verlaten. De rest van het de delegatie blijft er. Grossi zei dat zijn team „een doorlopende aanwezigheid zal hebben” met „enkele van mijn experts”. Zaporizja is sinds maart in Russische handen, maar wordt nog altijd gerund door Oekraïens personeel. Russen en Oekraïners beschuldigen elkaar er de afgelopen weken van de kerncentrale te beschieten. Vorige week werd de stroomtoevoer van de centrale afgesloten, waardoor de zes reactoren met noodgeneratoren gekoeld moesten worden. Dit bericht is om 18.30 uur geüpdatet met de laatste ontwikkelingen rond het bezoek van de IAEA-delegatie.

De IAEA-delegatie met Mariano Grossi (tweede van links) onderhandelt over toegang tot de kerncentrale van Zaporizja. Foto IAEA via Reuters

 De IAEA-delegatie met Mariano Grossi (tweede van links) onderhandelt over toegang tot de kerncentrale van Zaporizja. Foto IAEA via Reuters 						Ondanks de oorlog zijn de scholen op veel plekken in Oekraïne weer opengegaan voor het nieuwe schooljaar. Bekijk hieronder de fotoserie.  						Europese landen moeten zich erop voorbereiden dat miljoenen Oekraïense vluchtelingen lange tijd blijven. Dat schrijven onderzoekers van Clingendael, een instituut voor internationale betrekkingen, in een rapport dat donderdag is gepubliceerd. Ze pleiten voor een overstap van crisismanagement naar een aanpak op de lange termijn. Volgens de onderzoekers zijn er drie redenen waarom vluchtelingen niet snel zullen terugkeren naar Oekraïne. De eerste is de stand van de oorlog, die steeds meer verandert in een langdurig conflict en volgens Clingendael nog jaren kan doorgaan. Daardoor blijft het voor veel Oekraïners onveilig om terug te keren. Bovendien zouden nog 1,1 miljoen mensen overwegen het land te ontvluchten. Ten tweede zien de onderzoekers meer vluchtelingen doorreizen naar landen voorbij de buurlanden van Oekraïne. Met name Duitsland is een populaire bestemming. Tot slot willen veel vluchtelingen überhaupt niet terug. Volgens een peiling die de onderzoekers aanhalen, dacht een kwart van de Oekraïners al aan emigratie voordat de oorlog begon. Hoe langer ze blijven, hoe kleiner de kans is dat ze teruggaan, denken de onderzoekers, bijvoorbeeld omdat ze inmiddels werk hebben gevonden. Oekraiense vluchtelingen op de kermis in het Westerpark in Amsterdam. Foto Koen van Weel 						Een groep experts van het Internationaal Agentschap voor Atoomenergie (IAEA) is donderdagochtend op weg naar de door Rusland bezette kerncentrale van Zaporizja in Zuid-Oekraïne, terwijl de omgeving rondom de centrale wordt beschoten. Rafael Grossi, hoofd van het agentschap, heeft tegen persbureau Reuters gezegd dat het bezoek aan de centrale doorgaat ondanks „toegenomen militaire activiteit in het gebied”. Rusland en Oekraïne beschuldigen elkaar van de beschietingen. „Nu we zo ver zijn gekomen, stoppen we niet”, aldus Grossi. De missie van de veertienkoppige IAEA-delegatie begon eerder deze week. Donderdag legt de groep het laatste deel af: de experts reizen van de Oekraïense stad Zaporizja naar de plaats Enerhodar, die de kerncentrale huisvest en sinds maart door Rusland wordt bezet.  Afgelopen maanden werd ‘Zaporizja’, de grootste kerncentrale van Europa, meermaals beschoten, waardoor grote vrees ontstond voor een onveilige situatie. Grossi noemde het risico op een nucleaire ramp als gevolg van die beschietingen eerder „zeer reëel”. Naar het bezoek van het atoomagentschap werd lang uitgekeken. Omdat de centrale in bezet gebied ligt, moeten de onderzoekers het front oversteken. Oekraïne en Rusland moesten daarom allebei de veiligheid van de veertienkoppige delegatie garanderen voordat deze kon vertrekken. Dat vergde een onderhandelingsproces dat weken in beslag nam.  Sommige landen hopen dat het agentschap de crisis rond de centrale kan oplossen, maar Grossi temperde deze verwachtingen. „We hebben een zeer belangrijke taak uit te voeren: de werkelijke situatie inschatten en zo goed mogelijk helpen om de situatie te stabiliseren.” Rafael Grossi (rechts) spreekt met de Oekraïense minister Herman Haloesjtsjenko in de stad Zaporizja. Foto Genya Savilov / AFP 						Het wordt voor Russen moeilijker om een visum te krijgen voor landen binnen de Europese Unie. Dat zijn de Europese ministers van Buitenlandse Zaken woensdag overeengekomen in Praag, zei buitenlandchef Josep Borrell op een persconferentie tegen internationale media. Een totale visumstop, waartoe de Oekraïense president Volodymyr Zelensky had opgeroepen, lag ook op tafel maar kreeg niet genoeg steun. Gevolg van het besluit is dat EU-landen „aanzienlijk” minder visa gaan verstrekken aan Russen, aldus Borrell. Het wordt „moeilijker” en „duurder” om een visum te krijgen en het gaat „langer duren”. De buitenlandchef stelt dat sinds juli steeds meer Russen een trip maken naar een buurland. „Ze reizen en winkelen alsof er geen oorlog is in Oekraïne.” Over een totale visumstop konden de ministers het niet eens worden, volgens diplomaten en de Hongaarse minister van Buitenlandse Zaken, Peter Szijjarto. Onder anderen Szijjarto zelf lag dwars. Of hij de huidige maatregel wel steunt, is niet duidelijk. Voor met name oostelijke lidstaten en ook Nederland gaat het besluit niet ver genoeg. Zij pleiten voor een algehele stop op toeristenvisa voor Russen. Duitsland en Frankrijk zijn hier tegen en vinden het weren van alle Russen te ingrijpend.  Volgens Borell maken sinds juli steeds meer Russen een trip naar een buurland. „Ze reizen en winkelen alsof er geen oorlog is in Oekraïne.” Foto Venema Media/Hollandse Hoogte/ANP 						Het kabinet is voorstander van een Europees verbod op visa voor Russische toeristen, zolang de oorlog in Oekraïne voortduurt. Dat staat te lezen in een dinsdag gepubliceerd overleg tussen minister Wopke Hoekstra (Buitenlandse Zaken, CDA) en Tweede Kamerleden. Nederland wil dat een visumaanvraag voor andere korte verblijfsdoelen, zoals familiebezoek of kort studieverblijf, nog wel mogelijk blijft voor Russische burgers. Minister Hoekstra zei eerder op dinsdag tegen RTL Nieuws dat Nederland in Europa zal pleiten om niet door te gaan met het verstrekken van toeristenvisa. „De diplomatieke inspanningen erop zijn gericht om het eens te worden over een ban.” Hoekstra zegt niet „gewone Russen” te willen straffen voor de oorlog die de regering van het land voert met Oekraïne. Tegelijkertijd, zo ziet de minister, zijn het vaak de „rijke Russen die regelmatig nog aan het regime gelieerd zijn” die hier komen „om geld uit te geven in de P.C. Hooftstraat”. Een visumstop voor Russische toeristen is al langer een gevoelige kwestie in Europa. Vooral Baltische staten zijn voorstander van zo’n maatregel, omdat Russen via hun grenzen de EU binnenkomen. Andere landen, zoals Duitsland en Frankrijk, zijn juist tegen een visumverbod. Zij zeggen dat Russen die het land moeten ontvluchten dat zo moeilijker kunnen. Nederland geeft al sinds april geen toeristenvisa meer aan Russische staatsburgers. Dat komt volgens het ministerie doordat er te weinig diplomaten werken op de Nederlandse ambassade in Moskou, meldt persbureau ANP. Nederland wil Russische toeristen weren door een visumverbod. Foto Lex van Lieshout/ANP 						Het Kremlin heeft maandag bevestigd dat Oekraïne een nieuw offensief heeft gelanceerd in onder meer de zuidelijke steden Cherson en Mikolajiv, maar stelt dat die poging is mislukt. Dat melden internationale persbureaus. Volgens Moskou heeft Oekraïne daarbij „aanzienlijke verliezen” geleden. Er zouden ruim 560 Oekraïense soldaten zijn gesneuveld. Die informatie is niet door een onafhankelijke partij geverifieerd.  Eerder op de dag meldde de Oekraïense strijdkrachten dat er een offensief was gelanceerd om de zuidelijke regio’s te bevrijden van de Russen. Daarbij zou onder andere de eerste verdedigingslinie van de Russen in Cherson zijn doorbroken.
					 						Nederland gaat Oekraïne en het Internationaal Strafhof (ICC) langer ondersteunen bij het onderzoeken van oorlogsmisdrijven. Een forensisch- en opsporingsteam, dat afgelopen mei werd ingezet in Oekraïne, zal dit najaar opnieuw onderzoek doen. Dat schrijven de ministers van Buitenlandse Zaken, Defensie en Justitie en Veiligheid maandag in een Kamerbrief. Het doel van het Nederlandse team is om bewijs te verzamelen dat kan helpen bij het vaststellen van oorlogsmisdrijven volgens internationaal recht.  De inzet van het forensisch- en opsporingsteam is in samenspraak met de Oekraïense minister van Buitenlandse Zaken en het ICC en volgt op een hulpverzoek van Oekraïne. Als de situatie het toelaat, zal het team ook in het voorjaar en het najaar van 2023 onderzoek doen in Oekraïne. De groep zal opereren onder de vlag van het ICC en bestaat uit personeel van de Koninklijke Marechaussee, aangevuld met andere experts op verschillende defensieterreinen. De mogelijkheid het team aan te vullen met zedenexperts of experts uit het buitenland wordt nog onderzocht.  De werkzaamheden van de onderzoekers vinden plaats in gebieden die gecontroleerd worden door Oekraïense strijdkrachten, maar zijn niet zonder risico’s. Op basis van een dreigingsinschatting van de Militaire Inlichtingen- en Veiligheidsdienst en advies van de commandant der strijdkrachten heeft het kabinet nu besloten opnieuw een team in te zetten. Als de veiligheidssituatie verslechtert, zal een nieuwe afweging plaatsvinden en kunnen de Nederlandse onderzoekers worden teruggehaald.  						Oekraïense strijdkrachten hebben in het zuiden van het land een offensief gelanceerd „in vele richtingen”, schrijft de publieke omroep Suspilne maandag. De omroep woordvoerder voor de zuidelijke Oekraïense legeronderdelen Natalja Hoemenjoek. Zij noemt de stad Cherson als een doelwit van het offensief. Het ministerie van Informatie zei maandag dat de eerste verdedigingslinie van de Russen in Cherson al is doorbroken.  De door Rusland aangestelde gouverneur van de Krim schreef maandag op zijn Telegramkanaal dat de berichten van een tegenoffensief „valse Oekraïense propaganda” zijn. Het Kremlin heeft nog niet gereageerd. Een Oekraïens journalistiek collectief twitterde zelf maandag dat er „geen officiële informatie over Oekraïense winsten in de Cherson-regio” is. Ook „aanwijzingen over de precieze richting van het tegenoffensief” zijn er niet.  Oekraïense politici spreken al langer van een tegenoffensief in de door Rusland bezette gebieden. Hoemenjoek benadrukte maandag dat recente aanvallen op logistieke routes van de Russen „de vijand ongetwijfeld hebben verzwakt” en dat meer dan tien munitiebewaarplaatsen geraakt zijn in de afgelopen week. De Amerikaanse HIMARS-rakketten die Oekraïne kreeg zijn onder meer gebruikt om het verkeer richting Cherson te verhinderen – de belangrijke Russische verovering raakt zo verder in isolatie. Suspilne schreef maandag al dat „alleen oversteekplaatsen voor voetgangers nog over zijn”. Correctie (29 augustus 2022): In een eerdere versie van dit artikel werd Natalja Hoemenjoek een journalist genoemd. Zij is woordvoerder. Dat is hierboven aangepast.

De door de Russen bezette stad Enerhodar in het zuiden van Oekraïne.  Foto Alexander Ermochenko/Reuters

 De door de Russen bezette stad Enerhodar in het zuiden van Oekraïne.  Foto Alexander Ermochenko/Reuters 						Inspecteurs van het Internationaal Agentschap voor Atoomenergie (IAEA) zijn onderweg naar de kerncentrale van Zaporizja. Dat heeft directeur-generaal Rafael Grossi, die de missie leidt, maandagochtend bekendgemaakt op Twitter. Het inspectiebezoek van het IAEA hing al langer in de lucht. Onder meer de Verenigde Naties en prominente westerse staatshoofden hadden er bij Vladimir Poetin op aangedrongen; de Russische president zegde anderhalve week geleden zijn medewerking toe. „De dag is eindelijk aangebroken”, schrijft Grossi. „We moeten verzekeren dat de grootste kerncentrale van Oekraïne en Europa veilig is.” Het team van Grossi komt „later deze week” aan bij de kerncentrale, op welke dag is niet bekend. De IAEA-inspecteurs gaan de veiligheid van Zaporizja in brede zin beoordelen, aldus het agentschap. Niet alleen meten zij de externe schade als gevolg van beschietingen op, ze gaan ook in gesprek met het personeel. Waar nodig voeren ze urgente veiligheidsmaatregelen door. Over de nucleaire veiligheid van de kerncentrale in Zuid-Oekraïne bestaan in toenemende mate zorgen. Zaporizja is sinds maart in Russische handen, maar wordt gerund door Oekraïens personeel. De afgelopen weken beschuldigen de Russen en Oekraïners elkaar ervan de kerncentrale te beschieten. Donderdag werd de stroomtoevoer van de centrale afgesloten en moesten de zes reactoren worden gekoeld met noodgeneratoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger.

De kerncentrale van Zaporizja is sinds maart in Russische handen. Foto Planet Labs PBC/AP

 De kerncentrale van Zaporizja is sinds maart in Russische handen. Foto Planet Labs PBC/AP 						In dit blog doet NRC verslag van de oorlog in Oekraïne.||https://www.nrc.nl//nieuws/2022/08/29/oekraineblog-week-35-a4140127
2022-08-29||Vannacht hoefden asielzoekers bij Ter Apel niet buiten te slapen||In de nacht van zondag op maandag hoefden voor het eerst in lange tijd geen asielzoekers buiten te slapen bij aanmeldcentrum Ter Apel in Groningen. Dat meldde het Centraal Orgaan opvang asielzoekers (COA) zondag op Twitter. ‘s Avonds werden nog bijna vijfhonderd opvangplekken geregeld. Enkele mensen kozen ervoor om de nacht toch buiten door te brengen, zegt de organisatie.  Zondag werd in onder meer Zwolle, Doetinchem, Zuidbroek, Stadskanaal, Dordrecht en Haaksbergen ruimte gemaakt in crisisopvanglocaties. De christelijke stichting Inlia vond verder op zes plaatsen in de provincies Groningen en Drenthe slaapplekken voor asielzoekers.  Al maandenlang komen er meer asielzoekers aan bij het aanmeldcentrum in Ter Apel dan er slaapplaatsen zijn. Vorige week moesten nachten na elkaar meer dan zevenhonderd asielzoekers buiten slapen. In de nacht van vrijdag op zaterdag sliepen 250 mensen buiten, de nacht erna waren dat er driehonderd. De drukte bij Ter Apel heeft onder meer te maken met een tekort aan opvangplekken, waardoor weinig asielzoekers kunnen doorstromen, en met achterstanden bij de Immigratie- en Naturalisatiedienst (IND). Vrijdag sloten het kabinet, de Vereniging van Nederlandse Gemeenten, het Veiligheidsberaad en de provincies een akkoord om de instroom van nieuwe asielzoekers te beperken en de asielzoekerscentra te ontlasten. De partijen spraken onder meer af dat gemeenten dit najaar nog woonruimte moeten creëren voor twintigduizend statushouders en dat gezinshereniging voor mensen met een vergunning beperkt wordt tot en met 2023. Het kabinet stopt ook tijdelijk met medewerking aan de Turkije-deal, die asielzoekers over de Europese Unie verdeelt.  Op de aangekondigde maatregelen kwam dit weekend kritiek. Zeker 130 leden van de coalitiepartij ChristenUnie (CU) riepen hun partijleiding zondag op zich tegen de asielplannen van het kabinet te keren. In een brief schreven ze dat de ChristenUnie niet mag accepteren dat „een fundamenteel recht als gezinshereniging wordt ontnomen aan vluchtelingen”. De „juridisch en moreel failliete beslissingen” in het akkoord moeten „worden teruggedraaid”. ||https://www.nrc.nl//nieuws/2022/08/29/vannacht-hoefden-asielzoekers-bij-ter-apel-niet-buiten-te-slapen-a4140125
2022-08-29||Inspectieteam IAEA onderweg naar kerncentrale van Zaporizja||Inspecteurs van het Internationaal Agentschap voor Atoomenergie (IAEA) zijn onderweg naar de kerncentrale van Zaporizja. Dat heeft directeur-generaal Rafael Grossi, die de missie leidt, maandagochtend bekendgemaakt op Twitter. Het inspectiebezoek van het IAEA hing al langer in de lucht. Onder meer de Verenigde Naties en prominente westerse staatshoofden hadden er bij Vladimir Poetin op aangedrongen; de Russische president zegde anderhalve week geleden zijn medewerking toe. „De dag is eindelijk aangebroken”, schrijft Grossi. „We moeten verzekeren dat de grootste kerncentrale van Oekraïne en Europa veilig is.” Het team van Grossi komt „later deze week” aan bij de kerncentrale, op welke dag is niet bekend. De IAEA-inspecteurs gaan de veiligheid van Zaporizja in brede zin beoordelen, aldus het agentschap. Niet alleen meten zij de externe schade als gevolg van beschietingen op, ze gaan ook in gesprek met het personeel. Waar nodig voeren ze urgente veiligheidsmaatregelen door. Over de nucleaire veiligheid van de kerncentrale in Zuid-Oekraïne bestaan in toenemende mate zorgen. Zaporizja is sinds maart in Russische handen, maar wordt gerund door Oekraïens personeel. De afgelopen weken beschuldigen de Russen en Oekraïners elkaar ervan de kerncentrale te beschieten. Donderdag werd de stroomtoevoer van de centrale afgesloten en moesten de zes reactoren worden gekoeld met noodgeneratoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger.||https://www.nrc.nl//nieuws/2022/08/29/inspectieteam-iaea-onderweg-naar-kerncentrale-van-zaporizja-a4140126
2022-08-29||Wie is er verantwoordelijk voor het leed van de Groningers?||Vandaag gaat de parlementaire enquête naar de gaswinning in Groningen verder. Chef van de onderzoeksredactie Wubby Luyendijk dook in dit hoofdpijndossier en sprak met tientallen betrokkenen. Wie draagt de verantwoordelijkheid voor de schade die gedupeerde Groningers hebben geleden? Lees hier het artikel 'Hoe onder druk van de oliebedrijven het Groningse gas bleef stromen' en bekijk hier wat de onderzoeksgroep tot nu toe publiceerde over Groningse gaswinning.||https://www.nrc.nl//nieuws/2022/08/29/wie-is-er-verantwoordelijk-voor-het-leed-van-de-groningers-a4140124
2022-08-29||Column | Saoediërs willen gewoon  álle WK’s en Spelen huisvesten||Het duurt nog even, maar 2036 moet het jaar worden van de Olympische Spelen van Saoedi-Arabië. Even gecheckt,  2024, 2028  en 2032 zijn al vergeven, respectievelijk aan Parijs, Los Angeles en Brisbane, maar daarna ligt alles op Olympisch gebied nog open. Minister van Sportzaken prins Abdulaziz bin Turki al-Faisal ziet Saoedische Spelen als „hoogste doel” van zijn programma, zei hij. Eerst nog in 2030 het WK voetbal, samen met Egypte en Griekenland, tenminste als dat lukt (maar FIFA-chef Infantino is al enkele malen aan de zijde van kroonprins Mohammed bin Salman gesignaleerd, ik zeg verder niks). Vervolgens  in 2034 de Aziatische Spelen, dat staat al vast, en dan de Olympiade.  Het zou me niet verbazen als ze die krijgen ook. De kosten zijn een steeds hogere  horde voor een groeiend aantal landen en de Saoediërs hebben met die hoge olieprijzen geld genoeg, plus de brandende wens van de leider  om het koninkrijk goed vooraan in het zicht te parkeren. Wat dat zicht betreft, de sportminister deed zijn uitspraak  in Jeddah  voorafgaand aan  het gevecht om de wereldtitel zwaargewicht boksen  op  21 augustus, ofwel The  Rage on the Red Sea, dat door de Oekraïner Oesyk nipt werd gewonnen tegen de Brit Joshua. Volgens sommige bronnen had de kroonprins er 150 miljoen dollar voor over om de boksers te lokken. Als het maar aandacht trekt, dan gooien de Saoediërs er graag een berg miljoenen tegenaan. Wat vindt u van het    aanbod om de Aziatische Winterspelen van 2029 te organiseren in de futuristische megastad Neom, het droomproject van de kroonprins aan de Rode Zee?  In Neom staat vandaag nog steeds niet veel meer dan een paleis en een soort expositiehal, maar de infrastructuur voor deze spelen zal, lees ik, in 2026 klaar zijn.   Ik kijk natuurlijk allereerst uit naar het kunstschaatsen voor vrouwen. Die glitterpakjes! In Saoedi-Arabië! Nee, dan denk je toch helemaal niet meer aan die arme activisten en critici  van de kroonprins die allemaal zijn opgesloten? Prins Abdulaziz van Sportzaken  bestreed dat dát ook precies de bedoeling is,   van al die spelen en kampioensgevechten,   om de aandacht af te leiden van de schendingen van de mensenrechten. „We maken progressie, we worden een betere maatschappij, we gaan naar een betere kwaliteit van leven”, zei hij. Hij had kunnen terugverwijzen naar de Belgische documentaire Let’s Talk about Sex, die 29 juli door de VPRO werd uitgezonden en  een zonnig beeld geeft van het huidige leven in Saoedi-Arabië. Misschien gezien?  Verbijsterend vond ik hem.  Alsof de pr-afdeling van de kroonprins het script had geschreven. Als tegenwicht geef ik u  een minibloemlezing uit de  repressie. U kent al het lot van   de 34-jarige promovenda die tot 34 jaar cel plus 34 jaar reisverbod werd veroordeeld wegens „terroristische” tweets – bizar gevoel voor humor hebben Saoedische  rechters. De imam van de Grote moskee van Mekka kreeg deze maand gewoon   tien jaar cel  wegens een preek waarin hij de gelovigen opriep zich uit te spreken tegen het kwaad. Ik noem ook de arts Lina al-Sharif, eveneens 34, die vrouwenrechten en vrijheid van meningsuiting bepleitte op sociale media. Wat dacht ze wel? Ze  werd   dan ook  vorig jaar mei gearresteerd onder de antiterrorismewet en wacht   op het vonnis. Ook 34 jaar? Maar het gaat prima in Saoedi-Arabië. En als Nederland straks op die Olympische Spelen maar genoeg gouden medailles wint, vinden wij het vast ook prima.||https://www.nrc.nl//nieuws/2022/08/29/saoediers-willen-gewoon-alle-wks-en-spelen-huisvesten-a4140115
2022-08-29||Column | Kent het menselijke bewustzijn ook ‘tipping points’?||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 Tipping points noemen klimaatwetenschappers ze.  Het zijn de kritieke momenten waarop iets onomkeerbaar wordt. Een angstaanjagend, maar ook fascinerend concept. Ineens, haast onopgemerkt, ben je een grens over en blijkt er geen weg meer terug.  Een bekend voorbeeld is het Amazoneregenwoud, dat de helft van zijn eigen regen produceert dankzij het hergebruik van vocht via verdamping.  Ontbossing vermindert het aantal bomen, en dan komt er een moment dat er niet meer genoeg vocht wordt afgescheiden om een regenbui te produceren. Uiteindelijk zal het woud dan afsterven en tot savanne transformeren.  Een ander – nog veel vreeswekkender – voorbeeld is de permafrost, bevroren grond van tot wel een kilometer dik. Door opwarming van de aarde ontdooit deze langzaam en komen grote hoeveelheden CO2 vrij die erin liggen opgeslagen. Dit versnelt het proces van opwarming, waardoor de permafrost nóg sneller smelt en nóg meer CO2 vrijkomt.  Ook de West-Antarctische en de Groenlandse ijskappen hebben tipping points, net als koraalriffen en bepaalde zeestromen. Over de vraag hoe snel deze worden bereikt, en of ze  definitief  zullen zijn, zijn  wetenschappers het nog niet eens. Maar als ik de mensheid was,  zou ik de gok niet wagen.  Kent het menselijke bewustzijn ook tipping points, vroeg ik me af, bijvoorbeeld in het denken over klimaatverandering, en de ernst daarvan?  Over klimaatverandering wordt vaak gezegd: het gaat zo geleidelijk, het is niet waarneembaar, en voor mensen bestaat het dan niet, want die moeten iets ervaren eer ze het geloven.  Deze zomer had je het dan: een afbrekende gletsjer in Italië, bosbranden van ongekende omvang in Frankrijk, droogvallende rivieren in Duitsland, recordtemperaturen in Engeland. En dat was alleen Europa nog maar. China kende een hittegolf van zeventig dagen achtereen, de langste én heetste ooit gemeten. „Dit zijn geen abstracte cijfers”, stelde Christophe Béchu, de Franse minister van Ecologische Transitie, triomfantelijk in Le Monde. „Dit keer kunnen we er niet langer omheen.” Mij leek dat ook, maar in The Guardian werd ik eraan herinnerd dat je het menselijk vermogen tot ontkenning nooit moet onderschatten.  Eerder deze zomer bracht de krant een uitvoerige reconstructie van decennia Duits gasbeleid ten opzichte van Rusland. Diep vanbinnen wisten de verantwoordelijke Duitse politici natuurlijk heus wel dat het niet verstandig, ja zelfs risicovol was om zich op die manier van een tiranniek – en naar ten slotte bleek, oorlogszuchtig – regime afhankelijk te maken. Maar de Duitse economie draaide er zo lekker op. Het goedkope gas was eenvoudigweg té verslavend.  Het gevolg was dat de Duitsers jarenlang systematisch de harde Russische realiteit ontkenden en hoopvolle tekenen zagen waar ze niet waren. Zo werkt de kracht van ontkenning: omdat je niet wil loslaten waar je heel sterk naar verlangt, vervorm je de werkelijkheid op dusdanige wijze dat hij minder zwaar op je drukt. Pas na maanden van oorlogsmisdaden in Oekraïne is er bereidheid toe te geven dat ze er al die jaren naast zaten. Ondertussen gaan gasleveringen vanuit Rusland nog steeds door – zij het in mindere mate. In afwachting van een alternatief hebben de Duitsers geen keus.  Bij klimaatverandering speelt iets vergelijkbaars. We weten al decennia wat daar de risico’s van onze fossiele levensstijl zijn. Maar wegkijken bleek aldoor aantrekkelijker dan  onze levensstijl aanpassen, dat wil zeggen: de prijs betalen. Het wachten was op het klimaatequivalent van een Russische oorlogsmisdaad om het maar even  luguber te zeggen. Zullen dat de hitterecords van afgelopen zomer zijn? Of is er meer voor nodig, en zo ja, hoeveel dan? Zelf vrees ik dat ons tipping point voorlopig nog niet in zicht is.  ||https://www.nrc.nl//nieuws/2022/08/29/klimaatequivalent-van-een-oorlogsmisdaad-2-a4140090
2022-08-29||Thuiskok.  Irak||Een van de mooie herinneringen die ik heb, is mijn interview met de Iraakse zanger Kadim Al Sahir, lang geleden op een koude januaridag in Parijs. Sahir, de ‘keizer van het Arabische lied’, schudde de Arabische wereld in de jaren negentig en 2000 op met poëtische teksten op originele composities.  Het is een onweerstaanbaar aantrekkelijke man met als extra charme zijn bescheidenheid. Tijdens ons gesprek vertelde hij over het Irak van zijn jeugd, zijn eerste vriendinnetje en het verwoestende effect van de Irak-oorlog. Een beschaving van duizenden jaren oud, die bijvoorbeeld het eerste epos Gilgamesh voortbracht, verscheurd door oorlog en ontworteling. In zijn prachtige nummer ‘Bagdad’ bezingt hij de Iraakse hoofdstad als een minnares. Het gevoel dat eruit spreekt, is zo veel anders dan het beeld dat wij hier van het land hebben en dat wordt gedomineerd door ellende.  Natuurlijk is die ellende er, maar er is ook een ander Irak waar de gewone mensen het verhaal bepalen, het ritme van de dag, de sfeer en de smaken op tafel. De Iraaks-Nederlandse Sara Shawkat geeft in haar debuut Noomi, ‘de keuken van Irak’ een klein inkijkje aan de hand van het eten. Noomi is een zongedroogde limoen die veel gebruikt wordt. Shawkat kan zich niet altijd verenigen met de Iraakse cultuur – in een van de recepten haalt ze terloops uit naar het patriarchaat –  maar op het eten is ze altijd trots geweest en dankzij dat eten en dit boek, begrijpt ze wat haar Iraakse identiteit inhoudt. Ze is kritisch, maar grappig en liefdevol. Door het hele boek heen roemt ze haar moeders kookkunsten. Met Noomi introduceert ze smaken en gerechten die ook kenners van de Midden-Oosterse keuken zullen verrassen. Zo heeft ze een hoofdstuk aan mijn favoriet kebbeh gewijd met variaties die ik nog niet kende. De teksten stralen een vrolijke zelfverzekerdheid uit en de fotografie van Elza Jo Tratlehner knalt van de pagina’s.  Sara Shawkat is jong, uitdagend en klaar om de wereld te veroveren met dit boek en haar gelijknamige drankje Noomi. Ik denk dat Nederland als een blok voor haar zal vallen en hoop dat ze voor haar volgende boek teruggaat naar Irak om daar de verhalen op te halen. Sara Shawkat Noomi Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/29/thuiskok-irak-2-a4140083
2022-08-29||EU: Servië en Kosovo bereiken akkoord   bij conflict  over regels aan hun grens||Na een slepend conflict hebben de regeringen van Servië en Kosovo  een akkoord bereikt over regels aan de grens tussen beide landen. Dat meldde EU-buitenlandcoördinator Josep Borrell zaterdag.  Het geschil zorgde voor onrust in met name het noorden van Kosovo. Volgens Borrell is na een door de EU gefaciliteerde dialoog besloten dat „Servië akkoord is met het afschaffen van in- en uitreisdocumenten voor houders van een Kosovaarse identiteitskaart en is Kosovo akkoord  met het niet introduceren van deze [documenten] voor mensen met een Servische identiteitskaart”. Meer toelichting werd nog niet gegeven, waardoor onduidelijk blijft of dit betekent dat Servië niet langer eist dat inwoners van Kosovo met een speciale, tijdelijke nummerplaat de grens oversteken. Kosovaren mogen al ruim een decennium niet met een plaat waarop ‘RKS’ (Republiek van Kosovo’) staat Servië in. Kosovo dreigde  per 1 september een soortgelijke wet te introduceren voor Serviërs die naar Kosovo reizen. Het is niet duidelijk of een verdere escalatie over nummerplaten is afgewend. Volgens Borrell zijn er „nog steeds problemen die niet opgelost zijn”. (NRC)||https://www.nrc.nl//nieuws/2022/08/29/geschil-nummerplaten-eu-servie-en-kosovo-bereiken-akkoord-bij-conflict-over-regels-aan-hun-grens-a4140113
2022-08-29||Column | Artiest||Er was een tijd dat ik ervan droomde om artiest te zijn. Lekker in het weekend hele mensenmassa’s betoveren met mijn hits en dan backstage een leven vol seks, drugs en drank leiden. Helaas heb ik nul muzikale aanleg, er schuilt zelfs geen singer-songwriter in me. Niettemin intrigeerde die wereld me mateloos. Afgelopen zaterdag kreeg ik een onverwacht kijkje achter de schermen. Ik was gevraagd om het ASM Festival in Arnhem, een popfestival dat met dezelfde artiesten maar onder andere namen ook in steden als Breda en Dordrecht wordt gebracht, te presenteren. Om de drie kwartier moest ik een paar zinnen zeggen tegen een dertienduizendkoppige massa. Dan zei ik bijvoorbeeld: „Tijd voor wat leuks, hier is Krezip.” Dat ging goed. In vaktermen: het was geen tough crowd. Als ik het publiek zou moeten omschrijven: Jack & Jones, een net-niet-winkel voor de betere jeans. Als ik geweest was slofte ik terug naar het artiestendorp achter een houten schutting waarvan de ingang werd bewaakt door meerdere personeelsleden van Scorpion Security. Wat mij opviel was dat de muziekindustrie behoorlijk is geprofessionaliseerd. De artiest van nu is een manager, hij eet wortels, drinkt water en ‘zingt zich in’ in een container. De wildsten van allemaal waren de familie Govaert en aanverwanten van Krezip, die er na hun optreden aan de picknicktafels een soort buurtfeest van maakten met hun kinderen. En o ja, Davina Michelle uit Spijkenisse had een eigen tafelvoetbalspel meegenomen, waar ze zich met haar crew omheen vouwde. Tijdens het festival brak er een bermbrand uit die de geparkeerde auto’s van medewerkers bedreigde en tijdens de slotact viel de stroom uit. Ik stond beide keren paraat om de menigte naar de uitgang te praten, maar ze hadden liever dat ik mijn mond hield. De stagemanager zei: „We laten jou pas wat zeggen als het uit de hand is gelopen. Als het echt te laat is.” Dat was dan de tweede jongensdroom die niet uitkwam. Het had me fantastisch geleken om een kolkende massa met stemverheffingen tot kalmte te manen. Steeds harder „rustig blijven, mensen” schreeuwen, om daarna half struikelend van het podium te rennen. Het kwam er helaas niet van. In plaats daarvan riep ik aan het eind iedereen op om zoveel mogelijk afval op te rapen en in vuilnisbakken te doen en om zo min mogelijk geluid te maken. Niemand stak zijn middelvinger op, het gebeurde gewoon.||https://www.nrc.nl//nieuws/2022/08/29/artiest-a4140097
2022-08-29||Gerard von Brucken Fock was de Hollandse Chopin||De Nederlandse componist Gerard von Brucken Fock (1859 – 1935) was zijn leven lang een onzeker man. Die onzekerheid begon al vroeg: zijn oudere broer speelde meer dan verdienstelijk piano – en dat demotiveerde de jonge Gerard. Na verloop van tijd haalde hij hem echter in, en begon hij ook te componeren. Tijdens zijn studie compositie in Utrecht woonde Gerard von Brucken Fock een concert van Anton Rubinstein bij – die onder andere preludes van Chopin speelde. Dat moet  indruk gemaakt hebben, want Von Brucken Fock zou vele preludes componeren – waarin Chopin, soms Rubinstein zelf, en zeker ook Brahms, Liszt of Schubert vaak zijn te horen. Hij deed niet geheimzinnig over zijn inspiratiebronnen, en componeerde net als Brahms een Tragische Ouverture, al schreef een recensent  over die van Von Brucken Fock:   „Eene eenvoudige militaire begrafenis zal op mij meer indruk maken dan deze brokstukken die een ouverture moeten vormen.”   Inmiddels is Von Brucken Fock  zo goed als vergeten,  maar gelukkig voor hem is er nu de biografie De Hollandse Chopin. Het is een traditioneel opgebouwde trouwhartige, maar wollig geschreven biografie. Aan de inzet van de biograaf ligt het niet: Eric Matser wil de componist rehabiliteren en  schrijft met  empathie over zowel de kunstenaar als de mens, en hij verdedigt hem met verve. Toch wordt ook duidelijk dat Von Brucken Fock een marginale componist was; zelfs  lof had een scherp randje. Zo noemde  Grieg hem weliswaar ‘Chopin-achtig’ en later zelfs ‘De Hollandse Chopin’, een compliment dat het tot titel van het boek schopte, maar hij gebruikte de term volgens Matser waarschijnlijk schertsend.  Von Brucken Fock was nooit op zijn gemak met zichzelf, en dat maakt hem sympathiek. Hij was sociaal bewust en vrij van eigendunk, maar dat zijn niet de ingrediënten voor succes in de kunsten. Hij was rusteloos, verhuisde veel, gaf de muziek enkele jaren  helemaal op. Hij  schreef nog wel de opera Jozal, die volgens Matser revolutionair is, maar waarvan je toch vergeefs naar integrale uitvoeringen zoekt. De bijgesloten cd is  nog het overtuigendste argument voor een rehabilitatie; er staat goede muziek op. De orkestwerken klinken wat oorspronkelijker en in elk geval eigentijdser dan de pianowerken – minder romantisch, een beetje impressionistisch (hij was een tijdgenoot van Debussy en verkende vergelijkbare paden). Het was echter niet genoeg voor een overtuigende carrière.   Muziekboek Eric L. Matser: De Hollandse Chopin. Componist en schilder Gerard von Brucken Fock 1859-1935. Uitgeverij Verloren, € 29,00 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/29/gerard-von-brucken-fock-was-de-hollandse-chopin-a4140096
2022-08-29||Opinie | Zand||Fietsend op een geasfalteerd fietspad door de duinen zie ik drie vrouwen op mijn helft fietsend naderen. Voor de zekerheid bel ik. De voorste twee gaan tijdig naar rechts. Ik kan kiezen uit een frontale botsing met de derde of van het pad af. Ik kom in het rulle zand en maak een schuiver op mijn hoofd en schouder. De tegenliggers vermeden een laag zand op hun helft. Ik sta op (gelukkig geen lichamelijke schade) en hoor de vrouwen in koor roepen: „U rijdt veel te hard.”   Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/29/zand-a4140088
2022-08-29||In het midden||Horizontaal: 2.  Dirigeert bij de wedstrijd  8.  Hufter 9.  Keukengerei 13. Ma Belle __, Tee Set-hit 15. __ Prophète, film 16.  Brengt Selah en Ellen bij elkaar 20.  Wordt surfend bereikt  21.  Italiaans akkoord 22.  De drankzuchtige verhuizer __ 23.  Daar rijden vandaag geen treinen 25.  Hoeke of Crutzen 26.  Versiering  Verticaal: 1.  Midden-Amerikaanse creaties  2.  Academica 3.  Past voor stokje of stoornis  4.  Italiaanse groet 5.  Hard aankomende drank 6.  Problemen tussen bovenbenen en onderlijf  7.  Minister van BZ in Rutte I 10.  Joke van Leeuwenboom 11.  Voormalige talkshow 12.  __ de Beerenbrouck, drie keer premier 14.  Vermoorde Italiaanse premier 17.  Volgzame groep  18.  Verhoogde toon 19.  __ Donald 24. Even __ hier tv-satire   Oplossing puzzel 26 augustus. Horizontaal: 1. AFWEER 6. JAPAN 10. FREI 11. OPGAVE 13. WILLEKE 15. KEANU 17. ADER 18. COE 23. RUM 24. MILE 25. ORANG 27. AASGIER 30. GRAPPA 31. ENGE 32. DRESS 33. NIJLDAL Verticaal: 1. AFW 2. FRITUUR 3. WEL 4. EILAT 5. ROKEN 6. JAKHALS 7. AVE 8. PEACE 9. NEUES 12. PERSMAP 14. EDELGAS 16. NORIEGA 19. BROOD 20. IMAGE 21. LIAAN 22. PEGEL 26. NRS 28. IND 29. REL In het midden: BUITENSLAPERS ||https://www.nrc.nl//nieuws/2022/08/29/in-het-midden-a4140087
2022-08-29||Sudoku van maandag 29 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/29/sudoku-a4140078
2022-08-29||Met een nieuwe fabriek in Delfzijl  moet biochemiebedrijf Avantium zich gaan bewijzen||Eindelijk was het dan zover. In het voorjaar ging de eerste paal van Avantiums ‘flagship plant’ de grond in op het chemiepark van Delfzijl. Met deze fabriek moet het  chemiebedrijf zich gaan bewijzen. Lukt het om hun FDCA, een grondstof voor bioplastic, op grote schaal te produceren?  Het geduld van beleggers is behoorlijk op de proef gesteld, maar de belofte is groot. FDCA is de belangrijkste grondstof voor PEF, een bio-based en dus milieuvriendelijk alternatief voor PET –   bekend als het materiaal van frisdrankflessen.  Avantium kende tegenslag sinds de beursgang in 2017. De Duitse partner BASF, waarmee de bioplasticfabriek zou worden gerealiseerd, stapte uit de samenwerking. Dat kostte Avantium tijd en beleggersvertrouwen. En natuurlijk geld. „Avantium moest  op zoek naar nieuwe financiering”, zegt Paul de Froment die het aandeel volgt voor investeringsbank Bryan, Garnier & Co.  „Dat is gelukt, en dat maakt het bedrijf echt interessant.”  Zo haalde Avantium dit voorjaar 45 miljoen euro op door het uitgeven van nieuwe aandelen en wist het eerder een lening af te sluiten van 90 miljoen euro. Daarmee hoopt het bedrijf minstens drie jaar vooruit te kunnen. De planning is dat de fabriek begin 2024 operationeel is. Afgelopen week presenteerde Avantium de resultaten van het eerste halfjaar. Maar in de omzet- en winstcijfers hebben  beleggers eigenlijk niet zoveel interesse. Belangrijker zijn de nieuwe contracten die Avantium de afgelopen maanden heeft gesloten met afnemers. Daar zitten grote namen tussen: het Braziliaanse AmBev, onderdeel van brouwerijconcern AB InBev, de Deense brouwerij Carlsberg, maar ook ’s werelds grootste conglomeraat voor luxeproducten Louis Vuitton Moët Hennessy (LVMH). „Deze contracten laten zien dat er daadwerkelijk een grote vraag is naar FCDA en vertrouwen in Avantium als producent”, zegt De Froment.  Reg Watson, analist voor ING, wijst op nog een interessante ontwikkeling: een van de partijen die een contract tekende met Avantium gaat FDCA gebruiken voor een andere toepassing dan het vervaardigen van PEF-verpakkingen. Meer wil deze partij niet bekendmaken,  maar, zegt Watson: „Kennelijk zijn er nu al nieuwe, innovatieve toepassingen voor FDCA gevonden.” Dat wijst er volgens hem op dat het product van Avantium nog veel meer potentie heeft.  Als het om FCDA-productie gaat, heeft Avantium wereldwijd nauwelijks concurrenten, zeggen beide analisten. Avantium maakt ook nog andere stoffen, onder meer het zogeheten bio-MEG, een milieuvriendelijk alternatief voor polyester. Daar heeft het bedrijf een voorsprong op de concurrentie. De Froment: „Avantium heeft het aantal stappen in het productieproces van bio-MEG teruggebracht van vier naar één.” Waar veel bedrijven nu kampen met tekorten en leveringsproblemen heeft Avantium daar geen last van. Hun grondstof is suiker en dat is er „in overvloed”, aldus  Watson. En  suikerbieten groeien ook nog eens gewoon in Nederland.  De enige externe factor die volgens Watson voor „hoofdpijn” kan zorgen bij Avantium is de krapte op de arbeidsmarkt. „Stel dat de overheid besluit het Groninger gasveld toch weer te openen, dan zou er nog meer concurrentie zijn in die regio voor het aantrekken van deskundig personeel.”   In feite zien de analisten weinig risico’s voor de toekomst van Avantium. Waarom blijft de aandeelwaarde dan toch rond de 3 euro steken? „We zijn nog wel anderhalf jaar verwijderd van een operationele fabriek en het moment dat Avantium  licenties kan verkopen aan andere fabrieken”, zegt Watson. „Beleggers kijken vaak niet zover vooruit.”  Op de beurs is het dus – opnieuw –  een kwestie van geduld.||https://www.nrc.nl//nieuws/2022/08/29/met-een-nieuwe-fabriek-in-delfzijl-moet-biochemiebedrijf-avantium-zich-gaan-bewijzen-a4140074
2022-08-29||Vierde wereldtitel Ferrand-Prévot, Terpstra zesde||Pauline Ferrand-Prévot heeft voor de vierde keer de wereldtitel mountainbiken op het onderdeel crosscountry veroverd. De 30-jarige Française was in Les Gets een klasse apart en reed vrijwel de hele wedstrijd alleen voorop. Het zilver was voor de Zwitserse olympisch kampioene Jolanda Neff, die ruim anderhalve minuut toegaf. De Amerikaanse Haley Batten bereikte als derde de finish. Anne Terpstra, vorig jaar tweede op het WK, moest in genoegen nemen met de zesde plaats. Bij de mannen won Nino Schurter. De 36-jarige Zwitser pakte voor de tiende keer de wereldtitel op de crosscountry. (ANP)||https://www.nrc.nl//nieuws/2022/08/29/moutainbiken-vierde-wereldtitel-ferrand-prevot-terpstra-zesde-a4140070
2022-08-29||‘In coaching heb ik mijn werkgeluk gevonden’||‘Het is altijd een doel van mij geweest succesvol ondernemer te worden en een miljoenenbedrijf te creëren. Maar lang wist ik niet wat dat precies moest zijn. Sinds ik zeventien jaar geleden voor mijzelf begon, is dat een behoorlijke zoektocht geweest. Ik heb veel uitgeprobeerd – ik heb bijvoorbeeld een interieurwinkel gehad en lang in de marketing gewerkt – maar die sporen liepen dood. „Toen de online wereld en online marketing opkwamen, ben ik me meteen gaan omscholen. Ik ben altijd een podiumdier geweest, waardoor de wereld van de social media goed bij mij past. En ik ontdekte dat je eigenlijk zelf in de hand hebt hoe succesvol je bedrijf wordt, omdat je kunt werken aan zichtbaarheid op internet. Dat spelletje vind ik heel leuk. „Met die kennis heb ik een digital agency opgezet dat bedrijven helpt met hun online zichtbaarheid. Corona heeft dat zeker een boost gegeven, omdat bedrijven beseften dat ze meer met social media moesten doen om hun doelgroepen te bereiken. Mijn agency is heel hard gegroeid. „Intussen ontdekte ik dat ik niet alleen bedrijven, maar ook ondernemers die in hun uppie staan, kan begeleiden bij de stappen die ze kunnen zetten om hun bedrijf te laten groeien. In coaching heb ik mijn werkgeluk echt gevonden. Ik vind het heel leuk om andere mensen te helpen met de worsteling waar ik zelf ook doorheen ben gegaan. Inmiddels besteed ik nog zo’n 30 procent van mijn tijd aan mijn agency, de rest aan coachen. Hierin ervaar ik geen plafond, dit is mijn langetermijntraject.” ‘Sinds 2020 ben ik de kostwinner van ons gezin van vijf. Mijn man zet een bedrijf op tijdens de schooluren, maar dat is nog in de beginfase. Hij is nu meer thuis, zodat ik de vrijheid heb om vol gas te ondernemen. Momenteel sparen we niet, omdat ik zo snel mogelijk groei wil realiseren met mijn bedrijf. Alles gaat terug in de zaak.  „Maar ik moet natuurlijk wel een gezin onderhouden. Maandelijks betaal ik mijzelf 2.900 euro. Gelukkig kan ik sommige kosten, zoals de auto en internet en tv, zakelijk betalen. Over onze uitgaven maken we bewuste keuzes. Zo eten we alleen maar biologisch, ook al is dat duurder. We doen elke zaterdag boodschappen in een biologische supermarkt en op is op. „Wintersport is ook iets waar we graag geld aan uitgeven. Die vakantie staat dit jaar hoog op onze wensenlijst, zeker omdat het de afgelopen tijd niet kon door corona. Maar het is afhankelijk van de zaak of we gaan of niet. Als de omzetten tegenvallen, maken we het een kwartaal gezellig zonder luxe dingen. Onze kinderen maken dat heel bewust mee, de lessen van het ondernemerschap. Aan de ene kant heb ik ze dat altijd willen besparen, maar aan de andere kant kennen ze onze dromen en zien ze ook dat we daar hard ons best voor doen.”  Netto-inkomen: 2.900 euro uit eigen bedrijf  Vaste lasten: hypotheek, g/w/l, vve 1.250 euro; boodschappen 900 euro; verzekeringen 325 euro; abonnementen (Netflix, wellnessapps) 50 euro; zakgeld kinderen 29 euro; sporten (crossfit en verenigingen kinderen) 140 euro; hond 50 euro; kleding 250 euro  Sparen: alles wat overblijft, gaat terug in de zaak  Laatste grote aankoop: Mercedes youngtimer, 5.000 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/29/in-coaching-heb-ik-mijn-werkgeluk-gevonden-a4140067
2022-08-29||Drie militairen uit Nederland gewond bij schietpartij VS||In de Amerikaanse stad Indianapolis zijn vrijdagnacht drie Nederlandse militairen gewond geraakt. Dat meldde het ministerie van Defensie zaterdagmiddag. Een van de slachtoffers verkeert in kritieke toestand. De twee andere gewonden zijn „bij kennis en aanspreekbaar”, aldus het ministerie. Alle drie behoren tot het Korps Commandotroepen en zijn in de Amerikaanse staat Indiana voor militaire oefeningen. Ze werden in hun vrije tijd voor de ingang van hun hotel neergeschoten. Over de toedracht is nog weinig bekend. Er zou vooraf een woordenwisseling tussen daders en slachtoffers hebben plaatsgevonden elders in de stad. (NRC)||https://www.nrc.nl//nieuws/2022/08/29/commandotroepen-drie-militairen-uit-nederland-gewond-bij-schietpartij-vs-a4140092
2022-08-29||Man bij Solexrace onder boomstam||In  de 24-uurs Solexrace in het Brabantse Heeswijk-Dinther is zaterdagnacht een 21-jarige man uit Deurne omgekomen nadat hij onder een boomstam was terechtgekomen. De bezoeker probeerde volgens de politie samen met een aantal vrienden een zware boomstam op te tillen en dat ging mis. De stam viel op hem en de man overleed, ondanks de inzet van een traumahelikopter en ambulancepersoneel ter plaatse. De Solexrace is een Brabants volksfeest. Mensen kunnen meedoen op een brommer, crossmotor, quad of auto. De politie legde het evenement enige tijd stil voor onderzoek, maar gaf het terrein later weer vrij.  (ANP)||https://www.nrc.nl//nieuws/2022/08/29/overleden-man-bij-solexrace-onder-boomstam-a4140093
2022-08-29||Feestgangers gered van ponton IJmeer||Op het IJmeer bij Uitdam zijn zaterdagavond verkleumde feestgangers van een ponton gehaald. Dit meldde de NOS op basis van berichtgeving bij  NH Nieuws. Een dertigtal mensen bezocht een tweedaags feest op een ponton. Nadat ze niet werden opgehaald bracht de KNRM alle opvarenden veilig aan wal. Een van de feestgangers had de kustwacht gebeld. „Er werd gesproken over de kou en verteld dat er meerdere feestgangers onderkoeld waren. Er zouden zelfs feestgangers onwel zijn geworden”, zei een bemanningslid van een uitgerukte reddingsboot. Waarom ze niet zoals afgesproken werden opgehaald, is niet duidelijk. (NRC)||https://www.nrc.nl//nieuws/2022/08/29/verkleumd-feestgangers-gered-van-ponton-ijmeer-a4140094
2022-08-29||Column | Een overheid zonder vooruitziende blik|| Zo zag dat jeugdland eruit, het Nederland van de jaren 60 en 70. Er werd voortdurend rekening gehouden met het onvoorziene. Het was zo’n land dat als geheel over-verzekerd was: liever een extra reisverzekering dan eentje waar je niet van op aankon. Naar het buitenland? De Roosvicee ging mee, je kon niet weten.  Want het onvoorziene sloeg bij voorkeur toe over de grenzen.  Het land werd hardhandig uit de droom geholpen door de coronacrises, toen bleek dat de IC-bedden op het onsje nauwkeurig waren ingekocht, zodat elke zwaar zieke patiënt er een teveel was, en maar op transport moest naar Duitsland.  De leraren- en onderwijzerscrisis speelt al veel langer: twee onderwijzers griep, een hele school die moet sluiten. En ook de zogenaamde asielcrisis houdt aan, alsof de Nederlandse regering tot op de cent kan berekenen hoe de toekomst eruit ziet, en waar of wanneer er oorlogen en catastrofes uitbreken.  Wat is er gebeurd met de vooruitziende blik, waarin ook de tegenslag verdisconteerd zit. Hoe kan het dat Artsen zonder Grenzen in Ter Apel aan het werk  moet – en dat ligt niet in Tanzania. Is het zo onmogelijk het leger in te zetten en in minder dan een dag tenten op te bouwen, waardoor de asielzoekers tenminste droog en beschermd de nacht kunnen doorbrengen? De hele overheidsmachine is in de jaren 90 teruggebracht tot een lean and mean apparaat, waar vooral geen vlees op de botten mocht zitten; bedoeld voor een afgetrainde wielrennersnatie. Het ging ons  kennelijk zo goed, dat elke gedachte aan noodsituaties of oorlogen  volmaakt onwaarschijnlijk leek.  Ik ben in mijn jeugd veel in Tubbergen geweest, dat was een eind niet-elektrisch fietsen vanuit Denekamp. Ik ging daar op bezoek bij mijn schoolvriend P.   Nu is het nabijgelegen dorp Albergen nationaal berucht geworden met de leus: ‘Met 300 AZC’ers van kleur. Binnenkort (…) verkrachting, beroving en terreur!’  Ik kwam daar 45 jaar geleden onbekommerd, niet als ‘mens van kleur’, want die hypercorrecte naam bestond nog niet, maar wel met kroes en die lichtbruine huid.  Ja, ik kwam in mijn eentje, dat maakte vast uit.   Even dacht ik nog toen ik die haattekst las: in ieder geval houden ze zich wel aan de correcte aanduidingen. Tot ik begreep dat alleen ‘van kleur’ rijmt op ‘terreur’.  Het is verleidelijk om nu Tubbergen of Albergen de volle laag te geven, maar ik vrees dat er meer hechte dorpsgemeenschappen zijn in Nederland waar gekleurde nieuwkomers bij voorbaat verdacht zijn en ongewenst.  Onder mijn ogen zie ik het gebeuren: de implosie van Nederland als functionerende natie. Ooit was er toch een verband tussen regeren en vooruitzien.||https://www.nrc.nl//nieuws/2022/08/29/een-overheid-zonder-vooruitziende-blik-a4140122
2022-08-29||Gemiddelde WOZ-waarde woningen stijgt in één jaar met 8,6 procent||De WOZ-waarde van Nederlandse woningen is in één jaar tijd gemiddeld met 8,6 procent gestegen. Op 1 januari 2022 lag de gemiddelde WOZ-waarde (waardering onroerende zaken) op een recordbedrag van 315.000 euro, meldt het Centraal Bureau voor de Statistiek (CBS) maandag. De stijging tussen 1 januari 2021 en 1 januari 2022 verschilt sterk per gemeente. De grootste relatieve waardevermeerdering vond plaats in de gemeente Noardeast-Fryslân, waar de gemiddelde WOZ-waarde van woningen met 19,5 procent steeg naar 233.000 euro. In Amsterdam nam de WOZ-waarde met 2,1 procent veel minder hard toe dan het landelijk gemiddelde. Van de vier grote steden is Rotterdam de grootste stijger (11,4 procent), gevolgd door Utrecht met 9,8 procent. In de Noord-Hollandse gemeente Bloemendaal hebben woningen met 828.000 euro gemiddeld de hoogste WOZ-waarde, in het Groningse Pekela de laagste; 167.000 euro. Op provincieniveau steeg de gemiddelde woningwaarde in Flevoland met 11,8 procent het meest en met 6,5 procent het minst in Noord-Holland en Limburg. Wel ligt de WOZ-waarde in Noord-Holland met gemiddeld 391.000 euro hoger dan in de andere provincies. Groningen is de provincie met de laagste gemiddelde woningwaarde. Gemeenten en waterschappen gebruiken de WOZ-waarde, die de prijsontwikkeling van bestaande koopwoningen met een jaar vertraging volgt, bij de vaststelling van lokale belastingen. Bij de berekening van de gemiddelde WOZ-waarde neemt het CBS alle woningen mee, ook huurwoningen en niet-verkochte koopwoningen. De woningvoorraad verandert door nieuwbouw en sloop, wat over het algemeen leidt tot een hogere gemiddelde WOZ-waarde.||https://www.nrc.nl//nieuws/2022/08/28/gemiddelde-woz-waarde-woningen-stijgt-in-een-jaar-met-86-procent-a4140061
2022-08-29||Rutte IV moet nu de crises van de vorige kabinetten-Rutte oplossen|| „Besturen is ook fouten maken”, zei premier Mark Rutte (VVD) vrijdag, vlak nadat het kabinet  noodmaatregelen aan had gekondigd om de crisis in de opvang van asielzoekers te bedwingen. Dat hij al vaker was gewaarschuwd voor de gevolgen van het schommelende kabinetsbeleid in de afgelopen jaren – dat ertoe leidde dat opvangplekken snel werden afgeschaald bij een lagere instroom – wuifde Rutte weg. „Bij elk besluit dat je neemt, zijn er heel veel mensen die waarschuwen voor de risico’s van zo’n besluit. En toch moeten we in de politiek besluiten blijven nemen.” Een parallel met de stikstofcrisis ligt voor de hand. Het kabinet-Rutte IV komt met haastige maatregelen om verkeerde beleidskeuzes uit eerdere kabinetten-Rutte te repareren. En, daar bovenop, zijn er vragen over de uitvoerbaarheid: kán het wel, mág het wel, wat het kabinet wil?  Het kabinet maakte vrijdag met gemeenten de afspraak dat er dit jaar nog voor 20.000 statushouders een woning wordt geregeld.  Daarbij komt er een tijdelijk verbod op gezinshereniging, als statushouders nog geen woonruimte hebben. Omdat het internationaal recht een verbod niet toestaat, krijgen nareizigers alsnog een visum als zij vijftien maanden hebben moeten wachten op woonruimte. Hubert Bruls, voorzitter van de 25 veiligheidsregio’s, klonk zondag in tv-programma Buitenhof al bezorgd over de uitvoerbaarheid van de afspraken. „Geld is geen probleem”, zei hij. Maar wat wel problematisch kan zijn: „de mankracht, gezien de arbeidsmarktproblemen, de materialen die je moet bestellen, dat duurt weken. Daar maken we ons wel zorgen over. Krijgen we het wel uitgevoerd?” Dit staat nog los van de juridische bezwaren tegen een tijdelijke stop op gezinshereniging voor statushouders.  De crisis in de asielopvang, de stikstofcrisis en ook het herverdelingsvraagstuk dat zich opdringt in de onderhandelingen over de koopkracht:  kabinet-Rutte IV is in korte tijd en onder hoge druk beleid uit voorgaande jaren aan het repareren. Beleid dat grotendeels door dezelfde partijen, VVD, D66, CDA en ChristenUnie, werd bedacht of mogelijk werd gemaakt.  Het huidige kabinet had zich bij de start juist voorgenomen om meer te letten op de uitvoerbaarheid van plannen. Het nam aanbevelingen over van een Tweede Kamercommissie, die had vastgesteld dat burgers in de knel komen omdat het kabinet, de  Kamer en uitvoeringsorganisaties niet goed samenwerken. Maar in alle crises die het kabinet nu het hoofd probeert te bieden, lijkt uitvoerbaarheid het niet te winnen van draagvlak en politieke belangen. In de ChristenUnie is dit weekend onrust ontstaan door de kabinetsplannen over asiel(opvang). In een brief aan het partijbestuur en de fractie in de Tweede Kamer eisen zeker 130 leden dat de maatregelen worden teruggedraaid. Andere coalitiepartijen worstelen ook. De manier waarop VVD en D66 de afspraken uitlegden aan hun achterbannen verschilde zo van elkaar dat het om heel verschillende plannen leek te gaan. In het verkiezingsprogramma van D66 staat veel over het belang van „menswaardige” opvang, de VVD belooft al jaren een beperking van de instroom van asielzoekers. Die partij levert ook al tien jaar lang de bewindspersonen die over het asiel- en migratiebeleid gaan.  Dat regeringspartijen van opvatting verschillen, en dat ze dat graag duidelijk maken aan hun kiezers, is inherent aan politiek. Toch is de heftigheid waarmee het nu gebeurt opvallend. Het kabinet is nog geen acht maanden bezig, er komen belangrijke Provinciale Statenverkiezingen aan in maart – die leiden tot de vorming van de Eerste Kamer –  en de gedachte dat het met Rutte IV zo over kan zijn is zo aanwezig in de achterhoofden van politiek leiders, dat het eenheid in de weg dreigt te staan. Dat is nog zichtbaarder in het stikstofdossier, ook een crisis die niemand heeft kunnen overvallen. Het ene na het andere kabinet schoof beslissingen vooruit – tot er niets meer overbleef dan moeilijke keuzes, met ingrijpende gevolgen voor de landbouw.  De komende week staat het kabinet voor nóg een herstelmaatregel: de koopkracht. Die daalt dit jaar gemiddeld met 7 procent, volgens een schatting van het Centraal Planbureau en leidt ertoe dat volgend jaar bijna één op de tien kinderen in armoede zal opgroeien. Een ongekend verlies dat niet zozeer te wijten is aan beleidskeuzes, maar die wel een test zijn voor de eensgezindheid van Rutte IV – en daarmee voor de bestuurbaarheid van Nederland.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/28/rutte-iv-moet-nu-de-crises-van-de-vorige-kabinetten-rutte-oplossen-a4140123
2022-08-29||Journalist Stella Braam  35 jaar gevolgd door AIVD|| Onderzoeksjournalist Stella Braam wordt al vijfendertig jaar gevolgd door de Algemene Inlichtingen- en Veiligheidsdienst (AIVD) en voorloper BVD. Dat blijkt uit de inzage die ze kreeg in haar persoonsdossier dat de dienst sinds 1986 heeft bijgehouden over haar werkzaamheden. Het dossier telt zo’n driehonderd pagina’s, waarvan dan weer driekwart onleesbaar is gemaakt. Braam: „Ik zag dus héél veel witte pagina’s. Van wat er wel stond, schrok ik. Het geeft een naar gevoel dat ik door die dienst zo lang in de gaten gehouden ben. Blijkbaar zien ze mij als een journalist die ‘staatsgevaarlijk’ is of een bedreiging kan zijn.” In haar journalistieke carrière maakte Braam (60) naam met onthullend onderzoek naar de extreemrechtse Turkse organisatie Grijze Wolven in Nederland. Ze schreef ook over misstanden aan de onderkant van de arbeidsmarkt. Vaak was haar werk maatschappijkritisch. Tegenwoordig is ze verbonden aan The Investigative Desk, een collectief van onderzoeksjournalisten. Een deel van de  documenten gaat over haar onderzoek naar de Grijze Wolven. De BVD hield haar in de gaten, niet zozeer om haar te beschermen, maar vooral vanwege haar mogelijk waardevolle contacten in Turkse kringen, zo blijkt uit het dossier. De dienst deed actief onderzoek naar Braam en sprak onder meer met bronnen over haar. Met wie, en waar het over ging, blijft grotendeels geheim. Een onderzoeker van het Willem Pompe Instituut voor Strafrechtswetenschappen in Utrecht, met wie Braam samenwerkte, was voor haar traceerbaar.  Het dossier, dat NRC heeft ingezien, bevat persoonlijke opmerkingen over Braam. Zo zocht de dienst uit of ze familie was van Conny Braam, een van de oprichters van de Anti-Apartheidsbeweging Nederland. Dat bleek niet zo te zijn. Braam: „Gezocht is ook naar eventuele criminele antecedenten.”  Het overgrote deel van haar dossier is om uiteenlopende redenen – staatsveiligheid, werkwijze, bronbescherming – niet geopenbaard. Daarmee blijft onduidelijk of, en zo ja welke, bijzondere opsporingsmiddelen, zoals het tappen van telefoongesprekken, zijn ingezet. Informatie over lopende onderzoeken of recente informatie (de laatste vijf jaar) wordt nooit door de AIVD verstrekt. Volgens Braam is het niet waarschijnlijk dat de dienst gestopt is. Het is afgelopen 35 jaar regelmatig geactualiseerd. Braam: „Het brengt mij in een lastige positie omdat ik onderzoeksjournalist ben. Ik moet mijn bronnen kunnen beschermen. Maar zonder de wetenschap dat de AIVD gestopt is, kan ik dat niet.” Het is voor haar reden bij het ministerie van Binnenlandse Zaken bezwaar te maken tegen de gang van zaken. In deze procedure, die gesteund wordt door de Nederlandse Vereniging van Journalisten (NVJ) en het Persvrijheidsfonds, eist Braam vernietiging van de verzamelde gegevens na volledige openbaarmaking, en een einde aan het volgen van haar door de AIVD. Gebeurt dat niet, dan kan ze haar werk niet meer voluit doen, zegt ze. Braam: „Dan is mijn loopbaan als onderzoeksjournalist wel voorbij.” Dat in Nederland journalisten in de gaten worden gehouden, en de AIVD soms samenwerkt met journalisten, is niet nieuw. Hoe omvangrijk deze wettelijk toegestane praktijk is, blijft onduidelijk. Ministers van Binnenlandse Zaken hebben in antwoord op Kamervragen nooit details gegeven. Ook de AIVD zwijgt.||https://www.nrc.nl//nieuws/2022/08/28/journalist-stella-braam-35-jaar-gevolgd-door-aivd-a4140118
2022-08-29||Leden roepen ChristenUnie op zich te keren tegen asielplan regering||Zeker 130 leden van coalitiepartner ChristenUnie (CU) hebben hun partij per brief opgeroepen zich tegen het vrijdag bekendgemaakte asielplan van het kabinet te keren. De „juridisch en moreel failliete beslissingen” van de regering moeten „worden teruggedraaid”, schrijven de ondertekenaars, onder wie veel gemeenteraadsleden.  De leden willen onder meer dat de registratieplicht voor gezinshereniging in aanmeldcentrum Ter Apel wordt afgeschaft om zo de lasten te verlichten. In Ter Apel slapen al wekenlang elke nacht honderden asielzoekers buiten – een aantal dat vorige week tot zevenhonderd opliep. In reactie op die humanitaire problematiek kwam het kabinet vrijdag met een tijdelijk plan. Onder meer door voorlopig alleen statushouders met een woning in aanmerking te laten komen voor gezinshereniging en door tijdelijk te stoppen met de Turkije-deal die asielzoekers over de EU verdeelt, zou ervoor gezorgd moeten worden dat tot eind volgend jaar 1.250 minder asielzoekers naar Nederland komen. De CU-leden schrijven in de brief, waarover het Nederlands Dagblad zondag het eerst schreef en die NRC heeft ingezien, dat de partij „nimmer” mag accepteren „dat een fundamenteel recht als gezinshereniging wordt ontnomen aan vluchtelingen”. Ook willen de leden dat er meer – goede bereikbare – aanmeldcentra komen, verspreid over het land, en dat de capaciteit van immigratiedienst de IND en het COA worden uitgebreid.  De ondertekenaars halen flink uit naar coalitiepartner VVD, die ze schuldig achten aan de asielproblematiek. „Al jaren vindt er een verslechtering van de rechten van asielzoekers in Nederland plaats”, aldus de CU-leden. Volgens hen kampt Nederland niet met een asielcrisis of opvangcrisis, maar met „een beleidscrisis”, die „moedwillig zo gecreëerd is door de partij van de premier”. De VVD krijgt door de afgesproken „quasi-asielstop” nu „ook nog [haar] zin”. De briefschrijvers willen volgens het Nederlands Dagblad  en persbureau ANP een partijcongres organiseren om de crisis te bespreken. Daarvoor zijn volgens de partijstatuten 250 handtekeningen nodig. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/28/christenunie-leden-roepen-partij-op-zich-te-keren-tegen-asielplan-regering-a4140116
2022-08-29||AIVD hield onderzoeksjournalist 35 jaar in de gaten - en liet huisgenoot haar bespioneren||Stella Braam wil het nu wel eens weten. Waarom wordt zij al jaren door de Algemene Inlichtingen- en Veiligheidsdienst (AIVD) gevolgd? Braam is bijna vijfendertig jaar onderzoeksjournalist, en evenzoveel jaar heeft de inlichtingendienst haar in het vizier. Dat weet ze omdat ze haar persoonsdossier heeft mogen inzien. Braam (60) kreeg het dossier op 2 juni toegezonden, aangetekend. Ze had een envelop met een paar pagina’s verwacht, maar het dikke pak paste niet door de brievenbus. Het dossier telde zo’n driehonderd pagina’s, waarvan dan weer driekwart onleesbaar was gemaakt. Braam: „Ik zag dus héél veel witte pagina’s, maar van wat er wel stond schrok ik. Het geeft een naar gevoel dat ik door die dienst zo lang in de gaten gehouden ben. Blijkbaar zien ze mij als een journalist die ‘staatsgevaarlijk’ is of een bedreiging kan zijn.” In haar journalistieke carrière maakte Braam naam met onthullend onderzoek naar de extreem-rechtse Turkse organisatie Grijze Wolven in Nederland. De kleindochter van Hendrik Braam, oprichter van de eerste vakbond voor steenfabrieksarbeiders, schreef ook over misstanden aan de onderkant van de arbeidsmarkt. Ze werkte undercover als kamermeisje, schoonmaakster, keukenhulp en inpakster. Vaak was haar werk maatschappijkritisch. Tegenwoordig is ze verbonden aan The Investigative Desk, een onderzoekscollectief dat onder meer in NRC publiceert. Bij het lezen van haar dossier kwamen herinneringen terug aan de tijd dat ze schreef over de Grijze Wolven. Dat was een angstige periode, waarbij zij en een collega met de dood bedreigd werden. De voorloper van de AIVD, de Binnenlandse Veiligheidsdienst (BVD), bleek haar ook toen al in de gaten te houden. Niet zozeer om haar te beschermen, maar vooral vanwege haar mogelijk waardevolle contacten in Turkse kringen, zo blijkt uit het dossier. De dienst sprak ook met bronnen over Braam. Met wie, en waar het over ging, blijft grotendeels geheim. Braam: „Eerst moest ik huilen bij het lezen van het dossier, daarna werd ik boos. Wat heeft die dienst bezield om mij vanaf mijn eerste stappen in de journalistiek te volgen. Als je daar eenmaal een dossier hebt, kom je er niet meer vanaf. Blijkbaar staat er een kruisje achter mijn naam.”  Het dossier - dat deze krant heeft ingezien - bevat persoonlijke opmerkingen over Braam. Zo zocht de dienst uit of ze familie was van Conny Braam, een van de oprichters van de Anti-Apartheidsbeweging Nederland. Dat bleek niet zo te zijn. Braam: „Gezocht is ook naar eventuele criminele antecedenten.” Ze vindt het „lasterlijk” om te lezen dat ze een ‘journalist tussen aanhalingstekens’ genoemd wordt in de stukken, en dat ze niet uit „onverdachte hoek” kwam. Braam: „Ergens staat opeens ‘Eline Braam spreekbuis van de PKK’. Alsof ik dat ben.”  De eerste (leesbare) stukken in haar dossier zijn uit 1986, het laatste document dateert van 2017. Dat is het Elsevier-artikel ‘Erdogans Knokploegen in Nederland: wie zijn zij?’ van Nikki Sterkenburg. Braams naam staat er één keer in, als auteur van een boek over de Grijze Wolven. Braam: „Het systeem slaat dus aan op mijn naam. Hoe werkt dat?” Het overgrote deel van haar dossier is om uiteenlopende redenen – staatsveiligheid, werkwijze, bronbescherming - niet geopenbaard. Daarmee blijft onduidelijk of, en zo ja welke, bijzonder opsporingsmiddelen, zoals het tappen van telefoongesprekken, zijn ingezet. Braam: „Het is heel onvolledig. Dat maakt mij onrustig. Als dit maar een fractie is wat ze over mij hebben bijgehouden, vraag ik mij af wat ze mij niet laten lezen. Het blijft maar door mij hoofd gaan: waarom hebben ze mij zolang gevolgd? En wie heeft toegang tot mijn dossier?” Als het om bronbescherming gaat, heeft de AIVD overigens niet heel erg zijn best gedaan, vindt Braam. Uit de pagina’s die niet gecensureerd zijn, blijkt dat de BVD in 2001 en 2004 een bron had bij de Turkse Federatie Nederland. Een onderzoeker van het Willem Pompe instituut voor Strafrechtswetenschappen in Utrecht, met wie Braam samenwerkte, was voor haar traceerbaar. Ook hij zou de dienst over haar werk geïnformeerd hebben. Braam: „Dat maakt het unheimisch, want de onderzoeker woonde in mijn huis en had toegang tot mijn computer.” Na het lezen van haar dossier probeerde Braam in contact te komen met de man. „Hij nam niet op. Daarna stuurde ik een appje, dat ik hem dringend wilde spreken. Hij reageerde niet, hoewel hij tot dan toe altijd terugbelde. Dan denk ik: is hij ingeseind? Ik weet het niet.” Tegenover NRC ontkent de onderzoeker dat hij samenwerkte met de AIVD. De informant van de AIVD  woonde bij Stella Braam in huis. Hij had toegang tot haar computer. Informatie over lopende onderzoeken of recente informatie (de laatste vijf jaar) wordt nooit door de AIVD verstrekt. Maar volgens Braam is het niet waarschijnlijk dat de dienst de laatste jaren gestopt is. Haar dossier is afgelopen vijfendertig jaar regelmatig geactualiseerd. Braam: „Het brengt mij in een lastige positie omdat ik onderzoeksjournalist ben. Ik moet mijn bronnen kunnen beschermen. Maar zonder de wetenschap dat de AIVD gestopt is, kan ik dat niet.” Sinds ze haar dossier gelezen heeft, verkeert ze in onzekerheid, zegt ze. „Gisteren moest ik een bron spreken over een gevoelig onderwerp. Hij wilde dat telefonisch doen, maar toen heb ik hem uitgelegd dat ik de bronbescherming niet kon garanderen. Mijn positie is lastig geworden.” Hoeveel journalisten door de AIVD worden gevolgd is niet bekend. Ministers van Binnenlandse Zaken hebben daar in antwoord op Kamervragen nooit iets over willen zeggen. En ook de AIVD zwijgt. Duidelijk is dat Stella Braam niet de enige is.  Het overkwam ook freelancer Frénk van der Linden (64). Hij vroeg in 2015 eveneens zijn persoonsdossier op. „Ik stond uiteindelijk vrijwel met lege handen. Van het dossier van 25 pagina’s waren 22,5 pagina’s wit.” Een patroon in de verstrekte informatie zag hij niet. Maar toch was het opvallend om iets te lezen over zijn trip met een nachtboot naar Engeland toen hij op weg was om een voormalige Zuid-Afrikaanse spion te interviewen. De oudste stukken over hem zijn uit de jaren tachtig. Hij schreef destijds over de plaatsing van kruisraketten. Het ging ook over de reizen naar het Midden-Oosten die hij maakte als journalist van weekblad De Tijd. „Volgens een bron op de redactie zou ik met geradicaliseerde denkbeelden zijn teruggekeerd. Tja, ik had meer oog gekregen voor de positie van de Palestijnen. Dat mogelijk een collega de BVD bediende, daar werd ik treurig van.” Illustratie Sebe Emmelot
 Toen een tv-programma aandacht aan het volgen van Van der Linden wilde besteden, kreeg de journalist een telefoontje van de dienst. „Ik werd min of meer gesommeerd om naar het ministerie te komen. Daar werd mij verzekerd dat ze gewetensvol te werk gingen. Ze deden een beroep op mij om er geen kwestie van te maken en niet deel te nemen aan het tv-programma. Dat was een bizarre sessie.” Van der Linden was ’s avonds wel op tv. De laatste tijd gaat het iets beter met het openbaar maken van documenten door de AIVD, vindt Roger Vleugels. Hij is een specialist in openbaarheid van overheidsinformatie en staat onder meer journalisten bij die willen weten of zij gevolgd zijn door de AIVD. Dat leidde tot voor kort niet tot veel beweging bij de dienst. Maar dat is aan het veranderen, signaleert hij. „Ze weten dat de rechtbank Den Haag de beroepszaken tegen de AIVD serieuzer aanpakt. De dienst verstrekt meer informatie dan vroeger. Ik zie sinds 2021 een golfje van vooruitgang in de zeven zaken die ik sindsdien heb gevoerd. Erik Akerboom, die sinds 2020 directeur-generaal van de AIVD is, vindt dat de wet correct moeten worden toegepast. Het werk van de Commissie van Toezicht op de Inlichtingen- en Veiligheidsdiensten (CTIVD) helpt ook bij het binnen de wet houden van de AIVD.” Vleugels helpt niet alleen journalisten, hij houdt ze ook in de gaten, zo blijkt. Want hij weet, onder meer uit een Duits parlementair onderzoek: een deel van de beroepsgroep werkt juist samen met de inlichtingendiensten (zie kader). Volgens Vleugels is er een categorie journalisten van wie ongewild informatie bij de diensten terecht komt. Bij hen spelen mensen in hun omgeving gegevens door. Daarnaast zijn journalisten soms zelf informant, zij leveren al dan niet op gezette tijden informatie. Tot slot heb je infiltranten, die vanuit de AIVD in de journalistiek gaan werken. „Maar dat komt bijna niet voor.” Ook voor onderzoekers als Vleugels blijft het gissen naar de precieze omvang van de volgpraktijken van de dienst. De gebrekkige openheid van de AIVD en de belemmering van haar werk als onderzoeksjournalist, waren voor Stella Braam de reden om deze maand bij het ministerie van Binnenlandse Zaken bezwaar te maken tegen de gang van zaken. In deze procedure - die gesteund wordt door de Nederlandse Vereniging van Journalisten (NVJ) en het Persvrijheidsfonds – eist Braam vernietiging van de verzamelde gegevens na volledige openbaarmaking, en een einde aan het volgen van haar door de AIVD. Gebeurt dat niet, dan kan ze haar werk niet meer voluit doen, zegt ze. Braam: „Dan is mijn loopbaan als onderzoeksjournalist wel voorbij.” Sinds 2016 genieten journalisten overigens enige bescherming tegen de opsporingsmethoden van de AIVD en de militaire evenknie MIVD. De diensten mogen alleen bijzondere opsporingsmiddelen – zoals het afluisteren van telefoongesprekken – tegen journalisten inzetten bij „zwaarwegende operationele belangen”, zoals concrete aanwijzingen van een direct gevaar voor de nationale veiligheid. Sinds 2016 genieten journalisten enige bescherming tegen de methoden van de AIVD. Aanleiding voor de aanscherping was de veroordeling van Nederland in 2012 door het Europese Hof voor de Rechten van de Mens (EHRM) in een zaak aangespannen door De Telegraaf. De AIVD had twee journalisten van die krant, Bart Mos en Joost de Haas, afgeluisterd om hun bronnen te achterhalen. De AIVD moet nu de rechtbank Den Haag, de minister en de Toetsingscommissie Inzet Bevoegdheden (TIB) om toestemming vragen om bijzondere opsporingsmiddelen tegen journalisten te gebruiken. Dat laat onverlet dat de dienst de wettelijke bevoegdheid heeft om journalisten te werven als informant of infiltrant. „Al die voorbeelden van journalisten die samenwerken met geheime diensten, en journalisten die zonder dat ze het weten worden gevolgd door dezelfde diensten, leiden tot wantrouwen richting de journalistiek”, concludeert Braam. „Het maakt mij ook onrustig. Wie zijn al die collega’s? Hoever gaat deze praktijk?” Braam roept journalisten op om hun persoonsdossier op te vragen. „Het is maar een kleine moeite en misschien krijgen we dan enige zicht op de omvang van deze praktijk.” Terwijl de ene journalist heimelijk gevolgd wordt, probeerden inlichtingendiensten andere collega’s te bewegen om samen te werken. Iets wat niet altijd lukt. Maar nauwe banden met de journalistiek waren er altijd. J.L. Heldring Foto Vincent Mentzel Oud-NRC-hoofdredacteur J.L. Heldring reisde in 1960 op kosten van de BVD naar de Sovjet-Unie, zo staat in zijn biografie. En Jan Heitink combineerde zijn baan als adjunct-hoofdredacteur van De Telegraaf met „hand- en spandiensten” voor de BVD, schreef mediahistorica Mariëtte Wolf. Heitink kreeg een „onkostenvergoeding” van 300 gulden per maand van de dienst. Dagblad Trouw kon in 1979 melden dat hoofdredacteur Jacques den Boer van het nieuwsmagazine Nieuwsnet ontslagen was vanwege zijn contacten met de BVD. Dat jaar kreeg de Tweede Kamer ook een boze brief van de Nederlandse Vereniging van Journalisten (NVJ) over een BVD-medewerker die een NOS-manager had benaderd voor meer anti-Rusland en pro-Amerika-nieuws in het Journaal. De NVJ protesteerde al in 1973 tegen een BVD’er die zich als journalist van Vrij Nederland had voorgedaan om informatie uit linkse kringen los te krijgen.  In 1996 verklaarde voormalig BVD-chef Arthur Docters van Leeuwen voor de rechtbank dat oud-journalist Willem Oltmans gevolgd was. Niet omdat hij onbetrouwbaar was, zei Docters, maar omdat hij contacten had met personen die de veiligheid van de staat in gevaar brachten. Oltmans mocht ook zijn persoonsdossier inzien, maar het dikke pak papier was teruggebracht tot een dun mapje met veel weggelakte gegevens. Willem Oltmans Foto ANP Rudie van Meurs (82), een van de grondleggers van de onderzoeksjournalistiek in Nederland,  herinnert zich hoe hij als jonge verslaggever in de jaren zestig benaderd werd door een adjudant van politie uit Zaandam die voor de BVD werkte. Van Meurs: „Of ik informatie kon leveren over studenten van de Nederlandse Christen-Studenten Vereniging die veelvuldig naar landen reisden die voor de dienst bedenkelijk waren. De adjudant beloofde een vergoeding maar vooral zou hij zorgen voor aanzien en primeurs waarmee ik de blits kon maken.” Twee dagen later tipte hij Van Meurs dat uit een KLM-vliegtuig een lading goud was gestolen. Het bleek te kloppen en Van Meurs had een primeur. „Maar tussen de adjudant en mij is het nooit wat geworden.” Om toch informatie van hem los te krijgen liet de BVD Van Meurs bij Trouw bespioneren door collega Gijs Brandsma. „Een merkwaardige man”, herinnert Van Meurs zich. „Later las ik in NRC dat Gijs toegaf dat hij voor de BVD werkte.” De kwestie was in 1975 aanleiding voor de NVJ om uit te spreken dat „het lidmaatschap van de vereniging onverenigbaar is met het verstrekken van informaties aan inlichtingendiensten”. Gijs Brandsma De AIVD benaderde ook Maarten Zeegers die als undercover-journalist Haagse moskeeën bezocht, meldde NRC in 2019. In een eerste gesprek kwam er een envelop met geld op tafel, het tweede gesprek cadeaus en vliegtickets, waarna tevergeefs geprobeerd werd hem informatie te ontfutselen. Journalist Anthon Keuchenius werd begin deze eeuw benaderd door de AIVD, na een reportage in Jemen. Eenmaal thuis belde „meneer M.” van de dienst die wilde praten en koffie drinken. Het verzoek was inlichtingen te verzamelen. Keuchenius weigerde, schreef hij in NRC in 2019. Een AIVD-infiltrant die als journalist werkte, was Paul Kraaijer. Terwijl hij zich uitgaf als Trouw-journalist infiltreerde hij vanaf 1986 in extreem-linkse kringen, vertelde hij zelf tegen De Telegraaf en Nieuwsuur.  Het radioprogramma Argos onthulde in 2011 dat Ben Jebbink (later KRO) eind jaren tachtig gerekruteerd werd als informant en infiltrant. Hij was student journalistiek in Utrecht, een perfecte dekmantel. Jebbink infiltreerde in de kraakbeweging maar hield er naar eigen zeggen mee op toen hij een envelop met 75 gulden kreeg van zijn contactpersoon. Wim Bartels was in 2007 journalist voor het Algemeen Dagblad. Hij werkte echter ook voor de Militaire Inlichtingen- en Veiligheidsdienst (MIVD), bleek uit het onderzoek van Argos. Dezelfde MIVD zette een NOS-correspondent onder druk om informatie door te spelen, schreef voormalig NOS-hoofdredacteur Hans Laroes in 2012 in zijn boek De littekens van de dag. Nederlandse journalisten die in Afghanistan hadden gewerkt tijdens de oorlog tegen de toenmalige Sovjet-Unie werden binnengehaald als informant, en in een enkel geval als analist. „Zo hebben we snel meters kunnen maken”, vertelde een oud-MIVD-agent tegen NRC in 2021. Zeven Nederlandse sportverslaggevers gingen in 2008  in op het verzoek van de AIVD om informatie te verzamelen tijdens de Olympische Zomerspelen in China, onthulde De Telegraaf in 2012 op basis van „goedingelichte bronnen”. In 2019 schreef de Volkskrant dat Bas van Hout tussen 1997 en 2002 informatie gedeeld had met de BVD. De misdaadjournalist van onder andere Panorama, De Telegraaf en Nieuwe Revu voerde tientallen gesprekken met de dienst. Algemeen secretaris Thomas  Bruning van de Nederlandse Vereniging van Journalisten (NVJ) vindt het „alarmerend” dat een „volbloed onderzoeksjournalist” als Stella Braam tientallen jaren is gevolgd. „Wij steunen haar bezwaarprocedure, samen met het Persvrijheidsfonds.” Het is volgens Bruning belangrijk dat er helderheid komt. Dat geldt volgens hem ook voor journalisten die samenwerken met inlichtingendiensten. „Zoiets keuren wij overigens volstrekt af.” De AIVD zegt desgevraagd niet „in gesprek” met NRC te gaan over het dossier van Stella Braam.||https://www.nrc.nl//nieuws/2022/08/28/aivd-hield-onderzoeksjournalist-35-jaar-in-de-gaten-en-liet-huisgenoot-haar-bespioneren-a4139991
2022-08-29||Russen op straat: visumstop raakt niet de juiste groep||Geen Spaanse strandvakanties meer, geen wandelingen door middeleeuwse straatjes van Italiaanse steden, of trektochten door Scandinavië. Dat is wat de door enkele Europese landen fel bepleite visumstop voor Russische toeristen beoogt, die deze week door EU-ministers in Praag wordt besproken. Zondag berichtte The Financial Times dat de EU overweegt een visumovereenkomst met Rusland uit 2007 op te schorten, waarmee de aanvraag van visa voor Russen nog moeilijker en duurder wordt.  Het opgelaaide visumdebat leidt in Rusland tot verontwaardiging. Defensieminister Sergej Sjoigoe noemde het plan voor een visumstop een „uiting van nazisme en russofobie.” Maar Daniil Sergejev blijft er rustig onder. Hij is directeur van Visachod, een van de vele Moskouse visumbureaus die Russen helpen bij de aanvraag van een Schengenvisum. Hij weet „honderd procent zeker” dat een totaalverbod er niet zal komen. Maar ook een verbod op toeristenvisa, zoals de Tsjechische minister van Buitenlandse Zaken, Jan Lipavský,  bepleit, lijkt hem juridisch onhaalbaar. „Kun je een Russische burger met een geldig visum de toegang tot het Schengengebied ontzeggen? Of verbieden via Letland of Estland door te reizen naar zijn eindbestemming? Ik denk het niet.” Landen die dat willen, zullen volgens hem een nationaal reisverbod instellen. Tsjechië en Polen perkten de afgifte al in februari   drastisch in. Zo ging Polen  van ruim 32.000 visa naar 4.500, aldus Poolse media.  Estland schortte de afgifte vorige week helemaal op, naar eigen zeggen omwille van de „nationale veiligheid”. Die maatregel raakt volgens Reuters zo’n 50.000 Russen met eerder door Estland afgegeven visa.  30 procent van de 140 miljoen Russen heeft een internationaal paspoort Deze maand rezen vragen over de behandeling van Russische burgers door Europese douanes en politie. Een Russische  zou  aan de Estste grens zijn geweigerd en haar tweejarige Griekse visum ongeldig gemaakt. „Ze zeiden dat zij de baas zijn en zelf mogen beslissen”, aldus de vrouw op Telegram.  Maar ook  Oekraïners die langere tijd in Rusland verbleven zouden aan de grens zijn tegengehouden. Zo kreeg een Oekraïense studente die via Estland naar familie in Charkov wilde reizen, te horen dat ze maar in Rusland moest blijven. „Maar dat gaat niet, mijn moeders huis wordt gebombardeerd”, aldus de 28-jarige tegen de Russische nieuwssite Holod. France24 meldde onlangs dat Russen bij Franse toeristische trekpleisters worden geweigerd. De vraag rijst welke groepen het meest  geraakt  worden door een visumstop.  Landen die nu  pleiten voor een visumverbod gaven al sinds 2020 geen visa af vanwege de pandemie, vertelt visumdirecteur Sergejev. „De Baltische landen zijn ook niet erg populair onder Russische vakantiegangers. Dat zijn Frankrijk, Spanje, Griekenland en Italië.” Hij denkt niet dat die landen de economische voordelen van het Russische toerisme op het spel willen zetten. Een Duits verbod houdt hij evenmin voor mogelijk. „De Duitsers hebben de Berlijnse Muur neergehaald. Dit lijkt me voor de Duitsers volstrekt absurd.” Bondskanselier Olaf Scholz sprak zich vorige week inderdaad uit tegen een visumstop.  Daarbij is een vakantie in Europa voor relatief weinig Russen weggelegd. Ongeveer  30 procent van de 140 miljoen Russen beschikt over een internationaal paspoort. Een nog kleiner percentage  heeft de financiële middelen om te reizen. De snelste  luchtroute loopt via Turkije, een monopoliepositie die door Turkse en Russische luchtvaartmaatschappijen flink wordt uitgebuit. Volgens Sergejev zijn armere mensen, zoals studenten en gezinnen, de dupe. „Rijke Russen vinden altijd wel een manier.” Dat lijkt  het geval. Zo werd  Tatjana Navka, sportvrouw en echtgenote van Kremlin-woordvoerder Dmitri Peskov, het mikpunt van woede  toen zij een video deelde op (het in Rusland geblokkeerde) Instagram, waarop te zien is hoe zij zich  vermaakt in een Grieks restaurant. Mogelijk deed Navka, die op de sanctielijst staat, met een jacht een  Grieks eiland aan. Ze verwijderde de video, Athene ontkende haar bezoek.  Echt geraakt door de reisbeperkingen worden studenten, academici, activisten en vervolgde minderheden, zeggen critici. Zij hebben nu al grote moeite een Schengenvisum te bemachtigen. Studenten- en humanitaire visa moeten uitkomst bieden, maar die weg blijkt traag en lang niet voor iedereen toegankelijk. „Wij zien ontzettend veel Russen die in zware nood verkeren”, vertelt Ellen Rutten telefonisch vanuit Amsterdam. Rutten is hoogleraar Slavistiek en mede-oprichter van een Europese Universiteit voor bedreigde academici uit Oost-Europa en Rusland. Voor Russen zijn  de opties steeds beperkter. „Nu moeten Russen in Nederland politiek asiel aanvragen.  Maar als je niet gearresteerd bent geweest, moet je bewijzen dat je toch gevaar loopt. Dat kan niet iedereen.”  Bedreigde Russen zien juist vanwege de visum-ellende  af van vertrek naar Europa. Velen stranden in landen als Azerbeidzjan, Turkije of Kazachstan. Rutten betreurt het dat de discussie zich nu richt op vakantie vierende Russen. Ze begrijpt de gevoeligheden, maar zou graag zien dat de voorwaarden voor humanitaire en academische visa worden versoepeld. „Dat is logistiek  niet eenvoudig, maar Russen in nood moeten juist makkelijker naar Europa kunnen komen. Nu dreigt het tegenovergestelde te gebeuren.” Of Russen al visa hamsteren? Sergejev merkt er weinig van. De wachttijd voor een  Europees visum is weliswaar enkele maanden, maar dat komt volgens hem door de pandemie. Consulaten zijn nog  bezig die rijen weg te werken, van extra drukte is geen sprake. „Ik ken niemand die gelooft dat Europa deze beslissing echt zal nemen.” Foto Yulia Nevskaya
 „Eventjes dan”, lacht  uroloog Roman, die met zijn vrouw en zoontje net het  hotel aan de drukke Tverskaja-boulevard verlaat. Hun achternaam noemen ze liever niet. Ze zijn onderweg naar het station aan de overkant.  Vandaar gaat de reis per expres-trein naar het vliegveld en dan vier uur vliegen naar huis. Het gezin komt uit de Siberische stad Barnaoel in het uitgestrekte  Altaj-gebergte, aan de grens met Kazachstan en Mongolië. Het berggebied is tijdens de pandemie populair geworden onder Russische vakantiegangers. In Europa zijn de drie „ helaas” nog nooit geweest.  Julia droomt stiekem  van een reis naar Spanje en Italië, maar ze weet niet of dat er ooit van zal komen. „Een visumaanvraag is voor ons een hele onderneming”, vertelt Roman. Het dichtstbijzijnde Europese consulaat ligt 250 kilometer verderop in Novosibirsk. „Daar moeten we  dan minstens twee keer naar toe. Ze vinden de visumdiscussie die in Europa is ontstaan over Russische toeristen „onprettig.”  „Het maakt onze isolatie steeds groter”,  zegt Roman. „Maar als Europa het zo  beslist, dan kunnen wij daar niets aan doen. We hopen dat het niet zover zal komen.” Dan moeten ze door, om trein en vliegtuig niet te missen. Nog een snelle foto? „Vooruit”, en dan gaan ze ervandoor.  Foto Yulia Nevskaya Sergej en Aleksej halen een broodje bij een kiosk naast de metro in het hippe zakengebied bij het plein Tverskaja Zastava. De sportief geklede IT-specialisten hebben als geen  ander de impact van de westerse  sancties gemerkt. Ze werkten voor Price Waterhouse Coopers, maar toen het bedrijf dit jaar uit protest tegen de Russische inval in Oekraïne de deur dichttrok, ging het   over in Russische handen. Nu werken  ze onder de naam   ‘Technologie van Vertrouwen’.   De twee mannen gaan allebei graag naar Europa op vakantie, met de auto via Wit-Rusland of Finland. Maar ze moesten in het verleden ook regelmatig voor zaken in het Schengen-gebied zijn. Sergej: „Conferenties, trainingen, bijeenkomsten met klanten. Voor de pandemie ging het makkelijk. Nu is het duur omdat we via Turkije moeten gaan, en moeilijk om te regelen.” De twee maken zich zorgen over de politieke ontwikkelingen en over hun baan, maar ze denken niet dat het tot een reisverbod  zal komen. Aleksej: „Er zijn toch  al gerichte sanctielijsten?  Een algeheel verbod zou  heel raar zijn. Waarom moeten alle Russen gestraft worden?” Foto Yulia Nevskaya „Frankrijk, Nederland, Luxemburg, België”, somt student design Anastasia de Europese landen op die ze  al bezocht. Ze staat met haar vriendin Alisa  in de zomerhitte voor het drukke Wit-Russische Station in het centrum van Moskou. Liever geven de twee hun achternaam niet. Alisa – zwarte zonnebril, mintgroene jurk – is bijna klaar met haar studie journalistiek. Ze wil graag verder studeren als theatermaker of regisseur en overweegt om dat in Europa te doen, of  daar een baan te zoeken. De vraag is of dat straks nog  kan. De twee zijn teleurgesteld over de Europese visumdiscussie. Anastasia: „Dit is niet de juiste weg om druk uit te oefenen. Wat kunnen wij veranderen? Gewone Russen hebben helemaal geen invloed op de politiek. Dit voelt meer als een vernedering. Stel je voor dat zoiets zou gebeuren in een van jullie landen. Zouden wij jullie dan weigeren?” Alisa is het met haar vriendin eens dat een inperking van toerisme niets zal uithalen.  „Wie ergens heen wil, zal altijd wel een manier vinden om er te komen. Het zal alleen ingewikkelder worden, en misschien  via ondergrondse middelen. Maar dat willen wij helemaal niet. Wij willen gewoon graag de wereld zien.” Foto Yulia Nevskaya Roman zit op een bankje voor het  standbeeld van Sovjet-schrijver Maksim Gorky. Hij   is etnisch Rus maar in Kazachstan geboren en heeft daarom geen last van een eventueel visumverbod. Nog niet, want hij was  bezig de Russische nationaliteit aan te vragen. Dat proces staat vanwege alle geopolitieke spanningen en onzekerheden op pauze. Kazachstan accepteert geen dubbele nationaliteit en de  situatie in Oekraïne heeft ook de relaties tussen Rusland en Kazachstan op scherp gezet. „Mijn hele familie woont daar, ik wil niet riskeren dat ik ze straks niet meer kan zien.” Roman werkt als sommelier in een restaurant en houdt van Europese wijnen. Hij zou het jammer vinden als Europa onbereikbaar wordt,  maar acht een visumstop  niet ondenkbaar.   De discussie  bewijst voor hem dat Europese politici  heel weinig begrip hebben van de situatie in Rusland. „Hier in Moskou is het leven modern, maar in de regio’s is de situatie  totaal anders.” Roman kan het weten; hij woonde tien jaar in Samara in de Oeral.  Volgens hem zal een visumstop voor toeristen  verkeerd uitpakken. „Dit gaat de huidige regering alleen maar sterker maken. Daarbij hebben Russen zoveel andere mogelijkheden om te reizen. Sinds de pandemie hebben ze hun eigen land ontdekt.”  Foto Yulia Nevskaya „Natuurlijk ben ik in Europa geweest. Maar dat was voor de pandemie, dus dat is al wel drie jaar geleden”, vertelt Viktoria. De in koperkleurige zomerjurk geklede vrouw    heeft haast om bij een afspraak komen, maar wil wel kort een reactie geven  en poseren voor de foto.  Viktoria is onderdirecteur van een onderneming in de im- en export. Haar bedrijf heeft kantoren in Europa en andere landen. De naam wil ze niet noemen, net als haar eigen achternaam. „Natuurlijk ben ik tegen een reisverbod, maar ik kan nergens invloed op uitoefenen, dus het maakt me niet uit. Dan kies  ik wel  andere landen om op vakantie te gaan. Turkije is nu heel populair, Vietnam, Thailand.” Net als de meeste andere Russen is ze ervan overtuigd dat een inperking van toeristenvisa politiek niets zal uithalen. Voorlopig vraagt ze haar medewerkers dan ook niet om een  visum aan te vragen voor in het najaar geplande Europese zakenreizen, zoals sommige andere bedrijven wel doen. Want eigenlijk gelooft ze niet dat het zover komt. Als bijvoorbeeld  Letland toch  een inreisverbod instelt? „Dan reizen we niet meer naar Letland. Ook goed.”     ||https://www.nrc.nl//nieuws/2022/08/28/visumstop-raakt-niet-de-juiste-groep-russen-a4140102
2022-08-29||Rechtersverenigingen klagen EU aan om miljardensteun aan Polen||Vier Europese rechtersverenigingen hebben de Europese Unie aangeklaagd omdat die een coronaherstelplan van ruim 35 miljard euro voor Polen heeft goedgekeurd. De verenigingen hebben bezwaar aangetekend bij het Hof van Justitie van de EU, laten ze volgens internationale persbureaus zondag weten in een verklaring. De verenigingen vinden dat de voorwaarden die de Commissie aan het Oost-Europese land heeft gesteld voor het geld uit het coronaherstelfonds „tekortschieten bij wat nodig is om effectieve rechtsbescherming in Polen te verzekeren”.  De Europese Commissie ging, op basis van enkele voorwaarden, in juni akkoord met de aanvraag van Polen voor bijna 24 miljard aan subsidies en 11,5 miljard euro aan goedkope leningen. Het Europese bestuursorgaan had Polen die gelden lange tijd onthouden omdat het land de rechterlijke macht zijn werk niet onafhankelijk zou laten doen. Uiteindelijk zwichtte de Commissie na concessies van de regering in Warschau, die onder meer een omstreden tuchtkamer voor rechters die kritisch zijn op de regering ophief. Ook werd de druk op de EU steeds groter omdat Polen zich hard inzet om buurland Oekraïne door de oorlog te helpen en veel vluchtelingen opvangt. Maar volgens de vier verenigingen – waaronder de Association of European Administrative Judges – is de Europese Commissie niet streng genoeg geweest voor Polen. Zo zou de opgeheven tuchtkamer voor rechters in andere vorm onder een nieuwe naam zijn werk nog steeds kunnen doen.  Als ze gelijk krijgen van het Europese Hof van Justitie, willen de rechtersverenigingen dat de EU de goedkeuring voor het coronaherstelplan intrekt. De Commissie leeft al lange tijd op gespannen voet met de nationalistische regering in Polen, die zij verwijt de democratie te ondermijnen. ||https://www.nrc.nl//nieuws/2022/08/28/rechtersverenigingen-klagen-eu-aan-vanwege-miljardensteun-aan-polen-a4140101
2022-08-29||Botic van de Zandschulp werd binnen een jaar een van de beste tennissers ter wereld||Botic van de Zandschulp wiebelt op zijn benen. Op baan 13 van het Nationaal Tennis Centrum in Amstelveen is hij op verzoek van conditietrainer Miguel Janssen op een paar kleine pilonnetjes gaan staan, en nu zoekt de beste tennisser van Nederland schutterig naar zijn balans terwijl hij behoedzaam zijn voeten van pilon naar pilon verplaatst. Een goede oefening om zijn enkels sterker te maken,  zijn beenspieren aan te spannen, en „om zijn volledige aandacht erbij te krijgen”, zegt Janssen. Twee uur van elke dag besteedt Van de Zandschulp aan fysieke training om zijn lichaam voor te bereiden op de uitputtingsslag die het spelen van een tenniswedstrijd kan zijn. Het begint met een uitgebreide warming-up, met rekken en strekken. Daarna is er veel aandacht voor trainen met weerstand, in de vorm van oefeningen met elastieken banden om de benen, en voor de cöordinatie van  handen en voeten, waarmee telkens kleine pasjes  op de voorvoeten gemaakt moet worden. Er komt een basketbal, voetbal, pilonnen en  een badmintonshuttle bij kijken – de afwisseling houdt het interessant, zegt Van de Zandschulp tussen twee oefeningen door. Na afloop volgt een  cooling-down, en dan nog twee uur tennistraining. Zijn fysieke gesteldheid is een van de redenen waardoor hij het afgelopen jaar heeft kunnen klimmen naar plek 22  van de ATP-ranking, zegt Van de Zandschulp op de laatste dag voordat hij naar de Verenigde Staten reist. Het is een paar weken voor de US Open, het toernooi waarop hij vorig jaar doorbrak. „Het zat er al wat langer aan te komen”, zegt hij terugkijkend. „Ik was het hele jaar goed aan het spelen, haalde bij elke grand slam voor het eerst het hoofdtoernooi, maar ik had het gevoel dat de echte doorbraak nog moest komen.”  Van de Zandschulp begon in de kwalificaties, haalde  het hoofdtoernooi en werd  pas  in de kwartfinale uitgeschakeld door Daniil Medvedev, de latere winnaar. Door zijn prestatie sprong Van de Zandschulp van plek 117 naar plek 62.   Als deze maandag  de editie van 2022 van de US Open begint, is  Van de Zandschulp als  21ste  geplaatst. Hij houdt sinds dit jaar bij elke grand slam  twee weken vrij, in het geval hij weer zo ver komt.       Hoe is het je gelukt na de US Open te blijven stijgen op de ranglijst? „Mijn basisniveau is beter geworden.   Doordat ik tegen betere jongens moest spelen, kon  ik  groeien naar het niveau dat nodig is om ATP-toernooien te kunnen spelen. Ik kon hiervoor al een heel hoog niveau halen vanuit mezelf, maar het kwam er niet vaak genoeg uit  in wedstrijden. Ik kan het nu week in, week uit laten zien, en kan meer  standaard van jongens winnen die onder me staan. ” Is het zo simpel geweest?   „Het is eigenlijk ineens heel snel gegaan. Als je op de US Open van iemand als Casper Ruud [de huidige nummer 7 van de wereld, red. ] wint, dan is dat een bevestiging dat je goed bezig bent. Door mijn prestaties op dat toernooi ben ik veel zelfverzekerder geworden.      „Ik  zit fysiek ook een stuk beter in elkaar, ik kan op mijn lichaam vertrouwen als ik speel. Dat geeft een rustgevend gevoel. Ik vond het vroeger moeilijk als ik kleine pijntjes had. Dan voelde ik me beperkt en dan speelde ik niet voluit. Nog steeds heb ik dat wel eens, maar op dit moment tennis ik pijnvrij. Dan kun je lekker spelen. „Dit was pas mijn eerste jaar op de ATP-tour. Elk toernooi dat ik speelde, was voor mij de eerste keer. Dus ik heb nog moeten ontdekken wat ik fijn vind, wat voor mij werkt.  Eigenlijk was dit voor mij een leerjaar.” Je staat in de top 25 van de wereld en je noemt dit een leerjaar. „Ja, dat is een beetje het rare. Ik geniet er af en toe iets te weinig van dat het zo goed gaat. Maar het laat zien dat er nog meer mogelijk is. Volgend jaar wil ik het optimale jaar hebben.” Je bent perfectionistisch, en dat zat je vroeger nog wel eens in de weg. Ben je  mentaal sterker geworden? „Ik heb dat perfectionistische nog steeds, ik denk dat dat ook wel goed is als je de top wil halen. Maar soms ben ik niet tevreden met mijn eigen spel waardoor ik alleen maar slechter ga spelen. Ik kan daar gelukkig steeds beter mee omgaan, zeker in vergelijking met vorig jaar.”  Botic van de Zandschulp: „Als Kyrgios zo stoïcijns zou zijn als ik, zou hij zijn niveau niet halen.”  Foto Olivier Middendorp Heb je daar hulp bij gehad? „Ik ben toen ik jong was een paar keer bij een sportpsycholoog langsgeweest, maar de laatste jaren niet meer. Ik denk dat het een kwestie is van keer op keer ergens tegenaan lopen, dan ga je er vanzelf een oplossing voor zoeken. Ik ben nu wat ouder en wijzer, dan kun je dingen makkelijker accepteren. Voor mij is dat de oplossing geweest.” Je bent rustig op de baan, op het stille af.  „Als ik rustig ben, dan gaat het goed met me. Dan kan ik helder nadenken en dan maak ik de goede keuzes op de baan. Dus ik probeer me op mijn eigen spel te focussen, niet met externe factoren bezig te zijn. Maar ik hoor van mensen wel eens dat het af en toe iets uitbundiger mag.”  Zoals Nick Kyrgios? Of Rafael Nadal, van wie je als kind fan was? Die imponeert zijn tegenstander al met zijn warming-up. „Wat Nadal doet is gelijk het tegenovergestelde van wat ik doe, zo erg zou ik het niet willen. Maar af en toe zou ik me wel iets meer kunnen uiten, een andere indruk aan mijn tegenstander kunnen geven. Voor iemand als Kyrgios werkt wat hij doet voor hem, hij heeft dat nodig. Als hij zo stoïcijns zou zijn als ik, dan zou hij zijn niveau niet halen. ” Kan het je iets schelen wat anderen over je uitstraling denken? Van de Zandschulp denkt even na. „Naah, ik vind het moeilijk om te zeggen of het me wat uitmaakt. Mensen krijgen  soms de verkeerde indruk. Ze vragen zich af of ik het wel leuk vind om te doen. Natuurlijk vind ik tennissen leuk, anders is het niet vol te houden.  Als ik naar mezelf kijk, zie ik niet een jongen die er geen zin in heeft. Maar iedereen mag zijn mening hebben. Dit is hoe ik het doe en daar voel ik me goed bij.”  Van de Zandschulp was 25 toen hij vorig jaar de stap naar de top-100 wist te maken, relatief oud in een sport waarin jonge spelers als Carlos Alcaraz (19), Felix Auger-Aliassime (22) en Jannik Sinner (21) in de top 20  staan. Hij heeft er wel een verklaring voor, zegt Van de Zandschulp: toen zulke talenten al hun wedstrijden speelden op het juniorencircuit, was hij bezig zijn vwo-diploma te halen. Van de Zandschulp was goed in wiskunde en economie, en wilde econometrie gaan studeren. Maar hij was ook een  groot tennistalent, met een machtige forehand en een geweldige service. Pas op zijn achttiende koos Van de Zandschulp ervoor fulltime te gaan tennissen in plaats van te gaan studeren. Was het een moeilijke keuze: tennissen of studeren? „In eerste instantie niet, want in het begin ging het tennissen gelijk vrij goed. Maar daarna raakte ik geblesseerd en ben ik anderhalf jaar bezig geweest om weer helemaal pijnvrij te spelen. In die periode heb ik er wel over nagedacht of het niet handiger was om te gaan studeren.” Je stond op het punt  om te stoppen. „Nee, dat niet. Ik heb toen voor mezelf als doel gesteld dat ik elk jaar verbetering wilde zien in mijn tennis en in mijn ranking, anders zou ik wat anders gaan doen. Sindsdien is het eigenlijk elk jaar beter geworden, dus ik heb er nooit meer over getwijfeld.” Je houdt ervan voor elke wedstrijd een  strategie uit te stippelen. Een overblijfsel van  die interesse voor economie en wiskunde?  „Ja, zeker. Ik vind het leuk om ergens naar toe te werken. Dat je een formule of model hebt, daarmee aan de slag gaat  en dan de juiste oplossing vindt. Van tevoren een goed tactisch plan verzinnen waarmee je iemand kan verslaan is hetzelfde. Maar dat is wel vaak mijn back-up plan, plan B.” Wat is dan plan A? „Ik probeer in eerste instantie mijn eigen spel te spelen, zeker als mijn tegenstander lager staat dan ik. Je streeft naar het niveau waarbij je niks fout kan doen, dat je elke bal op de lijn kan leggen. Dat is zeldzaam, maar het gebeurt af en toe. Als ik dat heb, dan denk ik niet echt meer na, dan speel ik volledig op intuïtie. Dan is het stil in mijn hoofd.” Botic van de Zandschulp, speelt  maandag in de eerste ronde  tegen de Tsjech Tomas Machac.  Van de Zandschulp is een van de vijf Nederlanders die meedoen   in het enkelspel bij de US Open.  Maandag komt Tim van Rijthoven als eerste Nederlander de baan op. De tennisser die deze  zomer op gras zijn doorbraak beleefde – hij won het toernooi in Rosmalen en haalde op Wimbledon de vierde ronde –  speelt in New York tegen de Chinees Zhang Zhizhen.  Ook Arantxa Rus komt op de openingsdag van de US Open in actie. Zij werd bij de loting gekoppeld aan de als 31ste geplaatste Shelby Rogers uit de Verenigde Staten. Dinsdag is het de beurt aan Tallon Griekspoor en Gijs Brouwer. Griekspoor begint tegen de Argentijn Federico Coria, Brouwer speelt tegen de Fransman Adrian Mannarino. Brouwer is de nummer 184 van de wereld en plaatste zich  via de kwalificaties.  De 26-jarige tennisser, die werd geboren in Houston, stond nooit eerder in het hoofdtoernooi van een grandslam.   ||https://www.nrc.nl//nieuws/2022/08/28/als-ik-rustig-ben-maak-ik-de-juiste-keuzes-op-de-baan-a4140100
2022-08-29||De prangendste vraag blijft nog onbeantwoord: waaróm reed de vrachtwagen van de dijk?||Buurtbewoners die op de plek in Nieuw-Beijerland waar op zaterdagavond een verschrikkelijke ramp plaatsvond bloemen wilden leggen, moesten zondag daarvoor naar Spijkenisse of Rotterdam. Want in de Hoeksche Waard zijn de winkels op zondag dicht. Velen deden dat. Er liggen kaartjes bij de boeketten met: ‘Ongelooflijk’. En ‘Sterkte’. Er zijn geen woorden voor wat hier een etmaal eerder plaatsvond, zeggen de mensen die zondagmiddag van hun fiets stappen en stil hun hoofd buigen. Zaterdagavond nét na zes uur rijdt in Nieuw-Beijerland een Spaanse vrachtwagen op een T-kruising van de dijk, dwars door de buurtbarbecue van IJsclub De Kom Zuidzijde. De vrachtwagen duikt de dijk af en rijdt recht op de buurtbarbecue af waar genodigden net in de rij staan voor een worstje of een hamburger. Oorverdovend geschreeuw, gekrijs. Ouders proberen hun kinderen op het laatste moment voor de vrachtwagen vandaan te trekken. Complete chaos en paniek. Zondagochtend maakte de politie bekend dat zeker zes mensen zijn overleden door het ongeluk. Het gaat om een 75-jarige vrouw en twee mannen van 50 en 62 uit Nieuw-Beijerland, een 41-jarige man en 28-jarige vrouw uit Goudswaard en een 32-jarige vrouw uit Oud-Beijerland. Drie slachtoffers komen uit één familie. Het gaat om een stel van wie de vrouw hoogzwanger was, en de moeder dan wel schoonmoeder. Zeven mensen raakten gewond en liggen in het ziekenhuis, van wie één in kritieke toestand. Onder de gewonden zijn ook kinderen. Koning Willem-Alexander en koningin Máxima laten weten „geschokt en aangedaan” te zijn. Ook premier Rutte betuigde zijn medeleven. De Spaanse chauffeur (46) maakte volgens ooggetuigen een vreemde indruk toen hij uit het voertuig werd gehaald en door de politie werd meegenomen voor verhoor. Hij was wel bij kennis. Zou hij stomdronken zijn geweest, vroegen ze zich af? De politie meldt zondag dat dit niet het geval was. In elk geval stopte hij vlak voor hij van het talud reed op de T-splitsing. Mogelijk had hij kort contact met de chauffeur van een witte bestelauto die vanaf een andere kant de kruising naderde. Die man is ook gehoord.  Op de persconferentie in het gemeentehuis van Hoeksche Waard op zondagavond kunnen waarnemend burgemeester Charlie Aptroot van de gemeente Hoeksche Waard, de districtschef van politie Zuid-Holland-Zuid Kini Homan en de hoofdofficier van justitie Hugo Hillenaar niet veel meer informatie geven. Ze betuigen hun diepe medeleven, Aptroot komt net van een besloten bijeenkomst van nabestaanden en aanwezigen op de barbecue. Er is daar „veel gehuild”, zegt hij. Er is zorg voor iedereen, ook voor de hulpverleners, en speciale aandacht komt er voor de aanwezige kinderen. Er is nog geen antwoord op de prangendste vraag – waaróm reed de vrachtwagen van de dijk, zei hoofdofficier Hillenaar. Om de eenvoudige reden dat er nog te veel onderzocht moet worden. De uitslag van de bloedtest van de chauffeur is er nog niet, wellicht slikte hij medicijnen. De vrachtwagen moet „binnenstebuiten” worden gekeerd door technisch onderzoekers. En het team van 15 rechercheurs moeten onder meer nog veel getuigen horen. Er was, zegt de burgemeester een paar keer, veel waardering van betrokkenen voor het snelle optreden van de hulpdiensten.  Die waren er razendsnel, vertellen buurtbewoners die zaterdag tot diep in de nacht verbijsterd en in shock bij elkaar stonden. Naast ambulances en politie landden er twee trauma-helikopters in het weiland en hing er nog een in de lucht. Er werd binnen een uur een kampement opgezet met stadionverlichting en schermen zodat rechercheurs, brandweer en bergingsmedewerkers hun werk konden doen. Het drama was zo groot, omdat er veel aanmeldingen waren voor het feest. ’s Middags hadden mensen die zich daarvoor hadden opgegeven nog gekanood. Rond vijf uur verzamelden zich rond de zestig mensen: ouderen, jongeren, gezinnen met kinderen. Het clubhuis van de ijsvereniging ligt in de ‘oksel’ van de T-splitsing, daar waar de Zuidzijdsedijk uitkomt op de Langeweg. Op het veldje, dat een paar meter dieper ligt dan de weg, waren een dag eerder al een grote partytent en verschillende picknicktafels klaargezet. De barbecue had twee jaar lang niet kunnen plaatsvinden vanwege corona. Een bestuurslid had net een toespraak gehouden. Over hoe fijn het was dat het nu weer kon, vertellen buurtbewoners die aanwezig waren. Een nieuw logo was aangekondigd. Rond een uurtje of vijf was de barbecue begonnen. Als ik niet net wat brood had gepakt, had ik onder die vrachtwagen gelegen Marian Koedood buurtbewoner Na de klap was het een seconde of twee, drie stil, vertelt Marian Koedood die vlak om de hoek woont. „Als ik niet net wat brood had gepakt, had ik onder die vrachtwagen gelegen.” Haar man Henk (61) belde meteen 112 en keek waar hij kon helpen. Toen ambulancemedewerkers en politie aanwezig waren, belde ze haar dochter in Spijkenisse. Die schrok zich wezenloos en sprong in haar auto. De burgemeester deed dat ook en sprak dezelfde avond nog met betrokkenen.  Ook Marian, Henk, hun dochter en buren bleven zaterdagnacht buiten staan kijken en praten. „Slapen lukt toch niet”, zeiden  ze. Henk staarde onafgebroken naar de plek waar forensische opsporingsambtenaren op hun knieën aan het werk waren. Een mobiele hijskraan takelde de oplegger stukje bij beetje omhoog. Zwarte en zilverkleurige lijkwagens stonden klaar. Er werden zwarte lijkkisten naar binnen geschoven. Ze reden uit het felle schijnsel van de lampen en verdwenen in de duisternis. Op zondagmiddag vertelt Frans Bakker met de handen in de zakken hoe hij zaterdag rond middernacht een appje kreeg van zijn baas: „Ben je nog wakker?” Ja, hij was nog wakker. Of hij rond twee uur ’s nachts kon komen helpen opruimen met de shovel? Dat deed hij, vertelt hij. Samen met zijn maten werkte hij door tot zes uur in de ochtend. Bakker ruimt vaker terrein leeg met groot materieel, maar dit had hij nog nooit gezien. Op de dijk vertelt hij over de  partytent vol bloed, een kinderwagen met alle vier de banden van de velgen, versplinterde banken en tafels, bestek uitgestrooid als bloemzaadjes. En scherven, heel veel scherven. De wimpels in de bomen hadden ze ook maar weggehaald. De politie had nog speciaal gevraagd écht nauwkeurig op te ruimen, zegt hij. Zo goed en schoon mogelijk. „Anders zou het maar ramptoeristen aantrekken.”||https://www.nrc.nl//nieuws/2022/08/28/de-prangendste-vraag-blijft-nog-onbeantwoord-waarom-reed-de-vrachtwagen-van-de-dijk-a4140099
2022-08-29||In de kazerne slaapt het lekkerder dan in overvol Ter Apel. ‘Deze plek is echt de hemel op aarde’||Margot Albert van het Rode Kruis heeft deze nacht helemaal niet geslapen. „De adrenaline giert nog door mijn lijf” zegt ze. Vrijdagavond laat, iets na middernacht kwam de bus met 50 asielzoekers vanuit Ter Apel in Almere aan. „We hadden eten klaar staan, maar deze mensen wilden alleen maar zo snel mogelijk douchen en naar bed”, zegt ze. Het is zaterdagochtend, even buiten het centrum van Almere. Op een verlaten industrieterrein, tussen de Diks autoverhuur en garage Arie & Zonen, staat de oude brandweerkazerne van Almere. Een rode open hal, genummerde ramen en twee bijgebouwen naast een grote binnenplaats. In de hal, waar vroeger de brandweerauto’s paraat stonden, zitten nu tientallen mensen rustig aan hun ontbijt. Een paar vrouwen wassen af. Op de binnenplaats fietsen kinderen vrolijk rondjes. Er wordt wat gevoetbald. Sinds 29 juni is deze locatie ingericht als crisisnoodopvang. De brandweerlieden waren toen net definitief vertrokken. Eerst 90 asielzoekers. Toen heel snel naar 225 plekken. En nu zijn daar sinds vrijdagavond 50 mensen bijgekomen. De bedoeling is dat deze crisisnoodopvang tot uiterlijk 1 oktober dit jaar blijft.  De oude brandweerkazerne blijkt een schot in de roos voor crisisopvang, legt Bert Enderink van de gemeente Almere uit. „Niets ten nadele van gymzalen natuurlijk, maar dan heb je dus helemaal niets. Alles moet dan nog ingebouwd worden. Tussenschotjes. Extra groepenkasten. Hier hebben we genoeg kamers, een eetzaal, een binnenplaats en zelfs een gymzaal.” In de kelder zijn wasmachines neergezet. De kleren hangen te drogen over de hangers in de voormalige kleedkamer van de brandweerlieden.  Woensdagmiddag werd de burgemeester van Almere door de staatssecretaris gebeld met de vraag of ze extra mensen kon opvangen. Donderdag en vrijdag heeft iedereen hard gewerkt om de extra 50 plekken in gereedheid te brengen. Extra sanitair neerzetten, slaapzakken regelen. Ze waren net op tijd klaar toen de bus vrijdagavond laat aankwam.  De gemeente Almere kon de beelden van Ter Apel bijna niet meer aanzien, zegt woordvoerder Bert Enderink. De gemeente wilde graag helpen en bovendien, zij had juist nog een paar bedden over. „Dat doet Almere toch maar even” zegt wethouder Froukje de Jonge (CDA) als ze zaterdagochtend komt kijken hoe de opvang de nacht ervoor is verlopen. Ze wordt rondgeleid door Margot Albert van het Rode Kruis. In het bijgebouw achter de binnenplaats worden de eerste mannen wakker na een korte nacht. Stapelbedden tegen elke wand in de kamer. Badslippers voor de deur. Waarom er alleen maar mannen in de bus zaten? Hun achtergrond? Sliepen deze mannen buiten of juist binnen? Ze hebben de informatie nog niet. Margot Albert van het Rode Kruis: „Sommigen hadden zichtbare wonden en hebben medische verzorging nodig”. Het Rode Kruis doet wat nodig is. Ze lopen herkenbaar rond in witte hesjes, klaar om te helpen. Vanaf maandag komt de dokter drie keer per week spreekuur houden. We hadden eten klaar staan, maar deze mensen wilden zo snel mogelijk douchen en naar bed De rondleiding met de wethouder trekt behoorlijk wat bekijks. Een man komt aanzetten met een plastic mapje met documenten. Willen we zijn verhaal horen? Het duurt wel even. Er zit een groot litteken op zijn linkerwang. „Nu niet”, zegt Margot rustig maar beslist. Ze begroet iedereen vrolijk. „Ik krijg hier energie van”, zegt ze.  „Sommige mensen hadden alleen maar een stok bij zich met daaraan een T-shirt met wat spulletjes erin. Dat beeld zie je eigenlijk alleen uit strips”, zegt Margot. Ze begrijpt niet waarom het allemaal zo plotseling is gegaan. „Deze situatie zag iedereen toch al maanden aan komen?” Maar ze houdt zich niet met politieke vragen bezig.  Ze wil vooral wat doen. De beelden die ze in Ter Apel zag, kent ze van haar werk in de opvangkampen in Griekenland. „Dat dit in Nederland nu ook gebeurt!” Ze kan er niet bij. Margot Albert hoopt dat de groep die net is aangekomen, nu even kan bijkomen. Ze kan niet wachten om de oude kazerne wat gezelliger te maken. „De Floriade heeft zich al gemeld om plantjes neer te zetten. Maar dat ga je niet doen als mensen toch snel weer weg moeten.” Foto Eric Brinkhorst
 „Ik studeerde voor apotheker in Raqqa, dat was in 2017 de gevaarlijkste stad ter wereld. Ik ben anderhalf jaar onderweg geweest om in Nederland aan te komen. Ik wil van kleins af aan al naar Nederland. Het klimaat, de natuur, de mensen. Het is altijd een droom voor mij geweest hier te kunnen wonen. Ik ben met het vliegtuig, per trein en te voet naar Nederland gekomen. „Het was een lange reis. Ik reis alleen. Ik ben hier nu een paar weken maar ik hoop dat mijn vrouw kan komen. Het is allemaal onduidelijk. We hebben een nummer om inlichtingen te vragen. „Vorige week ging ik naar Ter Apel om te kijken of ik daar meer informatie zou kunnen krijgen. Ik dacht dat het daar beter zou zijn maar vergeleken met Ter Apel is deze plek echt hemel op aarde.  „Ik help hier iedere ochtend het Rode Kruis met hun taken. Wat moet ik anders hier doen? Almere Stad ga ik liever niet in, ik ga liever een eindje wandelen om alleen te zijn. Of ik nog privacy heb? Dat woord, daar heb ik al heel lang niet meer over nagedacht.”  Foto Eric Brinkhorst „Het was koud, zo ontzettend koud op de grond.” Ibrahim heeft vier dagen buiten geslapen in Ter Apel. Hij doet voor hoe hij buiten probeerde te slapen. Voortdurend alert, met een half oog open terwijl hij zijn spullen stevig tegen zich aandrukt. „Kijk, nu hoor je kinderen lachen. Dat hoor je dus niet meer als het onveilig is. Het was slechts vier dagen maar het voelde veel langer.” Vrijdagavond stapt Ibrahim als een van de vijftig mannen in de bus. Hij weet dan niet waar hij heen gaat. Het gaat allemaal nogal plotseling. Hij appt onderweg met een journalist die hem op de hoogte houdt van de ontwikkelingen. „Toen we bij Utrecht rechtsaf gingen, hoorde ik: ‘Je gaat waarschijnlijk naar Almere’.” Honger had hij in Ter Apel niet. Hij laat een foto zien: een huzarenslaatje met een krentenbol. In de ochtend toast met een appel.  ‘s Avonds geprakte aardappels. „Ik studeerde mensenrechten in Syrië maar ik was mijn leven daar niet zeker. Vijf dagen geleden kwam ik in Nederland aan. Ik had er zoveel goede verhalen over gehoord. Ik meldde me in Ter Apel, maar er was binnen geen plek. Ik wil graag mijn studie hier afmaken en een bestaan in Nederland opbouwen.”||https://www.nrc.nl//nieuws/2022/08/28/in-almere-blijkt-de-brandweerkazerne-een-schot-in-de-roos-a4140098
2022-08-29||Turkse popster gearresteerd na grap over  islamitische scholen|| De populaire Turkse popster Gülsen is het middelpunt geworden van een felle cultuurstrijd in Turkije. Ze werd  vrijdag gearresteerd op beschuldiging van „aanzetten tot haat en vijandschap” vanwege een grap die ze tijdens een concert maakte over de islamitische Imam Hatip-scholen. Haar arrestatie leidt tot grote woede onder tegenstanders van de regering, die er volgens hen op uit is om burgers te straffen die zich verzetten tegen  conservatieve maatschappijopvattingen. „Hij zat op een Imam Hatip-school, daar komt zijn verdorvenheid vandaan”, grapte Gülsen tijdens een concert in april over de toetsenist van haar band. Maanden later verscheen een video van die opmerking  op Twitter. Regeringsgezinde media namen hem gretig over. Gülsen ligt al langer onder vuur van conservatieve groepen omdat ze sexy gekleed gaat, geen blad voor de mond neemt, een uitgesproken voorstander is van lhbti-rechten en met de regenboogvlag zwaait. Diverse ministers veroordeelden de „primitieve opmerking” van Gülsen op Twitter en juichten de beslissing om de zangeres te arresteren toe. „Aanzetten tot haat is geen kunstvorm”, twitterde de woordvoerder van de regerende AK-partij. Maar volgens critici maakt de regering van de rechterlijke macht een wapen om tegenstanders het zwijgen op te leggen. Het Amerikaanse ministerie van Buitenlandse Zaken spreekt in een reactie zijn zorgen uit over de vrijheid van meningsuiting. Erdogan en veel leden van zijn AK-partij zijn opgeleid aan Imam Hatip-scholen, die aanvankelijk bedoeld waren om imams op te leiden. Het aantal Imam Hatip-scholen is sterk gestegen onder Erdogan, die een ‘vrome generatie’ wil creëren. Maar veel ouders, ook conservatieve, willen hun kinderen liever niet naar dit soort scholen sturen. Want het onderwijs laat vaak te veel te wensen over om hun kinderen te verzekeren van een felbegeerde plek op een goede universiteit. De video leidde tot zoveel kritiek dat Gülsen donderdag haar verontschuldigingen aanbood aan iedereen die zich beledigd voelde. Volgens haar werd haar opmerking uit zijn verband gehaald en gebruikt om te polariseren. „Ik accepteer niet dat een grap die ik met mijn beste vriend heb gemaakt als provocerend wordt geïnterpreteerd.” Toch besloot een jonge aanklager in Istanbul er werk te maken, en besloot een jonge rechter de popster in voorarrest te nemen – ook al heeft ze een zevenjarige dochter. Zij behoren tot een generatie jonge rechters en aanklagers die zijn benoemd na de mislukte coup van 2016. Het presidentiële systeem dat Erdogan daarna invoerde, gaf hem grotere invloed op benoeming van rechters en aanklagers. De betreffende aanklager studeerde in 2018 af, en werd in september vorig jaar aangesteld bij de hoofdaanklager van Istanbul. De rechter die Gülsen op dubieuze gronden in voorarrest nam, heeft  dertien dagen ervaring bij de betreffende rechtbank.||https://www.nrc.nl//nieuws/2022/08/28/turkse-popster-opgepakt-na-grap-islamitische-scholen-a4140095
2022-08-29||Hoeveel vliegen zijn te veel vliegen?||Rinus Groen schuift de takken van een bosje in zijn tuin opzij en wijst op een hangend potje. Een vliegenval. „Eerst hing-ie dichter bij huis”, vertelt Groen. „Maar die vliegenlijkjes gaan enorm stinken.” De val is net geleegd, daarom is hij nu niet zo vol. Maar dat er veel vliegen in de tuin in de Rotterdamse wijk Heijplaat rondhangen, ziet de bezoeker snel. Je hoeft maar even aan een struik te schudden en ze schieten weg. In de tuin eten doen Groen en zijn vrouw allang niet meer. „Op vlees en zoetigheid komen die beesten direct af”, vertelt hij. Groen is net terug van vakantie in Brabant, op de camping – daar heeft hij heerlijk genoten van vier weken buiten zitten.  Groen is een van de  Heijplaters die veel last heeft van de insecten. Volgens de inwoners van de wijk – in feite een dorpje van 1.700 inwoners in de Rotterdamse haven –   én volgens  omgevingsdienst DCMR Milieudienst Rijnmond zijn die afkomstig  van het nabijgelegen recyclingbedrijf N+P. De grote hoeveelheden verpakkingsafval die daar sinds zes jaar verwerkt worden, leiden  tot bovengemiddeld veel vliegen in de omgeving, concludeerde   het Kennis- en Adviescentrum Dierplagen Wageningen (KAD) na onderzoek.  Over de kwestie dient dinsdag  een rechtszaak in Den Haag. DCMR heeft in een nieuwe vergunning voor N+P vastgelegd dat het bedrijf er alles aan moet doen om te zorgen dat zo min mogelijk vliegen het terrein verlaten. N+P is daartegen in het verweer gekomen: voor vliegen bestaat geen juridische norm. Er is nooit vastgelegd in de wet hoeveel vliegen ‘normaal’ zijn. Rinus Groen wijst naar het grasveldje voor zijn huis. „Daar reed vroeger een goederentrein”, vertelt hij. Wat de 64-jarige bedoelt is: in Heijplaat zijn we echt wel wat gewend. De wijk is een enclave midden in de  haven, ooit gebouwd als bedrijfsdorp voor de Rotterdamse Droogdok Maatschappij (RDM). De stiefvader van Groen werkte er, zo is hij er als tiener terechtgekomen. „Geluid hoort erbij”, zegt hij. En soms nog wat meer. Groen weet nog dat er vroeger een hoorn schalde als ze op de werf schepen gingen stralen. Dan moest je de was binnenhalen.  Strips om vliegen mee te vangen in het huis van Rinus Groen.  Foto Sanne Bongers Maar die vliegen, dat ging Groen  te ver. Het begon toen het recyclingbedrijf  in 2016 een vergunning kreeg om door consumenten ingezameld verpakkingsafval –   vooral plastics zoals drinkflacons en  etensverpakkingen  – te gaan verwerken. Grote hoeveelheden, afkomstig uit een tiental Nederlandse gemeenten: het is de grootste van dergelijke locaties in Nederland. In principe levert N+P daarmee een bijdrage aan de circulaire economie. De keerzijde daarvan merken ze in het dorp, waar ze zich sindsdien een beetje het afvoerputje van al die gemeenten voelen. Vooral de bewoners van de rijtjeshuizen in het zuiden van Heijplaat, zoals in de Elimstraat – waar vroeger de bootafmeerders woonden, genoemd naar een Bijbelse oase – hebben veel last van vliegen. Hier woont  Groen, op slechts een paar honderd meter van N+P. Maar ook verder naar het noorden, afhankelijk van hoe de wind staat, zijn soms veel beesten. Daar woont bijvoorbeeld Stefano Clarys (64), die zelf jarenlang bij RDM werkte. Hij is ook even langsgekomen bij Groen, en lid van het vijfkoppige ‘vliegenteam’, een soort specialisatie van de wijkraad. Deze middag valt het in de tuin eigenlijk nog wel mee, vertellen ze samen. Maar er zijn filmpjes waarin borden met eten in de tuin volledig door vliegen worden bedekt. Vliegenstrips raken zó vol in Heijplaat. „En ze vliegen met je mee naar binnen als je in en uit loopt”, vertelt Groen. Dan gaan ze bij het koken op je eten zitten. De eerste twee jaar luisterden de autoriteiten volgens Groen – in het dagelijks leven bedrijfsleider bij een installatiebedrijf – niet echt naar de klachten van bewoners over vliegenoverlast. Maar inmiddels zijn de provincie, de gemeente en de omgevingsdienst DCMR een en al oor.  Het onderzoeksinstituut KAD werd ingeschakeld voor onderzoek ter plaatse.  Dat concludeerde dat de hoeveelheid vliegen die in Heijplaat wordt gevangen, twee keer zo hoog ligt als in andere wijken in Rotterdam. Vooral van de zogenoemde kamervlieg en de aasvlieg zijn er veel te vinden, en ook af en toe een vleesvlieg. Volgens het KAD komen de vliegen uit het ingezamelde afval van N+P, hoewel de larves vaak al eerder in de keten – dus in de inzamelgemeenten – in het afval zijn genesteld. De GGD schreef in een advies aan de gemeente dat vliegen etenswaren kunnen besmetten met ziektekiemen, en dat overlast door vliegen tot stress kan leiden, net als bijvoorbeeld  geuroverlast. Daar kun je duizelig, misselijk en vermoeid van raken. Het was voor DCMR uiteindelijk aanleiding om eerder dit jaar een scherpere vergunning op te leggen.  Een experiment,   want er zijn geen wettelijke eisen voor bedrijven om iets te doen aan vliegenoverlast. Het is dus de vraag of de vergunning standhoudt bij de rechter. „Wij zeggen: bij deze relatief nieuwe vorm van afvalinzameling is het aantal vliegen veel groter dan is ingeschat”, zegt Jan van Nies, programmamanager bij DCMR en verantwoordelijk voor het vliegendossier. „Dat moet volgens ons gepaard gaan met een bestrijdings- en preventieplan.” Ook heeft de DCMR bijvoorbeeld voorschriften opgenomen over het afdekken van containers.  Vliegenmepper in het huis van Rinus Groen.  Foto Sanne Bongers Toch blijft het ook volgens Van Nies lastig dat er geen norm bestaat voor wat ‘toelaatbaar’ is in vliegenoverlast, zoals die er wel voor geluid en geur  is. Inmiddels heeft de DCMR dit ook gemeld aan het ministerie van Infrastructuur en Waterstaat, in de hoop dat er misschien Haagse actie ondernomen kan worden. Er zijn volgens Van Nies namelijk signalen dat er ook bij vergelijkbare afvalverwerkers  sprake is van vliegenoverlast, bijvoorbeeld in het Limburgse Beek. Zolang die norm er niet is, probeert DCMR in de aankomende rechtszaak aan te tonen dat de situatie in Heijplaat in ieder geval ongewenst is, ter onderbouwing van de aangescherpte vergunning. Daarvoor gebruikt de dienst de meetresultaten van het KAD van vliegenaantallen in verschillende Rotterdamse wijken. „Wij zeggen: als er twee keer meer vliegen zijn, dan is dat ongewenst.” N+P, met hoofdkantoor in Nieuw-Bergen (Limburg), zal dinsdag in de rechtbank een heel ander punt maken. Volgens directeur van de locatie in Heijplaat Klaas Wierda doet N+P (110 werknemers) al erg veel om vliegenoverlast te beperken, zoals het zoveel mogelijk dichthouden van deuren, kleine voorraden aanhouden en veel schoonmaken. En het zijn  volgens hem simpelweg niet zoveel beestjes. „Ik zie ze niet wegvliegen, de populatie is in tegenstelling tot wat je zou denken zeer beperkt”, vertelt hij telefonisch. Zijn bedrijf vindt dat de rapporten van het KAD onvoldoende een oorzakelijk verband met N+P aantonen. „Ik bestrijd niet dat er overlast is, wel dat wij de oorzaak zijn.” En ja, dat er geen helder begrip is van wat vliegenoverlast is, welke richtlijnen daarvoor zijn vastgesteld en hoe je dat helder meet – dat is misschien wel het grootste bezwaar. „Wij hebben al veel geïnvesteerd in maatregelen, meer dan honderdduizend euro per jaar. Nu komt het punt waarop ze serieus geld gaan kosten.” Volgens Wierda gaat dat om een veelvoud van de huidige kosten. Dat moet dan wel echt goed onderbouwd zijn, aldus de directeur.  Bewoner Rinus Groen  betwijfelt of de rechter zich aan het onderwerp en een norm durft te branden. Een echte oplossing ziet hij niet zo snel.  Over de jaren is er nu eenmaal allerlei  industrie rondom Heijplaat gekomen die er misschien niet had moeten komen. Natuurlijk, Heijplaat zat altijd al tussen de bedrijvigheid – maar het was RDM, het was een werf. „Dat is iets heel anders dan wat er nu zit. En wij zaten er eerder dan deze bedrijven.” Hij verwacht dat er dinsdag zo’n vijftien bewoners aanwezig zullen zijn bij de rechtbank. „Ook een man die hier net op de hoek is komen wonen”, zegt Groen lachend. „Hij zit er nu twee weken, ik sprak hem gisteren.” Hoe vind je het, vroeg Groen. Top, zei de man, een leuke buurt, gezellig. Alleen: die vliegen! ||https://www.nrc.nl//nieuws/2022/08/28/hoeveel-vliegen-is-te-veel-vliegen-a4140073
2022-08-29||De cancelparadox: op sociale media is algemene walging ook aandacht||Kende u Lowieke al? Van het Twitteraccount d_schaap? Vast niet, ze had slechts 88 volgers. Toch wist dit Groningse account afgelopen week ineens vele duizenden medegebruikers van dit platform te bereiken. Niet door een pakkende observatie, een ontroerende foto of een steekhoudende opinie.  Nee, door een onversneden racistische tweet te verzenden over de drie maanden oude baby die afgelopen week om het leven kwam in Ter Apel. Of wacht, corrigeerde ze een mede-Twitteraar die haar verontwaardigd terecht wees, een selectief racistische tweet (nogal een pleonasme natuurlijk). Want ze zou zich alleen op deze dood verheugen als het kind niet uit Oekraïne zou komen. Oud-Kamerleden zoals Myrthe Hilkens, maar ook de Vlaamse viroloog Marc van Ranst – die geregeld zelf viraal gaat – reageerden op deze en dergelijke tweets en ook het Groningse weblog Sikkom vond de tweet een apart artikel waard.  Nog een vraag: kende u Andrew Tate al? Vermoedelijk evenmin, al zou het zomaar kunnen dat u deze week al scrollend door uw tijdlijn wél op deze 35-jarige Amerikaan gestuit bent. We hebben het hier over een man die honderdduizenden volgers verzamelde op platforms als TikTok, Instagram en YouTube. De algoritmes van deze sites dreven hem recht in de armen van een overwegend jong, mannelijk publiek.  Al dikke sigaren rokend verspreidde Tate, als zelfverklaarde King of Toxic Masculinity, een virtueel geurspoor van onverholen misogynie. Alleen al op TikTok werden zijn video’s alles bij elkaar zo’n 16 miljard keer bekeken. Hij riep zijn jonge publiek bovendien om via zijn Hustler’s University voor vijftig dollar (bijna vijftig euro) per maand te worden bijgeschoold in het handelen in cryptovaluta. Een money-focused zelfhulpprogramma, zogezegd. Ruim 100.000 jongeren wereldwijd trapten erin. Ik schrijf in de verleden tijd, want afgelopen week verloor Tate één voor één al zijn platforms wegens het schenden van de voorwaarden. En zo werd Tate ineens óók een bekendheid buiten de gangen van de middelbare school. De nieuwslogica dat online ophef per definitie nieuwswaardig is, schreef voor dat er ineens overal profielen en analyses verschenen over deze man. Ook de zoekresultaten op Google gingen afgelopen week door het dak. Dat is  de cancelparadox: niets levert zoveel online roem op als een verbanning. Zelfs het oproepen daartoe  – zie Lowieke op Twitter – is genoeg om het bereik exponentieel te vergroten. Het aloude journalistieke adagium if it bleeds it leads, ofwel ‘slecht nieuws verkoopt’ blijkt online nog eens tot in de vierde macht te worden verheven. En ja, zult u terecht denken, nu heeft NRC het er óók al over.  Wie nu op Lowieke en Tate zoekt, komt nauwelijks bijval tegen, vooral verontwaardiging. Maar je kunt je afvragen: bewijzen we deze mensen en hun gedachtes niet juist met onze collectieve walging een enorme dienst? Dit is hoe door algoritmes gedreven platforms werken, schrijft online magazine Vox, door de laagste menselijke driften te exploiteren, die ons telkens weer drijven naar controverse en extremisme. Zelfs als je haat wat je ziet, gaan de cijfers van dit soort trollen door het dak. Algoritmes geven niets om je gevoelens, schrijft Vox.  Alles van waarde blijkt daarentegen ook in de strijd om onze aandacht weerloos. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/28/walging-is-ook-aandacht-a4140080
2022-08-29||De Belg Remco Evenepoel schittert in de Spaanse bergen||De rode leiderstrui opengeritst, de blik geconcentreerd naar voren en de benen malen maar door. Remco Evenepoel is in de negende etappe van de Ronde van Spanje in the zone, op de loodzware slotklim van Les Praeres, met stijgingspercentages tot boven de twintig. Hoe steiler de weg omhoog loopt, hoe meer afstand de 22-jarige Belg neemt van zijn concurrenten. Achter ritwinnaar Louis Meintjes, overgebleven uit een groep vroege vluchters, komt klassementsleider Evenepoel als eerste van de favorieten over de streep. Zijn voorsprong op nummer twee Enric Mas is nu al gegroeid tot 1.12 minuut. Titelverdediger Primoz Roglic (Jumbo-Visma) staat derde op 1.53. Na een rustdag volgt dinsdag een tijdrit van 31,1 kilometer van Elche naar Alicante. Een specialiteit van Evenepoel. Kan hij de Vuelta winnen? Ploegbaas Patrick Lefevere van Quick-Step Alpha Vinyl hield in de aanloop naar de Ronde van Spanje de boot af. Evenepoel was  goed in vorm, dat kon hij niet ontkennen na de superieure overwinning van zijn jonge kopman in de Clasica San Sebastian eind juli. Misschien kon hij een rit winnen, en dan maar kijken wat verder mogelijk was. De ervaren Lefevere weet dat het torenhoge verwachtingspatroon Evenepoel niet per se goed doet. De maat der dingen blijft in België voor altijd Eddy Merckx, vijfvoudig winnaar van Giro en Tour, en van de Vuelta in 1973. De Belgische wielerfans wachten al op een rondewinnaar sinds Johan De Muynck in de Giro van 1978. Evenepoel schitterde sinds zijn overstap naar de profs in 2019 direct in kleinere rondes en eendagskoersen – zo won hij dit jaar de klassieker Luik-Bastenaken-Luik. Bij zijn debuut in een grote ronde, in de Giro van vorig jaar, moest hij opgeven. Door een zware blessure was zijn voorbereidingstijd te kort geweest. Maar in België klonk daar de eerste twijfel al: was het nieuwe ‘wonderkind’ wel een ronderenner? In de dertig jaar dat Lefevere ploegleider is, blonken zijn teams vooral uit in eendagskoersen. Belgische boegbeelden Johan Museeuw en Tom Boonen maakten hun seizoen in klassiekers als de Ronde van Vlaanderen of Parijs-Roubaix. De strijd om de eindzege in grote rondes liet Lefevere aan anderen. Slechts twee keer was er in al die jaren een podiumpaats: de Colombiaan Rigorto Urán werd tweede in de Giro van 2014, de Spanjaard Enric Mas deed hetzelfde in de Vuelta 2018. Maar nu ineens alles zetten op een eindzege van Evenepoel in de Vuelta? „Wij leggen niet al onze eieren in één mand”, sprak Lefevere in juli bij Sporza. Maar in de bergritten van zaterdag en zondag reed Quick-Step duidelijk met één doel: het klassement van Evenepoel. Zelfs wereldkampioen Julian Alaphilippe cijferde zich weg. „Morgen kan me niets overkomen”, liet Evenepoel zich na de rit van zaterdag ontvallen. Op de klim van Les Praeres bleek een dag later waarom. Correctie (30 augustus 2022): In een eerdere versie van dit artikel stond dat Enric Mas de enige renner van ploegleider Patrick Lefevere was die het podium haalde in een grote ronde. Dit is onjuist. Ook Rigoberto Urán haalde in dienst van Lefevere het podium, met een tweede plaats in de Giro 2014. Hierboven is dit aangepast.||https://www.nrc.nl//nieuws/2022/08/28/de-belg-remco-evenepoel-schittert-in-de-spaanse-bergen-a4140072
2022-08-29||Column | Voetbal vs. werkelijkheid||Een bijwerking van clubvoetbal kijken is dat je het contact met de werkelijkheid compleet verliest. In plaats van te horen over de clusterfuck in Ter Apel, de misleiding van het volk door het agrokapitaal of het sterven van vogels, vissen en natuur, kon je zaterdag Feyenoord - Emmen kijken, gevolgd door bijvoorbeeld, Heerenveen - Fortuna Sittard.  Bij Fortuna hadden ze trainer Sjors Ultee na drie verloren wedstrijden ontslagen. Aanvaller  Burak Yilmaz had de spelers ieder duizend euro beloofd bij een overwinning. Als Ultee een personage van mij was geweest, had hij bij een wedkantoor ingezet wat nodig was om duizend euro per speler te vangen bij verlies van Fortuna. Toen Fortuna met 2-1 van Heerenveen verloor, liet het personage Ultee in zijn huiskamer zijn broek zakken en kuste zijn tv-scherm met zijn achterste. Daarna liet hij zichzelf elfduizend euro uitbetalen. In het echt lag Ultee waarschijnlijk onder een dekentje op de bank en meed hij het voetbal door naar actualiteitenprogramma’s te kijken over Ter Apel en de mesthoop die big agro van Nederland heeft gemaakt. Zondag viel aan de werkelijkheid te ontvluchten met ADO - Jong Ajax en Utrecht - Oud Ajax. Een Haagse vriend zei dat het hem pijn deed toe te geven dat een heel klein deeltje van hem hoopte dat ADO zou verliezen. Misschien dat Dirk Kuijt er dan ook uit vloog. Kuijt had net als Ultee de drie gespeelde wedstrijden verloren. Ik weet hoe zwaar deze bekentenis de Hagenees viel, want ze willen in Den Haag van best veel dingen verliezen: van agrarische lobbyisten, Wopke Hoekstra en de georganiseerde criminaliteit  bijvoorbeeld, maar niet van Ajax en al helemaal niet van Jong Ajax. Toen ADO de 3-0 scoorde, schakelde ik naar Oud Ajax in Utrecht.  Daar werd de wedstrijd na een enorme knal stilgelegd. Scheidsrechter Danny Makkelie haalde iedereen tijdelijk naar de kant. Bij de nabeschouwing bleek dat toen Brian Brobbey de 0-2 scoorde, er oerwoudgeluiden te horen waren. „Dit kan toch niet!” riep Hélène Hendriks tegen de collega aan haar tafeltje.  De collega werd hier ook heel verdrietig van – ik kan de mannelijke analisten niet zo goed uit elkaar houden, ze lijken allemaal op elkaar. Even later stond Brobbey voor het sponsorwandje. De verslaggever daar begon ook over de oerwoudgeluiden, daar was hij kotsmisselijk van. Brobbey had de geluiden niet opgemerkt, hij hoorde ervan toen hij na de wedstrijd op zijn telefoon keek. De verslaggever bleef zware termen op Brobbey afgooien: dit is beledigend, krenkend, mag niet. Brobbey haalde zijn schouders op. „Misschien krijgen ze wel een boete.” Hem deed het niks, zei hij.  De witte analisten buitelden met grote woorden over elkaar heen en dat was goed, want racisme op de velden is niet een  probleem van zwarte mensen, maar van witte.  Hélène vroeg: „Moeten we hier nog over doorgaan of moeten we het laten?” Als Brobbey commentaar had kunnen leveren op haar commentaar,  had hij waarschijnlijk gezegd: „Laten gaan en boetes klappen.” Om drie uur was de vuurwerkgooier al gevonden. De racisten waren ook al in beeld. De werkelijkheid had alsnog van voetbal gewonnen.||https://www.nrc.nl//nieuws/2022/08/28/voetbal-vs-werkelijkheid-a4140068
2022-08-29||Het is voor FC Utrecht alweer crisis, ook door wanvertoning van eigen publiek||„Schaam je kapot!”, zong de aanhang van FC Utrecht tegen de eigen spelers na een kansloze 2-0 thuisnederlaag tegen  Ajax. Een half uur eerder had de speaker van de club nog door de microfoon „schaam je kapot!” geroepen in de richting van de eigen fans, die een vuurwerkbom naar doelman Remko Pasveer gooiden, oerwoudgeluiden maakten tegen  spits Brian Brobbey en verdediger Daley Blind op een bierdouche trakteerden.  Het was  voor FC Utrecht een middag om zich in alle opzichten voor te schamen. Met wedstrijden tegen Fortuna (uit), Vitesse (thuis) en NEC (thuis)  voor de boeg, zijn voor de nieuwe trainer Henk Fraser al vroeg in het seizoen de weken van de waarheid aangebroken.   Het heeft veel weg van een repeterende  breuk. Vlak nadat het vorige seizoen van FC Utrecht met een schlemielig verloren play-off tegen Vitesse als een nachtkaars was uitgegaan, sprak de clubleiding alweer  nieuwe ambities uit. Nadat eerst  trainer René Hake vroegtijdig aan de kant was gezet, volgde deze zomer een schoonmaak van de selectie. Opnieuw mocht technisch directeur Jordy Zuidam met vertrouwen van clubeigenaar Frans van Seumeren aan de slag.  Van vertrouwde spelers als Willem Janssen, Adam Maher, Simon Gustafson, Joris van Overeem en Quinten Timber werd afscheid genomen en met veel bombarie werden ‘grote namen’ als Bas Dost, Nick Viergever en Jens Toornstra aangetrokken. En weer was daar de hoop van de fans. Zou FC Utrecht echt de top drie aan kunnen vallen? Zuidam noch Van Seumeren wilde er met NRC over praten, interviewverzoekken werden niet gehonoreerd. Een paar jaar geleden durfde Van Seumeren zijn  ambities nog wel hardop uit te spreken. Het seizoen is nu amper begonnen en het lijkt er na vier speeldagen met twee punten al op dat FC Utrecht geen aanspraak gaat maken  op de derde plaats achter  Ajax en PSV.  Het bewijs daarvoor werd op zondagmiddag in Stadion Galgenwaard geleverd. In het verleden waren wedstrijden  tussen FC Utrecht en Ajax vaak duels  die op zich stonden. Wedstrijden waarin FC Utrecht met passie en vechtlust nog wel eens boven zichzelf uit kon stijgen. Dit keer niets van dat alles. Al probeerde de clubleiding in aanloop naar dit  thuisduel nog wel iets los te maken. In het uitverkochte stadion klonk opzwepende muziek en toen de beide elftallen het veld opliepen, ontplofte er voor de fanatieke Bunnik Side vuurwerk van de club zelf. Vooraf was de fotografen gevraagd daar rekening mee te houden en nog geen  plaats te nemen achter het doel. Zo ontstond een  opgefokte ambiance voor  een wedstrijd waarbij   bijna traditioneel allerlei grenzen van fatsoen worden overschreden. Het leeghouden van twee vakken naast de met Ajax meegekomen   aanhang, was de enige zichtbare voorzorgsmaatregel. Maar daar kwam buiten de lijnen het gevaar niet vandaan. Het elftal van Fraser maakte geen moment de indruk serieus te geloven in een stunt tegen Ajax. Nadat Steven Berghuis de bezoekers na tien minuten via een rake kopbal uit een corner op voorsprong had gezet, maakte gelatenheid zich meester van FC Utrecht. Van de gecreëerde sfeer was niets meer over. De spelers van FC Utrecht konden op geen enkele wijze een vuist maken. De aanhang van de club keek vol ontzetting naar het machteloze spel van de thuisclub. Ajax had de totale controle over het spel in een wedstrijd die door trainer Alfred Schreuder als lastig was bestempeld. Het duel werd vlak voor rust al beslist door een  kopbal  van  Brobbey.    Na de tweede  treffer van Ajax volgde een schaamteloze vertoning waarbij de harde kern van FC Utrecht de hoofdrol opeiste. Brobbey werd door een deel van het publiek duidelijk hoorbaar beschimpt met oerwoud- en apengeluiden. Scheidsrechter Danny Makkelie liet de speaker het publiek manen op te houden  met racistisch gedrag.  Na afloop lieten verschillende betrokkenen  onder wie Brobbey, Schreuder en Utrecht-verdediger Viergever allemaal weten de geluiden niet te hebben gehoord.   Schreuder kreeg het pas na afloop mee. „Als het hoorbaar was geweest, dan zouden we misschien wel gestopt zijn”, stelde de coach van Ajax   na afloop bij de persconferentie.  „Dit hoort gewoon niet. Zo respectloos. Beide teams hebben donkere spelers. Wij zijn daar allemaal trots op. Het probleem ligt bij Utrecht.”  Een kwartier na rust kon het niemand ontgaan zijn dat er een bom naast doelman Pasveer ontplofte. De knal was nog harder dan bij de ‘legale’ vuurwerkshow vooraf.  Makkelie legde  het duel drie minuten stil. Pasveer stelde  dat het beter is dit soort incidenten dood te zwijgen. Na afloop werd bekend dat de dader is aangehouden. FC Utrecht liet weten beelden te gaan bestuderen om te zien of er meer  fans aangepakt kunnen worden.  Nog geen twee weken geleden braken er na  FC Utrecht - SC Cambuur (0-0) ook al rellen uit. Zo is FC Utrecht   schaamteloos aan het seizoen begonnen. Het is  in alle opzichten crisis in de Galgenwaard.   ||https://www.nrc.nl//nieuws/2022/08/28/het-is-voor-fc-utrecht-alweer-crisis-in-de-galgenwaard-a4140066
2022-08-29||Waarom Putten zes maanden nodig had om tot een nieuw college te komen||De teleurstelling is nog hoorbaar bij Albert de Bruin, fractievoorzitter van de Puttense VVD. In maart won zijn partij uit het niets drie zetels. Daarmee was de partij de winnaar van de gemeenteraadsverkiezingen. En nu, zes maanden later?  In het Veluwse Putten is er eindelijk een coalitie. Als bijna laatste van de 333 gemeenten waar in maart gemeenteraadsverkiezingen waren, is er een akkoord bereikt. Maandagavond wordt het akkoord in de gemeenteraad besproken en worden de wethouders beëdigd. Maar het is een coalitie zónder de VVD. En zónder de grootste partij, Wij Putten. Ook Herman Luitjes van die lokale partij is teleurgesteld en vooral nog steeds „totaal verrast”. Want al in mei lág er een akkoord tussen Wij Putten, VVD en SGP. Daarmee zou Putten een van de kortere formaties hebben. De namen van de kandidaat-wethouders waren doorgegeven aan de burgemeester, opdat een integriteitsscreening kon plaatsvinden.  En toen trok de SGP de stekker eruit. Fractievoorzitter Ewoud ’t Jong liet weten dat er „geen chemie” was. Die is er wel met Gemeentebelangen, ChristenUnie en CDA, de partijen waarmee de SGP nu een coalitie vormt. Chemie, vertelt ’t Jong in zijn wethouderskamer op het gemeentehuis, dat is „een relatie. Vertrouwen”. Luitjes zegt: „De SGP heeft mijn club een loer gedraaid.” De Bruin zegt: „We hebben negentien meetings gehad. Als er geen chemie was, dan had de SGP dat ook na zes keer kunnen zeggen.” Kijk naar de redenen waarom de formatie na de gemeenteraadsverkiezingen van maart dit jaar trager ging dan vier jaar geleden, en er is geen rode draad te vinden. Na bijna 170 dagen zijn er nog steeds twee gemeenten aan het onderhandelen: Den Haag en Bergen in Noord-Holland. Wat opvalt, is dat ook gemeenten waar de uitslag min of meer hetzelfde was als die in 2018 eerst een informatie- of verkennende ronde inlasten, wat leidde tot vertraging in de eerste weken. De versnippering in de gemeenteraden – meer fracties met minder zetels – heeft die eerste fase ook vertraagd: er moest met meer partijen gesproken worden. Maar de versnippering leidt niet per se tot grotere coalities met meer partijen. De SGP heeft mijn club een loer gedraaid Herman Luitjes van de lokale partij Wij Putten Vaak had de vertraging lokale redenen. In Almere speelde bijvoorbeeld een miljoenenkostenpost voor de Floriade, de wereldtuinbouwtentoonstelling, mee bij de formatie. In  Den Helder viel de grote verkiezingswinnaar Behoorlijk Bestuur uiteen en kreeg de Seniorenpartij onderling ruzie, en onderling was er tussen partijen weinig vertrouwen.  In Putten was de relatie tussen SGP, Wij Putten en ChristenUnie na twaalf jaar samen in een coalitie „een beetje sleets” geraakt. Dus toen Wij Putten (een progressieve, niet-confessionele lokale partij) naast de SGP de VVD benaderde, leek dat logisch. Op „de inhoud was het niet zo spannend”, zegt ’t Jong.  De Bruin zegt: „Geen enkele partij zit hier inhoudelijk ver uit elkaar. Een rotonde is natuurlijk niet liberaal of gereformeerd. Woningbouw vinden we allemaal nodig: onze jongeren gaan massaal het dorp uit.” Luitjes: „Het buitengebied, hoe hou je dat vitaal en leefbaar?” Op die vraag zoeken alle politieke partijen antwoord. De zondagsrust was wel een discussiepunt. De SGP wil daar niet aan tornen, de VVD „vindt dat je ook op zondag een halfje bruin moet kunnen kopen”. De Bruin: „Daar hebben we ook een meeting aan besteed. We kwamen eruit door wat in de horeca te verruimen.” Om aan de chemie te werken, waren er uitstapjes geweest. VVD’er De Bruin: „We zijn wezen fietsen, we zijn samen naar de kerk geweest, we zijn met alle raadsleden gaan eten. Vandaar dat het als een totale verrassing kwam. Ik zou werkelijk niet weten wat er is gebeurd…” Luitjes van Wij Putten: „Tegen mij heeft niemand gezegd dat het aan mij lag.” ’t Jong van de SGP was gaan twijfelen, vertelt hij nu. Het bleek wennen: „De ChristenUnie bestaat uit mensen met bestuurlijke ervaring, raadservaring.” Waarmee ’t Jong impliceert: de VVD’ers hebben die ervaring niet. En hij zag dat Wij Putten „zich ook opnieuw tot ons ging verhouden”. Hij zegt: „Zijn we overtuigd dat als er onverwachte dingen gebeuren, je voor elkaar staat? Dat mijn mannetjes en vrouwtjes ook hun mannetjes en vrouwtjes zijn?” En: had de VVD zich die zondagsrust „wel eigen gemaakt”? ’t Jong: „Als ik nu in de lokale media lees wat ze zeggen, dan denk ik: nee, dat heb ik toch goed aangevoel’.” De VVD zegt dat Putten „de komende vier jaar in 1870 blijft hangen”. Als ik nu lees wat ze zeggen, denk ik: dat heb ik toch goed aangevoeld Ewoud ’t Jong trok namens SGP de stekker eruit Nadat de eerste formatiepoging  mislukte, volgde een tweede. Wij Putten benaderde Gemeentebelangen, ChristenUnie en CDA. Ook die poging mislukte. Vervolgens werd een externe informateur gevraagd welke combinatie wél mogelijk was. De uitslag in Putten was een lastige: Wij Putten heeft vier van de in totaal negentien zetels, de vijf andere vijf partijen elk drie.  Achter een tafel in het gemeentehuis, vorige week donderdag, zitten naast ’t Jong, de drie fractievoorzitters van Gemeentebelangen, ChristenUnie en CDA. Hij geeft ze een das – het ontbreken ervan bij hen is duidelijk een running gag tijdens de onderhandelingen geweest. Nu is er wel chemie, benadrukken ze in alle toonaarden.  Robin Hoogendijk van Gemeentebelangen zegt: „Ik beschouw chemie als vertrouwen in elkaar.” TeunJan van Ooijen van de ChristenUnie zegt: „Chemie is een goede basis, we herkenden punten in elkaars verkiezingsprogramma’s.” Alleen Wim van de Koot van het CDA zegt: „Chemie doet me denken aan scheikunde, en daar had ik een hekel aan.”  ’t Jong zegt dat deze samenwerking als „een warm bad” is. „Het zit hem in de openheid, dat je in een veilig klimaat je kan uitspreken”. Binnen zes weken hadden ze een akkoord. Het gemeentehuis van Putten Foto Flip Franssen
 Maar helemaal gemoedelijk is het nog niet in Putten. Als wordt gevraagd waarom de VVD als winnaar van de verkiezingen niet meedoet, zegt Hoogendijk van Gemeentebelangen dat hij de vraag „bijzonder” vindt. Hij leest van een blaadje op dat van de 12.194 stemmen in maart er 1.628 naar de VVD gingen. „Het is de vijfde partij.” De kritiek van Wij Putten, dat een coalitie met drie confessionele en een conservatieve partij geen afspiegeling zou zijn van het steeds seculierder wordende dorp, wordt gepareerd met de mededeling dat de gemeenteraad wél een afspiegeling is. En dat er ook bij de VVD en Wij Putten christenen lid zijn. Er klinken ook verzoenende woorden. CDA’er Van de Koot zegt: „Wij hebben ons jaren constructief opgesteld in de oppositie, ik hoop dat Wij Putten en de VVD dat ook doen. Wij steken de hand uit.” TeunJan van Ooijen (ChristenUnie): „Het is een gebalanceerd akkoord. Als ze het lezen, hoop ik dat ze een bijdrage willen leveren.” Luitjes van Wij Putten zegt: „Een coalitie die steunt op twaalf zetels is een meerderheid, je hoort mij niet zeggen dat dit niet democratisch is.” Hij zet „nu de knop om van bestuurlijk naar oppositie. Maar wel om te doen wat goed is voor het dorp. Ik weiger een tegenpartij te worden.” De Bruin zegt: „Als je dan in de oppositie moet, is dit wel een droomcoalitie: de zichtbaarheid van de VVD zal duidelijk worden.” De versplintering in de gemeenteraden na de verkiezingen van maart, is niet per definitie terug te zien in de gevormde coalities.  Dat blijkt uit onderzoek van NRC naar de collegevorming in 333 gemeenten. NRC deed dit onderzoek ook in 2018 en 2014. Bij de verkiezingen in maart wonnen lokale partijen, wat ertoe leidde dat meer partijen  een zetel bemachtigden.  Het aantal partijen in coalities daalde juist licht, vooral in gemeenteraden met 29 zetels (van 45.001 to 50.000  inwoners). Op lokaal niveau zijn sommige coalities wel groter: in Arnhem (39 zetels, 14 fracties) stonden bijvoorbeeld dit jaar zes handtekeningen onder het coalitieakkoord, onder andere van nieuwkomer Volt. In 2018 werkten vier partijen samen. Het aantal wethouders in de Nederlandse gemeenten steeg licht tussen 2018 en 2022. Mogelijke oorzaken zijn  dat iedere partij graag een eigen bestuurder wil leveren, of dat het takenpakket van de gemeenten is gegroeid door decentralisatie en gemeentelijke fusies. Wethouders kunnen ook meer in deeltijd zijn gaan werken.  Na bijna 175 dagen hebben nog twee gemeenten geen nieuwe coalitie: Bergen (Noord-Holland) en Den Haag. Vlieland zoekt nog naar wethouders en is bezig met een sollicitatieprocedure, die deze week wordt afgerond. Het formatietempo is beduidend trager dan in voorgaande jaren.  In Bergen wordt na ruzies en berichten over een slechte sfeer in de gemeenteraad gestreefd naar „een andere bestuurscultuur” en „het doorbreken van bestaande patronen”, zegt de gemeente. De verwachting is dat in oktober een raadsakkoord en een college gepresenteerd gaan worden.  In Den Haag dateert de laatste officiële mededeling over de onderhandelingen van 8 juli, vlak voor het zomerreces. Toen was er „goede vooruitgang” geboekt. Een eerdere poging mislukte  - de corruptiezaak tegen twee raadsleden hangt nog steeds boven de politiek. De vijf partijen die nu onderhandelen (D66, VVD, GroenLinks, PvdA en CDA - ook de huidige coalitie) zouden tijdens de vakantie blijven praten. Dat is via digitale middelen vanaf vakantieadressen ook gebeurd, zeggen de onderhandelaars. Maar er is nog geen akkoord. Bij de oppositie groeit de irritatie. In Beverwijk is vorige week het tweede  gemeentebestuur begonnen. Het eerste college viel begin juli, nadat via het Noord-Hollands Dagbladfoto’s waren opgedoken van een kandidaatwethouder van Samen Lokaal tussen mannen die een Grijze Wolven-groet geven. Dat is de beruchte jeugdbeweging van de Turkse nationalistische partij MHP. Samen Lokaal maakt wel weer deel uit van de nieuwe coalitie, met  van Ons Beverwijk, D66, PvdA en CDA.||https://www.nrc.nl//nieuws/2022/08/28/waarom-putten-zes-maanden-nodig-had-om-tot-een-nieuw-college-te-komen-2-a4140065
2022-08-29||Hoe een kinderruzie in de speeltuin uit de hand loopt||Waarom”, vraagt de officier van justitie zich halverwege de zitting hardop af, „moet een ruzie tussen twee kinderen zó uit de hand lopen?”  Het begon met haar oudste zoon, zegt Patricia (35). Ze waren in Monkey Town, een  overdekte speeltuin. Haar zoon kwam huilend naar haar toe,  hij was „flink te grazen” genomen  door een ander kind. „Met moeite” ging hij volgens Patricia weer spelen. Als  hij voor de derde keer in tranen terugkomt, gaan ze „samen verhaal  halen bij het jongetje in kwestie”.  Patricia wordt verdacht van mishandeling met zwaar lichamelijk letsel tot gevolg. Haar slachtoffer, de zus van het jongetje,  vreesde dat Patricia haar „wat aan zou doen”, zegt de rechter tegen haar. Patricia  gniffelt theatraal. „Pfff.” Volgens Patricia ging het vervolgens zo: „Ik sprak het jongetje aan. ‘Wil je even blijven staan?  Ik wil je wat vragen.’ Het jongetje rende meteen weer terug naar de glijbaan. Zij  springt ertussen. Gelijk schreeuwen en doen. Zij duwde mij, ik duwde terug. Daarna begonnen we aan elkaars haren te trekken en lagen we op de grond.”   De rechter kan  „niet zo goed begrijpen” hoe het van duwen zo snel naar op de grond liggen ging.  Patricia vindt dat niet zo gek: „Je weet: als iemand je bij je haar pakt, ga je naar beneden. Blijven staan doet meer pijn. En wij  lieten allebei niet los.” Heeft Patricia de vrouw ook geslagen, wil de rechter weten. „Ik had geen pijn in mijn handen of iets, dat je zegt: je hebt een vuist uitgedeeld. Dat voel je anders wel.”   Op dat moment komt Ibrahim in beeld. Met zijn armen over elkaar zit hij nu naast Patricia in de Haagse rechtszaal, of ze elkaar al kenden, wordt niet besproken-. Ibrahim zegt dat hij de vechtpartij zag en er  „bovenop sprong” om er een einde aan te maken. „Ik heb hun duimen naar binnen gedrukt,  zo heb ik ze uit elkaar gehaald.”    Het slachtoffer zou door de klap op de grond gevallen zijn Getuigen zagen iets anders. De  eerste getuige zag dat Patricia een „vuist maakte” en „langzaam naar achter haalde”.  Het slachtoffer zou door de klap op de grond gevallen zijn. De tweede getuige zag  een man in een crèmekleurig shirt – Ibrahim -–  „tegen mevrouw  slaan en schoppen”, terwijl ze ineengedoken op de grond lag. Volgens de derde getuige sloeg hij het slachtoffer in haar gezicht.  Die verklaringen „wijken nogal af”, zegt de rechter. „Hoe kan dat?”   „Zo agressief was ik niet”, zegt Patricia verontwaardigd. Ze vindt de getuigen onbetrouwbaar. „Twee   werken bij Monkey Town en stonden achter de balie, ruim  vijftien meter verderop.”    Als de rechter haar vraagt of ze een taakstraf kan uitvoeren, wordt haar stem plots zacht. „Ligt eraan.  Ik ben negentien weken zwanger.” Ze  werkt  drie dagen per week  bij een kinderdagverblijf.    Het slachtoffer  wil een schadevergoeding van 5.086,13 euro. De advocaat van Patricia, L. da Silva, bladert door de lijst met kosten. „Tandarts, huisarts”, mompelt ze.   In de vordering staat dat het slachtoffer    een gekneusde blaas aan de vechtpartij overhield.  En een hersenschudding, waardoor ze wazig ziet. Ze heeft ook last van  haar nek en rug,  thuiszorg moet haar elke ochtend uit bed helpen. „Het lijkt me zeer onwaarschijnlijk dat dit door dit incident komt”, zegt de advocaat.   „Er was al letsel uit het verleden”.   Het slachtoffer had een  paar jaar geleden   een zwaar  auto-ongeluk.        Als er al onderliggende klachten waren, zegt de officier van justitie,  „is dat niet het probleem van het slachtoffer”.  Hij vraagt de vordering toe te wijzen en eist ook 180 uur taakstraf.         Maar  de rechter  vindt dat uit het dossier niet duidelijk wordt  of de klachten  inderdaad samenhangen met de vechtpartij. Op de hersenschudding na, „maar dat is geen zwaar letsel”.  Ibrahim en Patricia   krijgen  een taakstraf van   70 uur voor  mishandeling-  en moeten 749,99 euro aan het slachtoffer betalen. De rechter  laat  daarbij „meewegen dat het slachtoffer ook een aandeel had”.   
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/08/28/hoe-een-kinderruzie-in-de-speeltuin-uit-de-hand-loopt-a4140064
2022-08-29||Maandag nauwelijks treinen in Noord-Holland door staking, gevolgen voor heel het land||Maandag rijden als gevolg van een staking van de vakbonden in het grootste deel van Noord-Holland nauwelijks treinen. Dat meldt de NS zondag. Doordat het Noord-Hollandse treinnet nauw is verweven met dat van andere delen van Nederland, kunnen volgens de spoorwegvervoerder reizigers in heel het land vertraging oplopen. De NS kondigt aan geen bussen ter vervanging in te zetten. De vervoerder adviseert reizigers in Noord-Holland alternatief vervoer te vinden of hun reis uit te stellen. Treinen rijden wel van en naar stations nabij de grens van Noord-Holland (station Voorhout, Almere Oostvaarders, Amsterdam Bijlmer ArenA en Utrecht Centraal). Luchthaven Schiphol blijft voor „noodzakelijke reizen” bereikbaar via „beperkt treinverkeer” vanaf Utrecht Centraal, aldus de NS. Wie op een andere manier naar de luchthaven kan komen, wordt aangeraden dat te doen. Ook het internationale treinverkeer wordt getroffen door de staking. Zo rijdt de intercity tussen Brussel en Amsterdam niet verder dan Rotterdam en vertrekt hij minder vaak dan normaal. De Thalys en Eurostar rijden maandag helemaal niet. De staking, die de hele dag duurt, betekent de derde actiedag van de ‘estafettestaking’ van vakbonden FNV Spoor, CNV en VVMC. De vakbonden onderhandelen sinds april met de NS over een nieuwe cao, met het streven om uiterlijk eind juni tot een akkoord te komen. Nu die deadline ruimschoots is gepasseerd en de onderhandelingen niets hebben opgeleverd, legt een groot deel van het NS-personeel het werk in delen neer gedurende een week.  Zo werd afgelopen woensdag en vrijdag het treinverkeer in Noord-Nederland en Zuid-Holland stilgelegd en volgen, na de Noord-Hollandse staking op maandag, dinsdag Midden-Nederland en Oost- en Zuid-Nederland op woensdag. Met name de staking in Midden-Nederland kan verregaande gevolgen hebben voor al het treinverkeer, omdat die ook het belangrijkste treinknooppunt van het land treft: Utrecht Centraal.||https://www.nrc.nl//nieuws/2022/08/28/maandag-nauwelijks-treinen-in-noord-holland-door-staking-gevolgen-voor-heel-het-land-a4140063
2022-08-29||Oppermachtige Verstappen wint in België en verstevigt leiding in klassement||Max Verstappen heeft zondag de Grand Prix van België op zijn naam geschreven. Op het circuit van Spa-Francorchamps stoomde de regerend wereldkampioen op vanaf de veertiende plek, waar hij ondanks de snelste tijd in de kwalificatie vanwege een gridstraf moest starten. Vanaf de twaalfde raceronde reed hij aan kop en hield de controle over de race. Sergio Pérez, Verstappens ploeggenoot bij Red Bull, werd tweede. Carlos Sainz jr. van Ferrari eindigde als derde. Verstappen moest achterin het veld beginnen, omdat hij zijn vierde motor van het seizoen gebruikte. De 24-jarige Nederlander reed in de tweede ronde al op de achtste plaats. Hij vervolgde zijn inhaalrace nadat er een safetycar op de baan was gekomen vanwege een crash van Nicholas Latifi (Williams) en Valtteri Bottas (Alfa Romeo). „Het was een hectische start, maar daarna liep de auto perfect”, zei Verstappen na afloop. „We konden de banden goed sparen en moesten de race daarna managen.” In de vorige Grand Prix, de laatste voor de zomerstop, moest Verstappen vanwege een teleurstellende kwalificatie vanaf de tiende startplek vertrekken. Ook toen, in Hongarije, snelde hij vervolgens naar de overwinning. Het was in 1960 voor het laatst voorgekomen dat een Formule 1-coureur in twee opeenvolgende races vanaf de tiende plek of lager was gestart en uiteindelijk toch de race won. Toen slaagde Bruce McLaren daarin. Hij won in 1960 de eerste race van het seizoen in Argentinië vanaf de dertiende startplek, nadat hij een seizoen eerder in de Verenigde Staten de afsluitende race vanaf de tiende plek had gewonnen. De zege in België betekende Verstappens negende overwinning in veertien races van het huidige Formule 1-seizoen. Door de overwinning en de snelste ronde verstevigt hij zijn positie in het klassement om het wereldkampioenschap. Daarin gaat hij nu met 284 punten aan de leiding, gevolgd door zijn teamgenoot Sergio Pérez, die 191 punten heeft. De voor Ferrari rijdende Charles Leclerc, die in België als achtste eindigde, volgt op de derde plek van het klassement met 186 punten. Volgende week wordt in Zandvoort de Grand Prix van Nederland gereden. Correctie (28 augustus 2022): In een eerdere versie van dit artikel stond vermeld dat Verstappen 258 punten heeft in het klassement om het wereldkampioenschap. Dat was zijn puntenaantal vóór de race in België en is hierboven aangepast.||https://www.nrc.nl//nieuws/2022/08/28/oppermachtige-verstappen-wint-in-belgie-en-verstevigt-leiding-in-klassement-a4140062
2022-08-29||‘Kabinet weet dat opschorten   gezinshereniging niet kan, het wil alleen traineren’||„Dit is een trap na aan vluchtelingen waar het het meeste pijn doet”, reageerde VluchtelingenWerk Nederland enkele uren nadat vrijdag bekend werd welke maatregelen het kabinet neemt om de instroom van asielzoekers te beperken nu het aanmeldcentrum in Ter Apel overvol is. Tot en met 2023 wordt gezinshereniging voor statushouders beperkt, en het kabinet stopt tijdelijk met de Turkije-deal, die asielzoekers over de EU verdeelt. Het zou ertoe moeten leiden dat tot eind volgend jaar 1.250 minder nieuwkomers naar Nederland komen.  De maatregelen verlagen de druk op de asielopvang, en voorkomen „tegelijk dat nareizende gezinsleden bij aankomst naar Ter Apel moeten reizen met als risico dat zij zonder opvang blijven”, aldus VVD-staatssecretaris Eric van der Burg. „De rechtsstaat gaat steeds minder gelden voor vluchtelingen. En het is  niet voor het eerst dat Nederland zich niet houdt aan de wettelijke eisen die er gelden voor asielzoekers. De overheid lapt structureel de wettelijke beslistermijnen aan de laars, en  Nederland is de afgelopen jaren al meerdere malen op de vingers getikt door de Raad van State en het EU-Hof van Justitie omdat het gezinsherenigingsbeleid te streng is.  Nederland komt er steeds mee weg door in beroep te blijven gaan tot de hoogste rechter. Dan wordt het beleid (summier) aangepast en begint het juridische gevecht opnieuw.” vertelt Martijn van der Linden, persvoorlichter van VluchtelingenWerk Nederland. „Het is een harteloos besluit, wanneer je in één adem toegeeft dat de opvang is misgelopen door eigen beleid, maar dan vluchtelingen die hier de dupe van zijn een trap na geeft.” Volgens hem zijn de plannen bovendien  juridisch niet haalbaar en botsen ze met het Europees Verdrag voor de Rechten van de Mens en met name de Europese Gezinsherenigingsrichtlijn, waarin staat dat  gezinshereniging van vluchtelingen niet mag worden belemmerd of vertraagd. „Het kabinet heeft niet genoeg nagedacht over de juridische haalbaarheid of gaat ervan uit dat ze er wel mee wegkomen, omdat het al te laat is als de hoogste rechter na een lang juridisch gevecht dit beleid terugdraait.” Wil Eikelboom, voorzitter van de Vereniging Asieladvocaten en  Juristen Nederland  denkt dat het kabinet daar wel degelijk over heeft nagedacht. „De staatssecretaris is zonder twijfel bekend met de Europese Gezinsherenigingsrichtlijn en  het Europees Verdrag voor de Rechten van de Mens. Maar op deze manier kan hij namens het kabinet een signaal afgeven naar de kiezer, en naar de asielzoeker.” Hoewel het kabinet juridisch uiteindelijk het onderspit zal delven omdat Nederland deze verdragen heeft ondertekend, is het  mogelijk een jaar lang de boel te vertragen, redeneert Eikelboom. Het duurt namelijk lang voordat je via de rechter deze maatregelen kan terug draaien. „We kunnen niet meteen maandag beginnen met een rechtszaak. We kunnen pas stappen ondernemen als een vluchteling hier concreet mee te maken krijgt. Dan duurt het enkele weken voordat de zaak voorkomt. Na een uitspraak  kan de staat in hoger beroep. Daar horen ze weer dat het niet mag. Vervolgens gaan ze naar de Raad van State. Inmiddels zijn we dan bijna een jaar verder, waarna het kabinet kan zeggen dat de maatregel is afgeschoten. Ondertussen zijn dan duizenden gezinsherenigingen getraineerd.” Het idee dat je vluchtelingen zo afschrikt, is bovendien een illusie, denkt Leo Lucassen, directeur van het Internationaal Instituut voor Sociale Geschiedenis. „Er is geen oorlogsstop, dus vluchtelingen blijven komen. In plaats van sorry te zeggen voor de puinhoop die er is gemaakt, kom je met dit soort populistische extreem-rechtse praatjes.” Volgens Lucassen zijn de maatregelen een druppel op de gloeiende plaat, terwijl het nu het moment is om de plannen van een Adviescommissie Vreemdelingenzaken uit juni dit jaar  uit te voeren, die onder meer voorstelde om de wettelijke taken om kansrijke asielzoekers op te nemen bij de gemeentes te leggen, en dat die naar rato vluchtelingen opnemen. „Dan hoeft Van der Burg niet meer te bidden en te smeken bij  gemeenten. Het kost tijd, maar dan heb je ook een structurele en kleinschalige oplossing. Dit is echt het moment om het roer om te gooien. Het is alleen de vraag of hij de VVD-achterban daarin mee krijgt.”   Gezinsleden van vergunninghouders in Nederland hebben recht op een gezinsleven, dat is wettelijk vastgelegd, ook in Nederland. Dus elke vluchteling kan een aanvraag indienen en zich daarbij beroepen op het recht op gezinsleven.  Er zijn veel ideeën om het vluchtelingen moeilijker te maken, zegt Eikelenboom. Maar daarin zit volgens Eikelboom ook meteen het trucje van dit voorstel: je mag nu óók een verzoek indienen, alleen gaat dat pas in behandeling als je ook daadwerkelijk een woning toebedeeld hebt gekregen. „De voorstellen zijn vaak juridisch onhoudbaar en bieden ook geen structurele oplossing. Maar zolang er kabinetten zijn waarin zowel de VVD als het CDA zit, zal er aan positieve ontwikkelingen voor asielzoekers, zoals meer woningen en meer noodopvang, ook altijd iets negatief gekoppeld worden. Het is symboolpolitiek en als het om asielzoekers gaat, dan is het kennelijk acceptabel om met dit soort juridisch onhoudbare plannen te blijven komen.”||https://www.nrc.nl//nieuws/2022/08/28/kabinet-weet-dat-opschorten-gezinshereniging-niet-kan-wil-alleen-traineren-a4140060
2022-08-29||Centrale banken laten hun tanden zien in strijd tegen inflatie||Jerome Powell, de voorzitter van de Amerikaanse centrale bank „zit er bovenop”. Isabel Schnabel, directielid van de Europese Centrale Bank zegt dat er „offers” moeten worden gebracht. De grote westerse centrale banken wilden dit weekeinde, tijdens hun jaarlijkse clubdag in het Amerikaanse Jackson Hole, één boodschap luid en duidelijk overbrengen: de hoge inflatie, die nu tegen de 9 procent bedraagt, moet worden bedwongen. En als dat tijdelijk ten koste gaat van de welvaartsgroei, dan moet dat maar. Er staat veel op het spel. Met name het Westen is de afgelopen drie decennia gewend geraakt aan een lage inflatie. Zo laag, dat het hele fenomeen inflatie nog nauwelijks leek te bestaan in de besluitvorming van zowel burgers als bedrijven. Prijsstabiliteit, het streven van centrale bankiers, was in wezen een feit geworden. Want de maximaal 2 procent inflatie die er was, werd in de samenleving nauwelijks meer ervaren als een kleine prijsstijging, maar meer als een stabiele toestand.  Dat kan nu, als de inflatiebestrijding faalt, allemaal anders worden. Gita Gopinath, voormalig chef-econoom van het Internationaal Monetair Fonds en daar nu adjunct-directeur, waarschuwde in Jackson Hole voor het „losslaan van het anker” van de prijzen als de inflatie te lang hoog blijft. Ook Fed-president Powell benoemde dat: als huishoudens en prijzen zich plots toch weer gaan instellen op structureel hogere inflatie, dan vragen werknemers vooraf al loonstijgingen om dat te compenseren, en verhogen bedrijven alvast de prijzen van hun producten of diensten een beetje méér. Zo veroorzaken zij zelf dan de extra inflatie waarvoor zij zich juist schrap zetten, en is een opwaartse prijsspiraal geboren. Het beste zou zijn als centrale banken deze ontwikkeling al in de kiem hadden gesmoord. Maar nog eind vorig jaar, toen de inflatie al opliep, werd in die kring gedacht dat dit fenomeen transitory, van voorbijgaande aard, zou zijn. Pas dit jaar, toen fors stijgende energieprijzen de inflatie extra opjoegen, werd ingegrepen. En hoe later de ingreep, hoe harder die moet zijn.  Centrale banken kunnen de vraagkant van de economie laten afkoelen door de prijs van geld, de rente, op te schroeven. Dan wordt de bedrijvigheid minder, wordt er minder uitgegeven en neemt de opwaartse druk op lonen en prijzen hopelijk af. In de VS is de belangrijkste rente nu opgeschroefd van nagenoeg 0 procent tot 2,5 procent. In de eurozone ging de rente van 0 procent naar 0,5 procent. Dat is, zo lijkt het, lang niet genoeg. Diverse centrale bankiers namen al vast een voorschot op wat er komen gaat. Powell, van de VS, maakte duidelijk dat het idee onder beleggers dat de Amerikaanse rente volgend jaar, na een verdere stijging tot tegen de 4 procent, weer kan gaan dalen, op zijn best prematuur is. De econoom Jason Furman ging in Jackson Hole zelfs zo ver een Amerikaanse rente van wel 5,5 procent te verwachten – hoewel hij geen beleidsmaker is. De voorzitter van de Banque de France, François Villeroy de Galhau, liet weten dat de rente van de ECB al eind dit jaar 2 procent kan bedragen, dus anderhalf procentpunt méér dan nu. Villeroy is als baas van de Franse centrale bank ook bestuurslid van de ECB. Isabel Schnabel, vaste bestuurder van de ECB, was niet zo precies. Maar wat zij duidelijk maakte sprak, zo valt aan te nemen, voor veel van de aanwezige centrale bankiers: het gevecht tegen inflatie is niet zomaar voorbij. ECB-president Christine Lagarde liet overigens om onbekende redenen verstek gaan. Om geloofwaardigheid te herwinnen én te zorgen dat inflatie weer in haar hok wordt gedwongen, zullen centrale banken vermoedelijk nu liever te streng worden dan te soepel. Zoals Gopinath van het IMF benadrukte: als de inflatie wellicht straks weer daalt, mag dat niet meteen leiden tot een soepeler monetair beleid met dalende rentes. Eerst maar eens zien of de inflatiedaling duurzaam is. Liever je vergissen met een te hoge rente, dan met een te lage. Zo zullen centrale bankiers hun geloofwaardigheid moeten versterken, die door al het dralen tot nu toe een deuk heeft gekregen. Al kon niemand de oorlog in Oekraïne en de explosie van de energieprijzen natuurlijk voorzien. Maar hoe wreed of onterecht ook: dit excuus gaat een poosje mee, maar na verloop van tijd is de inflatie in de ogen van publiek – en politiek – het probleem van de centrale bankiers zelf geworden.  De oplossing van dat probleem wordt complex. Hoe reageert de inflatie op de arbeidsmarkt? Lange tijd was er een  stevig verband tussen de werkloosheid en de inflatie: hoe lager de werkloosheid, hoe meer de prijzen (via hogere lonen) stegen, en andersom. Deze zogenoemde ‘Phillips-curve’ werkt al een decennium of twee niet meer: het verband verdween. Komt dat nu weer terug? Dat zou helpen, want als de werkloosheid door de hogere rentes oploopt, kan de inflatie weer dalen. Maar hoewel daar veel discussie over was, was er geen eensluidend antwoord. Schnabel wees er ook op dat inflatie nu zo’n mondiaal verschijnsel is, dat het lastiger wordt om monetair beleid te voeren, en dat beleid vermoedelijk langer strenger moet zijn. Het zal volgens haar ‘offers’ vergen, en dat werd ook door Powell met zoveel woorden gezegd. Een recessie valt niet uit te sluiten, iets waarvan de buitenwereld wellicht nu pas écht wordt doordrongen. Een voorproefje: vrijdagavond sloten de Amerikaanse beurzen bijna 3 procent lager van de schrik na Powells strenge speech. Een reactie die maandag nog een staartje kan krijgen in Europa. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/28/centrale-banken-laten-hun-tanden-zien-in-strijd-tegen-inflatie-a4140059
2022-08-29||Taal zonder betekenis||Lieke Marsman, Dichter des Vaderlands en eerder deze maand een van de  ‘Zomergasten’ in het gelijknamige tv-programma, introduceerde het woord in een gedicht in haar bundel De volgende scan duurt vijf minuten: ‘Bovendien, juist wat niet gezegd wordt bepaalt/ wie er promotie krijgt, wie deportatie/ Geweld zit in de inertie van politici/ Hun vertraagtaal is gewelddadig’.   Vertraagtaal zegt niets en zet tot niets aan. Het dient louter om te vertragen en uit te stellen, omdat er geen directe oplossing voor handen ligt. Lieke las een zinsnede voor uit het ambtelijk apparaat van het ministerie van Volksgezondheid: „Een actievere rol spelen met nationale regie en verhoogde ambities op basis van een goede, bestuurlijke samenwerking in een vernieuwde samenwerkingsrelatie met routekaart en spelregels, twaalf startpakketten …”  „Hier staat niets”, zei Lieke met de scherpte en waarachtigheid van iemand die zelf niet meer beschikt over de luxe om het leven uit te stellen; ze lijdt aan een ongeneeslijke variant van kanker. Aan de rand van het bestaan verscherpt de lens. Eenmaal beroofd van vertraagtaal, vertraagt het leven zelf; je bent steeds minder deelnemer en steeds meer beschouwer.  Ik dacht ook enige boosheid in haar stem te horen –  hoe kun je zo onzorgvuldig omgaan met tijd? Die van je zelf en die van een ander? Die van de planeet?! Maar misschien was dat projectie.  Vol vers besef van al die opgehoopte vertraagtaal in een mensenleven – vriendelijke of beleefde woorden die dienen om afspraakjes uit te stellen. Beleefdheden die als een lofzang lezen maar na de laatste punt toch een afwijzing blijken. Maar nog veel grotesker: al die vertraging in een landelijk bestuursapparaat en internationale verdragen waardoor de problemen waar we voor staan te complex worden om te begrijpen en op te lossen. Die afschuwelijke taal die gebezigd wordt door de ambtenarij, wollige zinnen vol komma’s waaruit het oordeel of eindbesluit vaak niet eens meer op te maken is.  Vertraagtaal ontneemt je de grip op de werkelijkheid. Alle betekenis wordt uit de taal gefilterd, taal wordt bewust ingezet om te verwarren.  Zo op de drempel van een nieuwe tijdsgeest, waarin de huidige heersende verhalen hun waarachtigheid al verloren hebben maar tevergeefs door vertraagtaal aan elkaar gehouden worden –  maakbaarheid, ongereguleerd kapitalisme en consumeren totdat de planeet op is – duidt het woord pijnlijk scherp het dilemma van onze tijd. Vertraagtaal vertraagt alles, behalve de lengte van een leven of die van het bestaan van de mensheid.  ||https://www.nrc.nl//nieuws/2022/08/28/taal-zonder-betekenis-a4140058
2022-08-29||De opmerkelijke deftigheid van hamburgers||The best burgers in town. Burgermeester. The Butcher Social Club – de burgers vliegen je om de oren. Elk eetcafé heeft er een of meer op de kaart staan – de burger heeft zich bevrijd van zijn miezerige vleesrestjes-imago en verschijnt overal als iets dat kwaliteit uitstraalt.  De broodjes zijn niet langer slappe platte dingetjes die voornamelijk dienen om de inhoud naar de mond te brengen, maar flinke ronde, bolle broden waar je mes en vork bij nodig hebt. Ook al omdat er nooit alleen maar zo’n gehaktschijf tussen het broodje zit, er moet van alles bij dat er weer tussenuit kan vallen. Ernaast een bergje patat, eventueel met ook nog weer (‘huisgemaakte’) mayonaise.  Eigenlijk verbluffend dat zo’n vleesbroodje de laatste jaren zo enorm populair is, als je bedenkt dat tegelijkertijd de trend naar minder vlees zo sterk is. De ene helft van de mensen is vleesvermijder geworden, de andere helft eet overal waar dat mogelijk is een burger. Of zijn er geen twee helften, is menige vleesvermijder toch ook wel een burger liefhebber op haar tijd? Dat moet wel, want ondanks de minder-vleestrend, daalt de vleesconsumptie niet. Hamburgers doen nu deftig en zijn van Blonde d’Aquitaine, Black Angus of Limousin-rund vervaardigd, heel natuurlijk en vrij opgegroeide koeien met een voorkeur voor Franse kaas of voor dauwtrappen in Schotse weilanden met hun tweedjasjes aan – die koeien weten wel hoe te leven. Dus het is alleen maar goed om ze op te eten. Ik herinner me een uitzending van de Keuringsdienst van waarde over Black Angus-hamburgers bij McDonald’s, waarin Keuringsdienst-medewerker Marijn Frank vroeg om een ongekruide Black Angus naast een ongekruide ‘gewone’ hamburger te bakken – ze keek heel onbevangen naar de McDonaldsman en zei dat ze eigenlijk geen verschil proefde, jij wel? Hij kon niet echt liegen.  Waarin zit hem dan de aantrekkingskracht? Misschien dat je blijft geloven in het ideaal, ook al valt de werkelijkheid steeds tegen. Net als bij bijna alle tosti’s. Je stelt je iets voor met knapperig geroosterd of gebakken brood waaruit veel pittig smakende kaas druipt – en je krijgt twee kurkdroge maar half geroosterde boterhammen waartussen een (1!)  (miezerig!) plakje niet eens echt gesmolten kaas zit,  beduidend kleiner dan de boterhammen. En toch bestel je hem een volgende keer weer, in de hoop op iets echts. En een heel enkele keer krijg je dat ook. In een Amerikaans boekje uit 1967, The New Hamburger Cookbook, vond ik allemaal verrassende recepten voor hamburgers. McDonald’s zat toen nog niet in Europa en was ook in Amerika nog niet zo groot.  Los van de soms opmerkelijke hamburgerrecepten (zoals bijvoorbeeld gekruid gehakt tussen twee met een botersausje ingesmeerde boterhammen doen en het geheel in folie ingepakt in de oven bakken) valt op dat de hamburgers in de eerste plaats aantrekkelijk toebereid rundergehakt zijn. Ze hebben niets te maken met fastfood, al hoef je er geen uren voor in de keuken te staan. Misschien is dat de reden dat je als thuiskok toch ook wel eens hamburgers maakt, thuis kan het allemaal zoveel lekkerder. En als er dan iemand langsrijdt in een foodtruck vol Charolaisburgers die zeer hoogwaardig zijn toebereid op echte broodjes, dan kun je ineens geloven dat  je iets koopt dat echt heel prima is, als het ware óók huisgemaakt, en vol van de beste bedoelingen. Dan hoeft het niet eens heel lekker te zijn.  Correctie (maandag 29 augustus): In een eerdere versie van dit artikel stond de naam van het programma Keuringsdienst van waarde verkeerd. Dat is hierboven aangepast.||https://www.nrc.nl//nieuws/2022/08/28/de-opmerkelijke-deftigheid-van-hamburgers-a4140057
2022-08-29||Russische spionne Maria Adela infiltreerde in NAVO-kringen in Napels|| Het levensverhaal van ‘Maria Adela Kuhfeldt Rivera’ leest als het script van een aflevering van de succesvolle Netflix-reeks ‘The Blacklist’, en bewijst dat de decennia-oude Sovjet-spionagetechnieken anno 2022 terug zijn van nooit weggeweest. ‘Maria Adela’ is  de nep-identiteit van de Russische geheimagente Olga Kolobova, die door de Russische militaire inlichtingendienst GROe naar Europa werd gestuurd, waar ze succesvol infiltreerde in de hoogste sociale kringen, en vriendschappen en andere relaties aanknoopte met officieren en medewerkers van de NAVO-missie in de Zuid-Italiaanse stad Napels. Dat hebben onderzoekscollectief Bellingcat, de Russische nieuwssite The Insider, het Duitse tijdschrift Der Spiegel, en de Italiaanse krant La Repubblica eind vorige week onthuld na een  tien maanden durend onderzoek. Haast tien jaar lang slaagde ‘Maria Adela’ erin om ongehinderd de wereld te bereizen en ook jarenlang in Italië te wonen, terwijl ze zich uitgaf als een juwelenontwerpster en zakenvrouw. Via omwegen in Malta, Parijs en Rome verhuisde de Russische uiteindelijk naar Napels, een stad met een belangrijke NAVO-basis die strategische informatie bezit over Zuid-Europa en Noord-Afrika. Aan al haar contacten diste ze hetzelfde verzonnen levensverhaal op: dat ze het liefdeskind was van een Duitse vader en een Peruaanse moeder, die haar in 1980 meenam naar Moskou om de Olympische Spelen bij te wonen. In allerijl weggeroepen wegens een noodgeval, besloot de moeder haar daar achter te laten bij een bevriend Sovjet-stel. De moeder zou nooit terugkomen, en ‘Maria Adela’ groeide doodongelukkig op bij het Sovjet-paar, de reden dat ze „nooit in Rusland zou willen wonen”, aldus haar kennissen, maar naar eigen zeggen een leven in West-Europa wilde uitbouwen. Russische geheimagenten gebruiken wel vaker een Zuid-Amerikaanse familieachtergrond als een onderdeel van hun valse identiteit. Olga Kolobova zag zich genoodzaakt zo’n achtergrond te verzinnen, nadat een aanvraag voor de Peruaanse nationaliteit met veel argwaan was onthaald in Peru, en daar helemaal was misgelopen. Daarna reisde ze rond met een nep Russisch paspoort, onder de naam ‘Maria Adela’, zogezegd van Duits-Peruaanse komaf. In Napels zou ze haar succesvolste jaren beleven als spion. Ze dook er in het leven van de ‘high society’ en werd in 2015 zelfs secretaris en een van de meest actieve leden van een Lionsclub. Via die weg kwam ze met heel wat NAVO-personeelsleden in contact. In 2018 is ‘Maria Adela’ met een ticketje enkele reis naar Moskou gevlogen. Toen ze vertrok, was ze nog niet ontmaskerd. Haalde de Russische militaire inlichtingendienst haar terug naar huis, uit vrees dat dit stond te gebeuren, of omdat haar missie al voldoende succes had geoogst? Evenmin is duidelijk of Olga Kolobova tijdens haar verblijf in Napels erin slaagde om fysiek toegang te krijgen tot de NAVO-missie, en wat voor informatie ze Moskou zou hebben verstrekt. Maar haar toegang in sociale kringen tot hooggeplaatst NAVO-personeel – volgens het onderzoek ging ze om met Amerikanen, Italianen, Duitsers en Belgen – moet voor de GROe hoe dan ook waardevol zijn geweest. De onderzoeksjournalisten slaagden erin de valse identiteit van ‘Maria Adela’ te koppelen aan die van de Russische Olga Kolobova, de dochter van een Russische kolonel die in Irak en Syrië diende, onder meer via gezichtsherkenning op basis van foto’s. Daarnaast viel ook een grote numerieke gelijkenis op tussen haar paspoort en dat van meerdere andere Russische paspoorten van GROe-agenten, onder wie de agenten die Sergej Skripal en zijn dochter in het Britse Salisbury vergiftigden. De Russische ambassade in Italië reageerde op het onderzoek met een sarcastische cartoon, en daaronder de tekst: „Als je overal Russische spionnen ziet opduiken, lees je vast te vaak La Repubblica.”||https://www.nrc.nl//nieuws/2022/08/28/russische-spionne-maria-adela-infiltreerde-in-navo-kringen-in-napels-a4140055
2022-08-29||Jongeren creëren een nieuwe vorm van Brabants – of doen ze maar wat met hun dialect?||De jongere generatie Brabanders gebruikt de mannelijke lidwoorden ‘d’n’ (’den’), ‘unne’ en ‘unnen’ vaak te pas en te onpas. Zo proberen ze hun manier van praten een extra Brabants kleurtje te geven. Ze zeggen bijvoorbeeld: ‘Hij het unnen hillen auwen oma.’ (Hij heeft een heel oude oma.) Terwijl het volgens de grammaticale regels van het dialect zou moeten zijn: ‘Hij het un hil auw oma.’ Ze zeggen ‘op d’n boerderèèj’ terwijl het ‘op de boerderèèj’ moet zijn, en ‘d’n informaosie’ in plaats van ‘de informaosie’. Kristel Doreleijers (Universiteit van Tilburg) onderzocht in de regio Eindhoven zowel bij oudere als jongere Brabanders hoe hun lidwoordgebruik was als zij ‘Brabants’ spraken. De Brabantse dialecten kennen nog echt drie woordgeslachten. Een zelfstandig naamwoord is ofwel mannelijk, ofwel vrouwelijk, ofwel onzijdig. In het Standaardnederlands is het zichtbare onderscheid tussen mannelijk en vrouwelijk al eeuwenlang verdwenen, met als gevolg dat we in de standaardtaal alleen nog de-woorden hebben (voor zowel mannelijke als vrouwelijke woorden) en het-woorden (de onzijdige woorden). Het lidwoordensysteem van het Brabants is subtieler: ‘’t’ is onzijdig, ‘de’ is vrouwelijk, maar bij mannelijke woorden zijn er twee mogelijkheden. In de meeste Brabantse dialecten is het zo dat als een mannelijk woord begint met een klinker of met een h, b, d of t, dan hoort daar ‘d’n’ bij. De rest van de mannelijke woorden krijgt ‘de’. Dus is het ‘d’n boer’ en ‘d’n hond’, maar ‘de koning’ en ‘de stier’. Ook voor de onbepaalde lidwoorden ‘un’, unne’ en ‘unnen’ gelden van die subtiele regels. Het is ‘unnen boer’, ‘unne koning’ en ‘un koe’. De jongere generatie lijkt die subtiliteiten vaak niet meer te beheersen. Maar omdat ze, bijvoorbeeld als ze thuis zijn of onder elkaar, wel heel graag Brabants willen klinken, gaan ze het lidwoord ‘d’n’ overgeneraliseren: ze gebruiken het veel te veel en verkeerd. Doreleijers noemt dergelijke verkeerd gebruikte typisch Brabants klinkende lidwoorden „hyperdialectismen”. Je kunt daar volgens haar op twee manieren naar kijken. „Je kunt zeggen: ze kennen de regels niet meer, ze doen maar wat, dit zijn de laatste stuiptrekkingen van het Brabantse dialect. Maar je kunt ook zeggen: de jongere generatie doet er iets ánders mee dan de oudere generatie, het is een nieuwe vorm van Brabants. Terwijl ‘d’n’, ‘unnen’ en ‘unne’ voor de oudere generatie het woordgeslacht markeren, markeren diezelfde woordjes voor de jongere generatie iets anders, iets sociaals: dat ze Brabanders zijn en dus Brabants praten.” De naam ‘D’n Boerderij’ is niet correct. Wel goed is: ‘De Boerderèèj’  Ze kleuren hun Nederlands verder in met een aantal Brabants klinkende woordjes, zoals ‘houdoe’ (tot ziens), ‘keileuk’, ‘keimooi’, ‘keigezellig’, ‘wa’, ‘da’, ‘omda’ (wat, dat, omdat), ‘m’n eige’ (mezelf), ‘gij’, en de heel karakteristieke tweede persoon enkelvoud van het werkwoord: ‘Hedde gij...’ (Heb jij..?)  Daarmee doen ze in wezen hetzelfde als wat sommige kinderen van immigranten doen: die kleuren hun Nederlands in met Surinaamse, Marokkaanse en Engelse woorden. Ook dat is bedoeld om te laten zien bij welke groep je hoort. Juist die mannelijke lidwoorden, ‘d’n’, ‘unnen’ en ‘unne’, zijn daar in dit jongeren-Brabants heel geschikt voor, want ze wijken sterk af van wat gangbaar is in het Standaardnederlands. ‘Un vrouw’ is prima Brabants, maar klinkt blijkbaar niet Brabants genoeg en dus maken ze daar liever ‘unne vrouw’ van: het vrouwelijke woord ‘vrouw’ krijgt dan opeens het mannelijke lidwoord ‘unne’. Dit verschijnsel beperkt zich niet tot het gesproken Brabants. Je komt het ook tegen in geschreven Brabants. In de carnavalskrantjes bijvoorbeeld, die, zoals de traditie het nu eenmaal wil, in het Brabants geschreven worden. En ook in merknamen die de Brabantse middenstand soms verzint. In Den Bosch is er een speciaalbier dat ‘D’n Draok’ heet en er is een restaurant dat ‘D’n Boerderij’ heet. ‘D’n Draok’ is correct volgens het traditionele dialect: ‘draok’ is mannelijk en begint met een d. ‘D’n Boerderij’ is niet correct: ‘Boerderij’ (op z’n Brabants geschreven zou dat moeten zijn: ‘Boerderèèj’) is vrouwelijk en dus zou het ‘De Boerderèèj’ moeten zijn. Maar blijkbaar vond de eigenaar dat ‘D’n Boerderij’ Brabantser klinkt dan ‘De Boerderèèj’. Doreleijers kwam in haar onderzoek nog iets anders tegen. Sommige jongeren overdrijven die lidwoorden nog verder door ze te verdubbelen. In plaats van (het correcte) ‘Opa het unnen auwen bruinen hond’ (Opa heeft etc.) wordt het dan ‘Opa het unnenen auwen bruinen hond’. ‘Unnenen’ is een verdubbeling van ‘unnen’. Dergelijke verdubblingen komen in het oorspronkelijke dialect niet voor. Doreleijers: „Die verdubbelingen zijn voor mij echt het bewijs dat zoiets kleins als een lidwoord hier echt een sociale betekenis heeft gekregen, dat het gebruikt wordt om een bepaalde stijl te markeren.”||https://www.nrc.nl//nieuws/2022/08/28/jongeren-creeren-een-nieuwe-vorm-van-brabants-of-doen-ze-maar-wat-met-hun-dialect-a4140054
2022-08-29||Ook vijfde VN-top over betere bescherming van oceanen mislukt||De VN-top om de oceanen beter te beschermen is zaterdag zonder concrete resultaten geëindigd. In New York werd de afgelopen twee weken door 167 landen en de Europese Unie onderhandeld over een aanvulling op het VN-zeerechtverdrag, dat stamt uit 1982 en waarin wordt geregeld dat zo’n 1 procent van de oceanen wereldwijd wordt beschermd. Het was de vijfde top in korte tijd die mislukte. Inzet was om in 2030 in totaal 30 procent van de oceanen te beschermen, maar de onderhandelende landen werden het niet eens over de voorwaarden waaronder dat moet gebeuren. De gesprekken focusten onder meer op het instellen van beschermde gebieden in de oceanen, het voorkomen van schade door menselijke activiteiten, zoals visserij en diepzeemijnbouw, en het steunen van arme landen bij het tegengaan van de schadelijke effecten als gevolg van de zorgelijke staat van de oceanen. Janine Felson, VN-ambassadeur van het Centraal-Amerikaanse Belize, zei dat de inwoners van haar land „voor levensonderhoud direct afhankelijk zijn van de gezondheid van de oceaan”. Er wordt breed erkend dat het beschermen van de oceanen noodzakelijk is. Enerzijds voor de biodiversiteit, aangezien het zeeleven het begin vormt van veel voedselketens. Anderzijds als buffer tegen de opwarming van de aarde: oceanen nemen een groot deel van de door de mens geproduceerde CO₂ op.  Toch slagen de landen er niet in gezamenlijk tot bindende afspraken te komen. Onder meer visserij, (financiële) steun voor kwetsbare landen en de vraag wat er met de Arctische wateren moet gebeuren vormden struikelblokken. De oceanen liggen grotendeels in een juridisch vacuüm. Tweederde van al het water op aarde bevindt zich buiten de exclusieve economische zones, die bij 200 zeemijl (ruim 370 kilometer) buiten de kust ophouden. „Omdat de oceanen van niemand zijn, zijn ze roekeloos behandeld, zonder dat iemand daarvoor aansprakelijk kon worden gesteld”, zei Marco Lambertini, internationaal directeur van het Wereld Natuur Fonds vorige week bij het begin van de onderhandelingen.  Milieuorganisatie Greenpeace legde de schuld van de mislukte onderhandelingen bij de rijkere landen die „hun huiswerk niet gedaan hadden” en „te laat” bereid waren tot het sluiten van compromissen, waardoor andere voortgang in de gesprekken in gevaar kwam. Laura Meller, die de campagne ter bescherming van de oceanen van Greenpeace leidt, wees met de vinger naar de EU, de Verenigde Staten en Rusland. Laatstgenoemde was volgens Meller niet bereid te onderhandelen, omdat „het probeerde met de EU en andere staten compromissen te sluiten over andere onderwerpen”. Het is nog niet duidelijk wanneer de gesprekken verder gaan. In principe is dat volgend jaar, tenzij er voor het eind van 2022 wordt besloten een VN-spoedbijeenkomst te beleggen.||https://www.nrc.nl//nieuws/2022/08/28/ook-vijfde-vn-top-over-betere-bescherming-van-oceanen-mislukt-a4140052
2022-08-29||Het Festival Oude Muziek was een mirakel van galanterie en schoonheid||„Het mirakel van de galanterie heeft zich al voltrokken!” verklaart festivaldirecteur Xavier Vandamme triomfantelijk. Zojuist heeft op zijn verzoek iedereen in de grote zaal van Tivoli/Vredenburg ter ere van het thema ‘galanterie’ een onbekende medebezoeker twee seconden vriendelijk in de ogen gekeken. Nu is volgens Vandamme de kans dat de avond ontaardt in een oorlog van allen tegen allen een stuk kleiner. Het mirakel van de goede omgangsvormen. En toch valt dat wonder in het niet bij de muzikale mirakels die de rest van het festival plaatsvinden.  Te beginnen met een feestelijk openingsconcert van De Nederlandse Bachvereniging, die vanwege het  honderdjarig bestaan artist in residence is. Ze draaiden het publiek warm met wat vertrouwde hoogtepuntjes uit de Hohe Messe, en brachten daarna het prachtig verrassende Magnificat van C.Ph.E. Bach, onder leiding van violist Shunske Sato. Zijn e-snaar knapte al vroeg in het concert, maar  dat is traditie op een festival met een overdaad aan authentieke instrumenten. Hoe dan ook stond het Magnificat als een huis,  „Meer Carl Philipp graag!” verzocht Vandamme terecht na afloop. De volgende dag was er als vanouds een overvloed aan keuze, maar de zaterdagochtend kon toch moeilijk beter beginnen dan met het steengoede, jonge kamermuziekensemble Nevermind, dat twee onbekende Franse 18de-eeuwse componisten, Louis-Gabriel  Guillemain en Jean-Baptiste Quentin, in de spotlight zette. Alleen al het  gambaspel van Robin Pharo was zo onverwacht prachtig dat het vanzelf een  balsem voor de ziel werd. En dan is dit festival natuurlijk ook bij uitstek de plek om  obscure instrumenten aan de vergetelheid te onttrekken. Zo speelden de serieuze dames van het Ensemble Danguy een programma rondom de in onmin geraakte draailier. De klank van dat instrument biedt zowel een historische sensatie als een komisch effect, want er komt op het eerste oor best een vreemd piepend geluid uit.  Maar Tobie Miller, een grootheid in het draailiercircuit, zorgde er zeker in de kleinere bezettingen voor dat het instrument volledig tot zijn recht kwam, met al zijn klagelijke en charmante kwaliteiten.  Het jonge Sollazzo ensemble speelde die avond onder leiding van vedelspecialiste Anna Danilevskaia de oudste muziek van de dag, met een fantastische scenische enscenering van een keur aan 14de-eeuwse componisten. Er klonk met een ronduit flirterig en cheeky Kyrie Eleison, een tijdloze klaagzang over het niet kunnen slapen omdat het buiten zo lawaaiig is, en een huiveringwekkend De Profundis met knarsende dissonanten. Zowel de zangers als de instrumentalisten betoverden het verrukte publiek.   Maar het festivalgevoel wordt pas compleet als je om middernacht, een beetje aangeschoten, naar je laatste concert gaat terwijl de tassen van de feestgangers in de rij naast je al op drugs worden gecontroleerd. Violist Daria Spiridonova speelde met een klein publiek bij haar op het podium solostukken van Telemann en tijdgenoten. Op een gegeven moment begon de intonatie wat te schuren, waarschijnlijk doordat het grillige instrument weer gestemd moest. Maar dat deerde niet. Ze speelde onverschrokken zacht, en de lijfelijkheid van het spelen, het ademen en snuiven, was door de kleine afstand onmiskenbaar en zo was de oude muziek weer een stuk dichterbij dan de term altijd weer doet vermoeden. Tot 4 september staan er op het programma staan onder andere concerten van Jordi Savall met zijn orkest Le Concert des Nations, Marc Mauillon (ook artist in residence), Sébastien Daucé en Ensemble Correspondances, een muziektheatervoorstelling van ĀRT HOUSE 17, een dansvoorstelling van choreograaf Hubert Hazebroucq, een live roco-coding evenement, een luitsymposium, een oude muziekmarkt, omlijst door een gratis fringe-concerten. Speciale tip: de Bachbox uit Thüringen op het Neude waarin de bezoeker  door virtual reality een bijzondere rondleiding krijgt door de in 1774 afgebrande slot-kapel in Weimar. Info: oudemuziek.nl/festival/bachbox  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/28/het-festival-oude-muziek-was-een-mirakel-van-galanterie-en-schoonheid-a4140053
2022-08-29||Opinie | In Malawi worden mensen steeds ouder, maar ze krijgen ook vaker kanker||In 2005 werd ik als dokter gevormd in het Nkhoma-ziekenhuis in Malawi, een van de armste landen ter wereld, in het zuiden van Afrika. Eind 2019 ging ik terug, inmiddels oncologisch chirurg. Het honderd jaar oude missieziekenhuis aan de voet van de Nkhoma Mountain bleek nog steeds die idyllische plek, contrasterend met de lokale armoede.  Schelto Kruijff is hoogleraar oncologische chirurgie (UMCG). Op weg naar het ziekenhuis leek weinig veranderd. Verkeersdeelname bleef een hachelijke zaak, met plots overstekende kinderen, koeien, geiten en fietsers met hoge ladingen op bagagedragers. Ook het tegen de berg aangebouwde ziekenhuis met haar rode open gangen, leek onveranderd.  Ik dacht nodig te zijn als algemeen chirurg, maar tot mijn verbazing bleek mijn oncologische expertise beter van pas te komen. In 2005 zag ik hier vrijwel nooit kanker, nu werd ik er dagelijkse mee geconfronteerd. In een land waar per inwoner gemiddeld 83 euro per jaar wordt gespendeerd aan gezondheidszorg (Nederland: 6.660 euro) bleek het leveren van zorg voor kankerpatiënten op locatie een lastige opgave.  De patiënten die het ziekenhuis bereikten, kwamen vaak in een laat stadium van hun ziekte met grote uitgezaaide tumoren. Vaak waren zij al eerst ‘behandeld’ door de lokale traditionele dokter en bleken ze ondervoed of hadden een infectie waardoor kanker vrij spel had. Daarnaast vormden de afstand en de kosten voor de ziekenhuisopname een belemmering. Zo moet je in Malawi, als je wordt opgenomen in een ziekenhuis, een guardian meenemen: iemand die jouw eten verzorgt. Het is dan dus maar te hopen dat er iemand thuis bij het gezin blijft.  Bereikten deze patiënten uiteindelijk toch het ziekenhuis, bleek de kennis over kanker beperkt. Artsen in Malawi hebben met name kennis over infectieziekten zoals malaria, tuberculose  en hiv-aids. Door gebrek aan ervaring met kanker stelden ze nogal eens de verkeerde diagnose.  Hoe komt het dat kanker in die vijftien jaar zo was toegenomen? Dit lijkt een wrange prijs voor de explosieve stijging van de levensverwachting. De afgelopen twintig jaar steeg deze in Malawi van gemiddeld 46 naar 63 jaar; een enorme toename. Veel regio’s in sub-Sahara-Afrika lijken getalsmatig op Nederland rond 1850 (of de Verenigde Staten rond 1900). Toen was onze levensverwachting 38 jaar. Deze verdubbelde binnen anderhalve eeuw tot bijna 79 jaar in 1989. Dit werd veroorzaakt door het verbeteren van hygiëne, voedsel, toename van stabiliteit en vaccins en antibiotica. Diezelfde effecten vinden nu in veel kortere tijd plaats in deze lage- en midden-inkomenslanden waar economieën snel groeien. Zo is er in Malawi een drastische vermindering van de kindersterfte, door het verbeteren van vaccinatieprogramma’s, de hiv-aids- en tuberculosebestrijding en een stijgende levensstandaard.  De prijs die het land betaalt, mede door het overnemen van westerse leefgewoonten, is een snelle toename van aandoeningen zoals hart- en vaatziekten, obesitas, suikerziekte en dus ook kanker. In 2004 werd een kwart van de sterfgevallen in sub-Sahara-Afrika veroorzaakt door deze aandoeningen, maar dat zal volgens de Wereldgezondheidsorganisatie in 2030 oplopen tot meer dan de helft.  In het Nkhoma-ziekenhuis zag ik vele soorten kanker. Alhoewel chirurgie normaal gesproken de enige optie is, was de ziekte meestal niet meer behandelbaar. Soms waren er wel individuele successen. Zo verwijderden we bij een oudere man een enorme tumor van het been waardoor hij weer naar huis kon lopen. En bij een jonge vrouw verwijderden we een grote misvormende speekseltumor van het gelaat.  Ondanks dat dit niet meer dan druppels op de gloeiende plaat waren, tonen deze behandelingen wel aan dat operaties voor kanker de sleutel tot succes zullen vormen. Het is de meest goedkope, veilige en efficiënte zorg. De behoefte is immens. In 2015 publiceerde The Lancet de voorspelling dat er tegen 2030 wereldwijd 45 miljoen operaties nodig zijn voor genezende kankerbehandelingen, met name in lage-inkomenslanden als Malawi. Chemotherapie en bestraling vormen door de kosten geen realistisch alternatief. Wij hebben steeds meer de mogelijkheid ons buurcontinent aan deze cruciale kennis en kunde te helpen. Via conferenties en zomer- en winterscholen kunnen we onderwijs aanbieden, en ook, in toenemende mate, door de snelle digitalisering,  webinars van hoge kwaliteit. Door wereldwijd kankerzorg te standaardiseren, opleidingsplekken en academische samenwerkingen te creëren zullen wij ook zelf weer leren over dit veelkoppige monster.  Komend vanuit een continent vol oude mensen zie je in Malawi vooral jeugdigen: overal spelen kinderen en schoolklassen puilen uit. In geboorteklinieken wordt dertig keer per minuut het licht gezien. Hans Rosling, de in 2017 overleden Zweedse arts en epidemioloog, toonde in zijn baanbrekende boek Feitenkennis aan dat het bijdragen aan gezondheidszorg en onderwijs de meest effectieve methoden zijn deze explosieve groei te beteugelen. Lukt dit, dan daalt het gemiddeld aantal kinderen snel tot onder de twee.  Als dokter zelf de handen uit de mouwen steken is aanlokkelijk, maar gezien deze getallen niet de juiste weg. Onderwijs is de sleutel. Afgelopen week werd daarom de eerste zomerschool voor oncologie in Blantyre in Malawi georganiseerd.  Met een gemengd Nederlands/Malawiaans team deelden we een week lang kennis over de behandeling van kanker met veertig Malawiaanse chirurgen en gynaecologen in opleiding. Geheel volgens het oude Chinese gezegde: geef een man een vis en je voedt hem voor een dag; leer een man vissen en je voedt hem voor een heel leven. ||https://www.nrc.nl//nieuws/2022/08/28/in-malawi-steeds-ouder-en-steeds-vaker-kanker-a4140051
2022-08-29||Wat vindt NRC | In Ter Apel lijkt de staat de chaos haast te verwelkomen||Hoe is ‘Ter Apel’ mogelijk en waarom laat de overheid dergelijke taferelen toe? Nu de toestanden bij het Aanmeldcentrum Asielzoekers zó volledig uit de hand zijn gelopen, is de vraag gepast of dit alleen maar nalatigheid is en onvermogen. Of een politieke keuze – van Verelendung bedoeld om vooral niet de indruk van een gastvrij of beschaafd land te wekken?  Oké, er is personeelstekort en een hoog ziekteverzuim bij het COA, waardoor de achterstanden bij het screenen van asielzoekers oplopen. De aantallen vluchtelingen voor de poort zijn hoger dan verwacht, maar niet hoger dan eerder het geval was. En in andere Europese landen zijn deze aantallen niet ongewoon. Dit land wordt niet overlopen.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Het kabinet heeft erkend dat  het sluiten van asielopvang na de piek van 2015 fout was. Inmiddels worden gemeentebesturen opzij geschoven om opvanglocaties aan te schaffen. Er komt een aanmeldcentrum extra. Vrijdag maakte het kabinet bekend twintigduizend woningen voor statushouders te bouwen, de al erkende asielzoekers. Dat zou de wachttijden kunnen verkorten, op termijn. En er waren wat bijstellingen: ruimere beslistermijnen voor de IND, uitstel van gezinshereniging, meer grenstoezicht. Rutte vond het een ‘uitweg’, maar erkende dat het de problemen van ‘Ter Apel’ niet oplost.  Daar bivakkeren al weken  asielzoekers, jong, oud, gezinnen, in de open lucht, met alleen geïmproviseerd sanitair. En het Rode Kruis voor medische noodgevallen. Het advies van de Inspectie Gezondheidszorg meteen in te grijpen is het begin van een adequate aanpak.  Deze week besloot de internationale hulporganisatie Artsen zonder Grenzen zich te melden. Wat een historisch dieptepunt voor verzorgingsstaat Nederland genoemd kan worden. Ter Apel leek volgens AzG op Lampedusa of Moria, op Lesbos.  Staatssecretaris Eric van der Burg (VVD, Asiel) is in enkele maanden van een redelijk en nuchter bestuurder veranderd in de ridder van de droevige figuur. Dat werd zichtbaar  toen hij toegaf dat AzG in Ter Apel „heel erg” was maar kennelijk ook nodig. Daarom was hij er ook „blij” mee. Blij? Dat AzG kwam doen wat de staatssecretaris niet wilde, niet kon of niet mocht doen? Bij eerdere asielcrises bleek de overheid immers wél in staat om paviljoens te bouwen, legertenten neer te zetten en medische zorg te bieden. In Ter Apel toonde de staat een heel ander gezicht – daar werd de chaos gedoogd, misschien verwelkomd. Nee, géén nummertjes voor de volgorde van binnenkomst. Dus ook geen voorlopige registratie. Nauwelijks verzorging. Wel geïmproviseerd transport naar en van noodopvanglocaties elders in het land.  Dat veroorzaakte extra onzekerheid over wie wanneer ‘aan de beurt’ zou zijn. De sheltertentjes die een ondernemer aan de volhouders verstrekte, moesten verdwijnen. En wel omdat er tentharingen bij vechtpartijen werden gebruikt. Oei, veiligheid! Nee, dan is mensen longontsteking laten krijgen of scabiës heel wat minder erg. Dat in een noodlocatie een baby van drie maanden overleed, was meer dan aangrijpend. Ongeacht de oorzaak is zoiets een catastrofe die niet los van de noodopvang gezien kan worden. Deze groep heeft zeer direct medische zorg nodig en vooral veiligheid. De Inspectie Gezondheidszorg en Jeugd adviseerde vlak voor het weekend ‘onmiddellijk ingrijpen’, gezien de gezondheidsrisico’s, waarna het COA meteen vierhonderd asielzoekers evacueerde. Dat is het begin van een adequate aanpak. De staat dient stante pede z’n humanitaire capaciteit voor rampen en conflicten in te zetten. En zo de verdenking weg te nemen dat wegkijken hier beleid is. Dat zou afschuwelijk, cynisch en onmenselijk zijn. ||https://www.nrc.nl//nieuws/2022/08/28/in-ter-apel-lijkt-de-staat-de-chaos-haast-te-verwelkomen-a4140050
2022-08-29||Weduwe hoort vijftig jaar na bloedbad München dat Palestijnse dader nog vrij rondloopt||Niet één maar twee Palestijnen van terreurgroep Zwarte September zijn vijftig jaar na het bloedbad bij de Olympische Spelen in 1972 in München, waar elf Israëlische sporters de dood vonden, nog in leven. Dit blijkt uit onderzoek van journalisten Twan Huys en Evert-Jan Offringa die voor KRO-NCRV een documentaire maakten over Ankie Rechess, de weduwe van de vermoorde schermer Andre Spitzer. De man van wie vermoed werd dat hij was omgekomen bij een Israëlische vergeldingsactie, Mohammed al-Safady, verschuilt zich volgens twee Palestijnen, een neef en een hooggeplaatste functionaris, momenteel in Libanon, op de vlucht voor de Israëlische geheime dienst. De andere overlevende, Jamal al-Gashey, leeft ergens anders ondergedoken.  Al-Safady doodde bij een mislukte bevrijdingsactie op het vliegveld van München vijf Israëliërs, onder wie schermer Spitzer, zo blijkt uit archieven in München die zijn weduwe bijna een halve eeuw na de moord op haar man eindelijk mocht inzien. „Als ik nu terugkijk is het surrealistisch dat ik vijftig jaar lang naar die antwoorden moest zoeken”, zegt Rechess in de documentaire.  Ankie, de olympische weduwe gaat komende donderdag in première en wordt volgende week zondag en maandag in twee afleveringen op televisie uitgezonden. Maandag 5 september is het precies vijftig jaar sinds het bloedbad in München. Rechess, werkzaam als correspondent in Israël voor de NOS en de VRT, is blij met de film, zegt ze in een reactie. „Het is ons als nabestaanden enorm moeilijk gemaakt door de Beierse en Duitse regering. Door deze documentaire heb ik dingen geleerd waar ik anders nooit achter was gekomen.” Bij de Spelen in München drongen acht Palestijnen van terreurgroep Zwarte September het olympisch dorp binnen. Daar gijzelden zij elf Israëlische atleten en officials. Zwarte September eiste de vrijlating van 234 Palestijnse gevangenen in Israël en leden van de Duitse terreurgroep Rote Armee Fraktion. Tijdens de gijzeling en de daaropvolgende ontsnappingspoging werden alle elf Israëliërs gedood. Vijf leden van Zwarte September werden door de Duitse politie doodgeschoten. De andere drie werden gearresteerd, maar een maand later vrijgelaten, ‘in ruil’ voor de beëindiging van de gijzeling van een vliegtuig van Lufthansa. De Israëlische geheime dienst zou later twee van de drie hebben geliquideerd, zo luidde de officiële lezing. Naar nu blijkt zijn er nog twee in leven.||https://www.nrc.nl//nieuws/2022/08/28/weduwe-hoort-vijftig-jaar-na-bloedbad-munchen-dat-palestijnse-dader-nog-vrij-rondloopt-a4140049
2022-08-29||Eerste Amerikaanse oorlogsschepen in Straat van Taiwan sinds bezoek Pelosi||De Amerikaanse marine heeft zondag met twee oorlogsschepen door de Straat van Taiwan gevaren, de eerste missie sinds voorzitter van het Amerikaanse Huis van Afgevaardigden Nancy Pelosi in augustus tot woede van China een bezoek bracht aan het eiland. Dat staat in een verklaring van de oorlogsvloot.  Volgens de Verenigde Staten gaat het om een routineoperatie door internationale wateren, buiten „de territoriale zee van welke kuststaat dan ook”. Dat het schip door de Straat van Taiwan is gevaren, toont „de toewijding” van de Verenigde Staten „aan een vrije en open Indo-Pacific”, aldus de verklaring.  De missie wordt nauwlettend in de gaten gehouden door het nabijgelegen China. De Chinese krijgsmacht is „zeer alert en staat op elk moment klaar om elke provocatie te dwarsbomen”, zo zei woordvoerder Shi Yi van het Volksbevrijdingsleger volgens internationale persbureaus.  Sinds het bezoek van Pelosi, de hoogstgeplaatste Amerikaanse volksvertegenwoordiger die de regio bezocht in meer dan 25 jaar tijd, heeft China het aantal militaire oefeningen in de zeestraat opgeschaald. China beschouwt het feitelijk onafhankelijke Taiwan als afvallige provincie en beschouwde het bezoek van Pelosi als een Amerikaanse poging om zich in „binnenlandse” aangelegenheden te mengen. ||https://www.nrc.nl//nieuws/2022/08/28/eerste-amerikaanse-oorlogsschepen-in-straat-van-taiwan-sinds-bezoek-pelosi-a4140048
2022-08-29||Zeker 23 doden en 140 gewonden bij gevechten in Libië||Bij gewelddadige confrontaties tussen rivaliserende Libische milities in de hoofdstad Tripoli zijn ten minste 23 mensen omgekomen en 140 anderen gewond geraakt. Dat meldt het Libische ministerie van Volksgezondheid zaterdag. Onder de slachtoffers zijn zeker zeventien burgers.  De gevechten braken in de nacht van vrijdag op zaterdag uit. Rivaliserende groepen openden het vuur en er klonken verschillende luide explosies in de stad. Op sociale media circuleren beelden waarop brandende auto’s en huizen te zien zijn. Volgens de lokale autoriteiten waren zes ziekenhuizen doelwit van het geweld. Voor ambulances in de wijken die het zwaarst werden getroffen was het onmogelijk om gewonden hulp te bieden.  Het is al sinds 2011 onrustig in Libië. In dat jaar kwam dictator kolonel Moammar Gaddafi ten val na een opstand die werd gesteund door de NAVO. Twee regeringen strijden sinds maart om de macht in Libië: een in Tripoli, geleid door de door de VN gesteunde Abdel Hamid Mohammed Dbeibeh, en een andere onder leiding van Fathi Bashaga. Hij wordt onder meer gesteund door de machtige generaal Khalifa Haftar en heeft een groot deel van Zuid en Oost-Libië in handen. De VN-missie in Libië laat via Twitter weten „zeer bezorgd” te zijn over de geweldplegingen en roept op tot „een onmiddellijke stopzetting van de vijandelijkheden”. ||https://www.nrc.nl//nieuws/2022/08/28/minstens-23-doden-en-140-gewonden-bij-gevechten-in-libie-a4140047
2022-08-29||&#8216;Als ik niet net wat brood had gepakt, had ik onder die vrachtwagen gelegen&#8217;||De buurtbarbecue van IJsclub De Kom Zuidzijde in Nieuw-Beijerland was nog geen uur bezig, toen bovenaan de dijk een rode vrachtwagen met Spaans kenteken stopte. „Ik dacht, de Haringvlietbrug is dicht dus misschien is hij de weg kwijt”, zegt Marian Koedood (63). Het leek alsof de chauffeur door het raampje aan de bestuurder van een bestelbus de weg vroeg. En dan gebeurt het onvoorstelbare. De vrachtwagen duikt de dijk af en rijdt recht op de buurtbarbecue af waar genodigden net in de rij staan voor een worstje of een hamburger. Oorverdovend geschreeuw, gekrijs. Ouders proberen hun kinderen op het laatste moment voor de vrachtwagen vandaan te trekken. Complete chaos en paniek. Zondagochtend maakte de politie bekend dat zeker zes mensen zijn overleden door het ongeluk. Het gaat om een 75-jarige vrouw en twee mannen van 50 en 62 uit Nieuw-Beijerland, een 41-jarige man en 28-jarige vrouw uit Goudswaard en een 32-jarige vrouw uit Oud-Beijerland. Drie slachtoffers komen uit één familie. Het gaat om een stel waarvan de vrouw hoogzwanger was en de moeder dan wel schoonmoeder. Zeven mensen raakten gewond en liggen in het ziekenhuis, van wie één in kritieke toestand.  Het politieonderzoek is nog in volle gang. De vrachtwagen zal in beslag worden genomen voor onderzoek. De chauffeur van de vrachtwagen was na het drama bij kennis. Volgens omstanders stond hij te tollen op zijn benen. „Hij leek stomdronken, of hij is onwel geworden”, zeggen ooggetuigen. De politie meldt zondagochtend dat de chauffeur niet had gedronken. Hij is zaterdagavond meegenomen voor verhoor. De hulpdiensten waren er razendsnel, vertellen buurtbewoners die later op de avond ongelovig bij elkaar staan. Naast ambulances en politie landden er twee trauma-helikopters in het weiland en hing er nog een in de lucht.  Er waren zo rond de zestig mensen uit het kleine dorp bijeen: ouderen, jongeren, gezinnen met kinderen. ’s Middags hadden mensen die zich daarvoor hadden opgegeven gekanood. En daarna hadden ze zich verzameld in de oksel van de T-kruising waar de Zuidzijdsedijk uitkomt op de Langeweg. Daar waar een dag eerder al een grote partytent en verschillende picknicktafels waren klaargezet.  De barbecue had twee jaar lang niet kunnen plaatsvinden vanwege corona. Een bestuurslid had net een speech gehouden. Over hoe fijn het was dat het nu weer kon, vertellen buurtbewoners die aanwezig waren. Een nieuw logo was aangekondigd. En rond een uurtje of vijf was de barbecue begonnen.  Na de klap was het een seconde of twee, drie stil, vertelt Marian. „Als ik niet net wat brood had gepakt, had ik onder die vrachtwagen gelegen.” Haar man Henk (61) belde meteen 112 en keek waar hij kon helpen. Als ambulancemedewerkers en politie aanwezig zijn, belt ze haar dochter in Spijkenisse. Die schrikt zich wezenloos en springt in haar auto.  Waarnemend burgemeester Charlie Aptroot van de gemeente Hoeksche Waard deed dat ook en sprak met betrokkenen. Hij liet weten „zeer aangeslagen te zijn door de ramp in Nieuw-Beijerland.” De vrachtwagen wordt geborgen. Foto ANP
 Als het donker wordt, blijven Marian, Henk, hun dochter en buren zullen de hele avond staan kijken. „Slapen lukt toch niet”, zeggen ze. Grote lampen beschijnen de plek des onheils zodat rechercheurs, brandweer en anderen hun werk kunnen doen - voor de wachtende journalisten afgeschermd met zwarte schermen. Een hoogwerker takelt de oplader stukje bij beetje omhoog. Forensisch onderzoekers werken stug door in het felle licht. Zwarte en zilverkleurige lijkwagens staan klaar. Er worden zwarte lijkkisten naar binnen geschoven. Ze rijden uit het felle schijnsel van de lampen en verdwijnen in de duisternis.||https://www.nrc.nl//nieuws/2022/08/28/vrachtwagen-rijdt-door-buurtbarbecue-in-nieuw-beijerland-meerdere-doden-en-gewonden-a4140046
