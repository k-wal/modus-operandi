2022-08-23||Soldaten uit Azovstal-fabriek wacht veroordeling wegens ‘terrorisme’|| Volodymyr Zelensky, president van Oekraïne, was er duidelijk over in zijn toespraak van zondagavond. „Als dit verachtelijke showproces plaatsvindt, als onze mensen in strijd met alle overeenkomsten en internationale regels op dit podium worden gezet, als er misbruik is... Dan zal dat de grens zijn waarna geen enkele onderhandeling nog mogelijk is. Rusland zal zichzelf van de onderhandelingen afsnijden. Er zullen geen gesprekken meer zijn. Onze staat heeft alles gezegd.” Niet alleen Zelensky vreest dat Rusland, via de zelfverklaarde ‘Volksrepubliek Donetsk’, op deze woensdag begint met een proces tegen Oekraïense krijgsgevangenen. Deze dag heeft grote symbolische waarde: de viering van 31 jaar onafhankelijkheid valt voor Oekraïne samen met precies zes maanden oorlog. Op 24 februari viel Rusland Oekraïne binnen. Oekraïne houdt rekening met extra beschietingen, maar ook met een showproces tegen honderden leden van het Azov-regiment die de staalfabriek in Marioepol verdedigden tegen het Russische leger. Op 11 augustus kondigde Denis Poesjilin, leider van de ‘Volksrepubliek Donetsk’, aan dat een  ‘internationaal tribunaal’ voor het einde van de zomer zal plaatsvinden. Op sociale media circuleren al een paar weken beelden van metalen kooien die worden gebouwd in een concertgebouw – niet het gebombardeerde theater – in de verwoeste stad Marioepol in Oost-Oekraïne. Op 19 augustus bevestigde de veiligheidsdienst van het Oekraïense ministerie van Defensie dat die locatie wordt omgevormd tot een geïmproviseerde rechtbank. Dinsdag sprak de Hoge Commissaris voor de Mensenrechten van de VN haar zorgen uit over het verwachte showproces in Marioepol.    Krijgsgevangenen kunnen volgens de Geneefse Conventies niet worden vervolgd voor oorlogshandelingen. Als ze van misdaden worden verdacht hebben ze recht op een eerlijk proces door onafhankelijke rechters. Anders is sprake van een oorlogsmisdaad. De VN vreest marteling om bekentenissen af te dwingen. Onafhankelijke waarnemers hebben de Oekraïense gevangenen de afgelopen maanden niet  kunnen bezoeken. De kans op een eerlijk proces voor de Azov-soldaten lijkt nihil. Russische politici schroomden niet om ze te bestempelen als ‘oorlogsmisdadigers’, ‘nazi’s’ en ‘terroristen’. Begin augustus oordeelde het Russische hooggerechtshof dat het Azov-regiment een terroristische organisatie is. Er werd al gespeculeerd over de doodstraf, een straf die in juni ook werd uitgesproken tegen drie buitenlanders die met het Oekraïense leger meevochten in de Donbas. In het Russische perspectief is het Azov-regiment het meest concrete bewijs van nazi-sympathieën in Oekraïne. Op sociale media circuleren beelden van kooien in een concertgebouw In Oekraïne gelden de Azov-strijders juist als helden en verdedigers van het vaderland, vooral vanwege hun langdurige verzet in de krochten van het enorme Azovstal-complex. De Russen hadden 82 dagen nodig om het laatste bolwerk in Marioepol te veroveren. Half mei gaven ze het op en werden ze met bussen naar onbekende bestemmingen afgevoerd. Rusland sprak van overgave, Oekraïne van evacuatie in overleg met de president, om  onnodige doden te voorkomen. Schattingen over het aantal Azov-soldaten in Russische gevangenschap variëren van bijna duizend tot ruim 2.400. Familieleden tasten in het duister over hun verblijfplaats. Eind juli kwamen 53 krijgsgevangenen om bij een raketaanval op een gevangenis in Olenivka, ten zuiden van de stad Donetsk. Rusland en Oekraïne beschuldigen elkaar, satellietfoto’s lijken Oekraïne gelijk te geven. De Oekraïense hoop is gevestigd op buitenlandse interventie, met name van de  organisaties die betrokken waren bij het vertrek uit Azovstal in mei: de VN en het Rode Kruis (ICRC). Ze moeten een krachtig statement maken, twitterde Zelensky’s adviseur Mikhailo Podolyak op 9 augustus. „Het is nog niet te laat om het respect voor deze afkortingen te herstellen.” ||https://www.nrc.nl//nieuws/2022/08/23/soldaten-uit-azovstal-fabriek-wacht-veroordeling-wegens-terrorisme-a4139718
2022-08-23||Volgens Doegin stierf zijn dochter ‘voor het  volk, voor Rusland’|| Liefde voor Rusland en wraak op Oekraïne stonden centraal op de afscheidsdienst voor Darja Doegina (29), dinsdag in het Ostankino Televisie Centrum in Moskou. Doegina, dochter van de ultranationalistische denker Aleksandr Doegin, kwam zaterdagavond om het leven toen de auto waarin ze reed explodeerde. Volgens de Russische veiligheidsdienst FSB, die opmerkelijk snel een gedetailleerd onderzoek over de dader presenteerde, zit Oekraïne achter de aanslag. Volgens Doegin stierf zijn dochter „voor het volk, voor Rusland”. Doegin: „Ze leefde voor de overwinning, en ze stierf voor de overwinning. Onze Russische overwinning, onze waarheid, ons Orthodoxe geloof, onze staat.” Doegin verkondigt al jaren dat Rusland Oekraïne moet annexeren en is pleitbezorger van de oorlog tegen dat land. Doegina werkte als publicist en politiek commentator en deelde haar vaders overtuigingen. De dienst kreeg veel aandacht op de staatstelevisie – een commentator sprak over „onze Jeanne d’Arc” – en werd bijgewoond door tal van Kremlingezinde zakenlieden, politici en tv-commentatoren. De leiders van de drie belangrijkste pro-Poetin partijen in de Doema hielden toespraken waarin Doegina werd geprezen als martelaar en patriot. Leonid Slutsky, leider van de rechtse partij LDPR, riep Russen op tot eenheid met „Eén land, één president, één overwinning”. Op sociale media werd meteen gewezen op de verwantschap met de nazi-leus „Eén volk, één rijk, één leider”. Verbazing was er op sociale media ook over het ongeschonden gezicht van Doegina in de open kist, nadat explosie en brand haar auto verwoestten.||https://www.nrc.nl//nieuws/2022/08/23/volgens-doegin-stierf-zijn-dochter-voor-het-volk-voor-rusland-a4139725
2022-08-23||Kan vertrouwen hersteld worden? ‘Nee!’, klinkt het in de raadszaal van Tubbergen||Albergenaren Helen (54) en dochter Maud (29) beschouwen de  aanstaande raadsvergadering  staand op het plein voor het gemeentehuis in Tubbergen vast voor, zoals meer plukjes mensen dat doen. „Wist je dat ze nu in het merendeel van de Van der Valk-hotels asielzoekers hebben zitten?”, klinkt het om moeder en dochter heen. Vanavond vergadert de gemeente over het onderwerp dat hen en hun dorpsgenoten de hele week bezighoudt: de komst van een azc. Het trekt te veel belangstellenden voor de raadszaal, met plek voor honderd inwoners. Zo’n driehonderd anderen kunnen op groot scherm in een zaal van ’t Oale Roadhoes live meekijken. Een week geleden werd de gemeente Tubbergen, waartoe Albergen behoort, overvallen door een telefoontje van staatssecretaris Eric van der Burg (Asiel, VVD). Tubbergen wordt als eerste gemeente in Nederland verplicht tot het huisvesten van driehonderd asielzoekers in hotel ’t Elshuys, net buiten het dorp. Wat volgt is een week van protest voor het hotel. Zondag liepen er zo’n vierhonderd Albergenaren mee in een stille tocht. Zo ook Maud en Helen (ze willen niet met achternaam in de krant). Nee, ze zijn „absoluut niet” tegen opvang van asielzoekers. Maar driehonderd, da’s op een dorp van 3.600 mensen uit balans.  „En wat wordt er geregeld voor die mensen”, zegt  Maud, „hier is helemaal niks te doen.” Ze hoopt antwoord te krijgen op die vragen. Foto Eric Brinkhorst
 Binnen in de zaal is er koffie. Alle stoelen, op de voorste rij na, zijn bezet. Achter in de zaal staat een grote groep mensen met de armen over elkaar. Ook het balkon zit vol. Een kennis voegt zich bij Maud en Helen aan de zijkant van de zaal. Ze wil niet bij naam worden genoemd, maar ze is onderdeel van het ‘kernteam’ van actievoerende buren. En ze is emotioneel. Als Van der Burg begint te spreken, komen meteen haar tranen.  Hij wilde eerder komen, zegt hij. Maar de gemeente wilde het op deze manier. In een openbare setting. De eerste twee uur is het ook vooral een debat tussen Van der Burg en een aantal bezorgde omwonenden, de raad mengt zich er niet in. Het laatste uur spreken raadsleden pas in. De aanwezigen hebben Van der Burg niet hoog zitten. Als hij vraagt om thee komt er een honend ‘aah’. Er wordt soms spottend gelachen. „Sommige omwonenden zijn zo emotioneel kapot dat ik voor hen inspreek”, zegt Hennie de Haan, spreekbuis voor de buren van het hotel. Het wantrouwen bij haar en andere Albergenaren in de overheid wordt groter en groter. Haar belangrijkste vraag: wil de staatssecretaris eventueel „op de noodknop drukken” en het plan aanpassen of intrekken? Het ‘kernteamlid’ veegt de tranen van haar gezicht.  Als De Haan klaar is, klinkt een enorm applaus.  Eric van der Burg in gesprek buiten het gemeentehuis van Tubbergen.  Foto Vincent Jannink/ANP Van der Burg is duidelijk. „Ik kom hier niet om met u te onderhandelen”, zegt hij. Het hotel is gekocht. Eerst komen er statushouders, na  een verbouwing wordt het een azc voor  lange tijd. De bedoeling is: tweehonderd mensen in het hotel, en honderd op het terrein eromheen. „Alles wat je opgelegd krijgt, draagt niet bij aan draagvlak”, weet Van der Burg ook wel. Maar de situatie is zo prangend dat het simpelweg móét. Hij geeft de aanwezigen les in asielopvang. Hij legt uit hoe het kan dat hij de gemeente omzeilt, en waarom hij het dwangmiddel inzet, maar niet waarom dat nu precies in Tubbergen gebeurt. Hij vertelt over de verplichtingen die Nederland heeft, dat er mensen op het gras moeten slapen in Ter Apel. „Het ministerie is op zoek is naar plekken voor asielzoekers”, benadrukt hij, níét voor statushouders. Hij reageert daarmee op het argument van verschillende raadsleden: dat Tubbergen die laatste groep al opvangt. Als hij zegt dat andere landen niet zomaar ‘veiligelanders’ terugnemen, en dat die tot die tijd ook ergens moeten wonen, klinkt afkeurend geroezemoes in de zaal. Hij vertelt waarom de aankoop van het hotel niet is aangekondigd. „Dan hebben gemeenschappen kans om geld in te leggen en voorgenomen locaties zelf te kopen.” En dan komt er „nergens een azc”. Insprekers nemen er geen genoegen mee. „Waar is de rol van de omwonenden?”, zegt De Haan. „Mijn schoonmoeder durft dadelijk haar hondje niet meer in de tuin uit te laten!” Die angst voor veiligheid delen latere insprekers. Van der Burg zegt dat angst voor hetzelfde „gedonder” als in Ter Apel onterecht is. Het gaat in azc’s héél erg vaak, heel erg goed.” Weer klinkt er honend gelach in de zaal. „Asielzoekers zijn geen dieven en plunderaars”, zegt Van der Burg zelfs expliciet. Dat wil er bij de aanwezigen niet in. „We hebben één politieagent”, zegt de kennis naast Maud en Helen in de zaal hardop.  Aanwezigen krijgen  niet te horen, en de vraag wordt ook niet gesteld, óf er al eerder is onderhandeld over het hotel en of de gemeente dus had kunnen weten dat het azc er kwam. De gemeente zei in een persconferentie van niet, Van der Burg gaf eerder aan „al tijden” in gesprek te zijn.  Fractievoorzitter Christel Luttikhuis (CDA) dient namens de hele raad een motie in waarin de staatssecretaris opgeroepen wordt de raad te betrekken. „We zullen moeten werken aan herstellen van vertrouwen”, zegt Van der Burg. „Gaat dat lukken?”,  vraagt hij retorisch. Nee! zeggen de mensen in de raadszaal. Nee! Zegt de zaal in ’t Oale Roadhoes. Foto Eric Brinkhorst||https://www.nrc.nl//nieuws/2022/08/23/kan-vertrouwen-hersteld-worden-nee-2-a4139730
2022-08-23||Speuren naar blauwvintonijn in de steeds warmere Middellandse Zee|| Tik-tik-tik-tiktiktiktiktiktiktik. Ineens begint één van de vijf uitgegooide hengels op het blauw-witte bootje lawaai te maken. „Bedankt, moeder natuur!”, roept visgids Samuel Elgrishi (42)  terwijl hij zijn sigaret  uitdrukt en naar de trekkende hengel snelt. Ook zijn  cliënt Arnaud Vasset (32) springt op. Hij zet zijn net geopende biertje in een oude koelbox en doet met trillende handen een fighting belt om zijn heupen. Elgrishi en Vasset plaatsen de trekkende hengel in de plastic houder die bevestigd is op de riem. En dan wordt duidelijk waarom het  een fighting belt heet: Vasset moet de strijd aangaan met zijn vangst: trekken, draaien, ophalen – steeds weer opnieuw. Na een minuut of twintig is diep in de blauwe zee een witte vlek te zien, die steeds groter wordt. Na een half uur – Vassets blauwe polo is een paar tinten donkerder geworden door het zweet van de inspanning – komt een 1 meter 38 lange blauwvintonijn aan het wateroppervlak. Nadat het glinsterende dier gemeten, gechipt en uitgebreid gefotografeerd is, wordt het weer losgelaten. „Sorry!”, roept  Elgrishi’s andere cliënt Gues Domeche (66) als de vis bloedend wegsnelt.   Het is de tweede blauwvintonijn die Elgrishi, Vasset en Domeche deze  vrijdag aan de haak slaan vanaf het bootje van Elgrishi’s sportvisbedrijf Roussillon Fishing voor de kust van het Zuid-Franse Saint-Cyprien. Het is bloedheet, maar af en toe brengt een uitgestrekte witte wolk een beetje verkoeling; aan de horizon zijn de contouren van de Pyreneeën te zien. „We hebben echt geluk”, zegt Elgrishi, een in lichtblauw gehulde man van weinig woorden. Op zijn gepolariseerde zonnebril  staat een icoontje van een stekelige tonijn. „Soms zoek je de hele dag maar vind je er geen één.” Elgrishi groeide op de Middellandse Zee op. Ook zijn vader was visser, en zijn beide opa’s. Hij voelt zich thuis op het water, met de  zon op zijn bruine huid en met één hand op zijn voorhoofd turend naar overvliegende vogels om te ontdekken waar de vissen zitten.    Het tonijnvissen is sinds zijn jeugd veranderd, moeilijker geworden. „In de tijd van mijn vader en grootvaders wist je precies op welk moment van het seizoen de tonijnen en andere trekvissen in welke geulen zaten. Maar het gedrag van de dieren is onvoorspelbaarder  geworden. Ik ben nu veel meer tijd kwijt aan het zoeken en moet vaker van locatie veranderen.” De verandering in het gedrag van de blauwvintonijnen komt   door de  veranderlijke weersomstandigheden en de opwarming van de Middellandse Zee. De gemiddelde oppervlaktetemperatuur van de zee die de grens vormt tussen Europa en Afrika is tussen 1993 en 2020  met ongeveer 1 graad Celsius toegenomen, blijkt uit cijfers van EU-aardobservatieprogramma Copernicus. De afgelopen jaren nam de temperatuurstijging  verder toe, met deze zomer een pijnlijk hoogtepunt. Aan de Franse, Italiaanse en Spaanse kusten zijn afgelopen weken temperaturen gemeten van 6,5 graad Celsius hoger dan wat gebruikelijk is voor het seizoen. Voor de kust van Marseille werd het water 28 graden, bij Bastia op Corsica zelfs 30.  „Het zeewater warmt op, omdat zeeën meer dan 90 procent van de thermische energie opslaan die vrijkomt bij de uitstoot van broeikasgassen”, zegt de in oceanische ecosystemen gespecialiseerde bioloog  Françoise Gaill via een videoverbinding. „Dit is een proces dat sinds de industrialisering gaande is en steeds verder versnelt.” De opwarming is in alle zeeën en oceanen te merken, maar de Middellandse Zee is extra kwetsbaar vanwege haar bescheiden grootte en omdat de zee bijna helemaal ingesloten is door land. Volgens natuurbeschermingsorganisatie WWF stijgt de temperatuur van de Méditerranée zelfs 20 procent sneller dan in de andere zeeën en oceanen.  De opwarming heeft niet alleen effect op de manier waarop de blauwvintonijn leeft. Visser Elgrishi komt ook allerlei vissen tegen die tot voor kort überhaupt niet voorkwamen in de Middellandse Zee. „Toen ik jong was, vingen we bijvoorbeeld nooit goudmakrelen – ook wel mahi-mahi’s genoemd”, zegt hij terwijl hij eerder gevangen kleine visjes door een soort gehaktmolen aan de zijkant van de boot haalt – de penetrante geur van vis verspreidt zich over het dek. „Die  horen te leven rond Gibraltar en Noord-Afrika. Een jaar of tien geleden werden ze voor het eerst gezien ter hoogte van Barcelona en nu gaat er geen zomer voorbij dat ik ze hier  niet zie.” Ook vangt  hij geregeld barracuda’s en koraalduivels: vissen die  oorspronkelijk alleen voorkomen in de grote oceanen. En er zijn er meer: volgens het WWF zijn er door de „tropicalisering” van de Middellandse Zee inmiddels 986 niet-inheemse soorten waarvan 126 vissen te vinden in de Middellandse Zee. „Dat allerlei tropische soorten in de Middellandse Zee voorkomen, toont hoe slecht het ecosysteem  eraan toe is”, zegt Gaill daarover.   Wat de gevolgen precies zullen zijn, is vanwege een gebrek aan data op dit moment moeilijk te zeggen. „Maar in zijn algemeenheid kun je zeggen dat  als invasieve soorten zich vestigen en bestaande soorten zich anders gaan gedragen, de hele voedselketen zich moet herschikken, waarbij het mogelijk is dat er disbalansen ontstaan”, zegt Gaill.  Hierbij speelt  mee dat de stress die de opwarming van het water veroorzaakt bij vissen en andere dieren ertoe kan leiden dat zij niet meer in staat zijn zich aan te passen en daardoor kwetsbaarder worden. „En dan ligt de verdwijning van soorten op de loer.”  Het is waarschijnlijk dat sommige dominante vissen en andere diersoorten kunnen uitbreiden. Hierbij speelt mee dat als  water warmer is, het metabolisme van levende organismen sneller werkt, waardoor ze zich sneller kunnen voortplanten. Nu al is te zien dat de  koraalduivels, die de larven van talloze andere zeedieren opeten, zich fors aan het uitbreiden zijn. Ook neemt het aantal kwallen in de Middellandse Zee toe – iets wat strandgangers deze zomer niet ontgaan zal zijn.    En de opwarming heeft meer gevolgen voor het zeeleven. Hoe warmer het zeewater wordt, hoe minder zuurstof het kan opnemen en in zuurstofarme gebieden kunnen zogenoemde dode zones  ontstaan. „Deze zones mortes zijn  zuurstofloos waardoor praktisch alle vissen en schaaldieren er sterven”, zegt Gaill. In onder meer de Verenigde Staten hebben zulke zones er al eens voor gezorgd dat stranden vol dode vissen kwamen te liggen. De zones zijn al in alle grote oceanen ter wereld vastgesteld en het aantal en de grootte van de zuurstofloze gebieden neemt  drastisch toe. Waar in 2007 wereldwijd 169 dode zones bekend waren, zijn er inmiddels 415 geïdentificeerd. In de Middellandse Zee zijn ze nog niet  vastgesteld, maar wetenschappers houden er rekening mee dat ze ook daar  binnenkort zullen opduiken. Hoewel de verhoogde temperatuur de grootste invloed heeft op het veranderende ecosysteem van de Middellandse Zee, wordt het proces ook beïnvloed door andere aspecten van klimaatverandering en menselijk gedrag. Bijvoorbeeld de toenemende verzuring van het water en  aan verandering onderhevige stromen in de zee. Hoe het zeeleven in de Middellandse Zee er over een paar jaar uit zal zien is door deze veelvoud aan factoren en het gebrek aan onderzoek nog niet uit te tekenen.  Duidelijk is wel dat Elgrishi en zijn collega’s gedwongen zullen worden hun werkwijze steeds weer te veranderen. „Maar dat is ook onderdeel van een natuurlijk proces”, vindt Elgrishi. „Vissers hebben zich altijd moeten aanpassen. De natuur evolueert altijd en leeg zal zij nooit zijn.” De visser probeert zelf een steentje bij te dragen door tijdens zijn vaartochten plastic uit het water te vissen – op de hete vrijdag vaart hij een rondje om een plastic klep van een jetski aan boord te halen en peutert hij het stickertje van een bananenschil af voor hij die in het water werpt. Ook wil hij bijdragen aan de „hereducatie”  over de natuur door zijn cliënten informatie te geven over vissoorten, waterstromen en de gevolgen van overbevissing.       En het veranderende ecosysteem zorgt soms wel voor  ervaringen die eerder alleen opgedaan konden worden aan de andere kant van de wereld. „De tropische vissen zijn magnifiques, mahi-mahi’s springen bijvoorbeeld ver boven het water uit”, vertelt Elgrishi met een twinkeling in zijn groene ogen. Anders dan de blauwvintonijnen, gooit Elgrishi ze ook nooit terug. „Die gaan altijd mee naar huis. Ze zijn erg lekker.” ||https://www.nrc.nl//nieuws/2022/08/23/speuren-naar-tonijn-in-warme-middellandse-zee-a4139713
2022-08-23||Klokkenluider beschuldigt Twitter van nalatigheid bij beveiliging en misleiding van toezichthouders||Twitter heeft toezichthouders misleid over de eigen cyberbeveiliging en het sociale mediabedrijf is nalatig in het aanpakken van nepaccounts die desinformatie verspreiden. Dat stelt een klokkenluider, het voormalige hoofd beveiliging van het bedrijf Peiter Zatko, in een aanklacht die hij afgelopen maand naar het Amerikaanse Congres en toezichthouders stuurde. The Washington Post en CNN kregen het document in handen en publiceerden er dinsdag over.  In het 84 pagina’s tellende document schetst Zatko een bedrijfscultuur waarin de leiding „opzettelijk wegkijkt” bij beveiligingsproblemen. Twitter-oprichter Jack Dorsey en de huidige topman Parag Agrawal zouden zich hieraan schuldig maken. Het bedrijf werkt volgens Zatko met verouderde software en medewerkers zouden „iedere software die ze wilden” op hun werkcomputers mogen installeren, wat hun systemen zou kunnen blootstellen aan malware.  Twitter heeft de toezichthouders volgens Zatko misleid door onvoldoende informatie te verstrekken over de eigen gebrekkige cyberbeveiliging, maar ook door bijvoorbeeld data van gebruikers die hun account verwijderd hadden te bewaren. Volgens Zatko vond de leiding van Twitter groei van het bedrijf belangrijker dan het terugdringen van anonieme accounts. Met de groeicijfers haalde de leiding miljoenen aan bonussen voor zichzelf binnen.  De aanklacht van Zatko komt op een opmerkelijk moment. Miljardair Elon Musk, die Twitter voor 44 miljard dollar wilde overnemen maar daar toch vanaf zag, deed recentelijk vergelijkbare beschuldigingen over de omgang van Twitter met botaccounts op het platform. Musks advocaten, die ex-topman Dorsey hebben gedagvaard, hebben Zatko opgeroepen in het proces. Vermoedelijk willen ze hem horen als getuige in het juridische conflict tussen Musk en Twitter. Zatko trad in 2020 in dienst bij Twitter, maar werd in januari van dit jaar ontslagen. Het bedrijf had hem ingehuurd, nadat naar buiten was gekomen dat hackers door een groot beveiligingslek de accounts van prominente Twitter-gebruikers konden overnemen. Dit gebeurde onder meer bij de voormalige president van de VS, Barack Obama, en Elon Musk. Twitter stelt dat Zatko is ontslagen vanwege „ineffectief leiderschap en slechte prestaties”. Het bedrijf noemt zijn aanklacht „opportunistisch” en „een vals verhaal”, vol met „inconsistenties en onnauwkeurigheden”. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/23/klokkenluider-beschuldigt-twitter-van-nalatigheid-bij-beveiliging-en-misleiding-van-toezichthouders-a4139715
2022-08-23||Nieuwe uitkoopregeling voor boeren op de tocht: mogelijk ongeoorloofde staatssteun|| Een nieuwe uitkoopregeling die stoppende boeren ruimhartiger dient te vergoeden, dreigt niet door te gaan. Dit zeggen bronnen tegen NRC. De regeling voldoet mogelijk niet aan Europese regelgeving en zou daardoor een vorm van ongeoorloofde staatssteun zijn. In Den Haag is hierdoor discussie over de toekomst  van de regeling. Als deze komt te vervallen, moet het kabinet op zoek naar een andere oplossing.    Het vrijwillig uitkopen van boeren is een  belangrijke pijler en de grootste kostenpost van het huidige stikstofbeleid, dat ervoor moet zorgen dat de uitstoot snel wordt teruggedrongen. Om  de stikstofproblematiek op te lossen, heeft het kabinet 24,3 miljard euro beschikbaar, waarvan  7,5 miljard  voor het uitkopen van boeren.  In maart van dit jaar kondigde minister Christianne van der Wal (Natuur en Stikstof, VVD) een „woest aantrekkelijke” regeling aan die stoppende boeren ruimhartiger zou compenseren. Dit is de  ‘Maatregel gerichte aankoop en beëindiging veehouderijen nabij natuurgebieden tranche 2’ – de MGA2. De regeling moet  een reeds bestaande uitkoopregeling (MGO) vervangen, die de komende twee weken zou aflopen.    MGO en MGA2 zijn beide gericht op het uitkopen van melk- en  pluimveebedrijven en varkenshouderijen die veel stikstof uitstoten dicht bij kwetsbare natuurgebieden – ‘piekbelasters’ genoemd. Zij worden benaderd door de provincies. Op de eerste regeling was vanuit  agrarische hoek veel kritiek, omdat boeren die hun handtekening zetten niet op een andere plek verder kunnen met hun bedrijf. In de vervangende regeling hebben boeren wel de ruimte elders een agrarisch bedrijf op te starten. Maar vanuit Brussel wordt er gevreesd dat uitgekochte Nederlandse boeren in het buitenland, bijvoorbeeld in  Hongarije of Polen, een agrarische bedrijf opstarten en daar de lokale boeren uit de markt drukken. Dit verstoort de Europese markt en dat mag niet. Als achteraf bij een uitgekochte boer wordt vastgesteld dat hij ongeoorloofde staatssteun ontving, moet die zelf het te veel ontvangen geld terugstorten.    De vervangende uitkoopregeling lag de  laatste maanden voor ter publieke consultatie, waardoor onder meer vanuit de agrarische branche kritiek kan worden gegeven op de regeling. Daarna zou de regeling voor een officiële controle worden voorgelegd aan de Europese Commissie, maar dat is nog niet gebeurd, erkent een woordvoerder van het ministerie van Landbouw, Natuur en Voedselkwaliteit (LNV).  Omdat de nieuwe regeling nog niet is goedgekeurd, is de sluitingsdatum van de lopende regeling verschoven naar december van dit jaar, zegt de LNV-woordvoerder.  Het is de zoveelste tegenvaller voor het kabinet met betrekking tot  uitkoopregelingen. Ook met een derde uitkoopregeling die momenteel in ontwikkeling is, zijn problemen. Deze regeling, bedoeld  voor agrarische bedrijven die iets minder stikstof uitstoten, lag afgelopen maanden ook voor ter publieke consultatie en zou eigenlijk voor de zomer in Brussel worden  voorgelegd. Dit gebeurde  nog niet, zegt het ministerie van LNV, onder meer omdat de fiscale kant van de regeling nog niet in orde zou zijn.   Eerder dit jaar schreef NRC al dat voor de huidige  uitkoopregeling onder boeren amper animo is. Uit interne stukken van de Rijksdienst voor Ondernemend Nederland  bleek dat nog geen enkele boer zich had ingetekend voor de MGO.  Met name de provincies Limburg, Brabant en Overijssel zouden gesprekken voeren met boeren die overwegen te stoppen. In Utrecht, Noord-Holland en Zuid-Holland  waren (bijna) alle gesprekken gestaakt. De boerenbedrijven bleken toch te weinig stikstof uit te stoten om voor de regeling in aanmerking te komen, of de boeren wilden niet stoppen.  Eind 2019 leverde  een  uitkoopregeling  voor varkenshouders   ook al minder op dan gehoopt. De regeling moest de stankoverlast en stikstofuitstoot terugdringen, maar het aantal deelnemers en de gerealiseerde verlaging van stikstofuitstoot vielen tegen. Als het uitkopen van boeren blijft mislukken, komt het gedwongen onteigenen van boeren dichterbij.||https://www.nrc.nl//nieuws/2022/08/23/nieuwe-uitkoopregeling-op-de-tocht-a4139727
2022-08-23||Na aanslag op Doegina is de vraag: is er gewapend verzet tegen Poetin?||Zaten Russische partizanen achter de aanslag? Een gewapende ondergrondse tegen Poetin? Russische journalisten en commentatoren reageerden met grote scepsis op de aankondiging door oud-parlementariër Ilja Ponomarjov dat het tot nu toe volslagen onbekende  ‘Nationale Republikeinse Leger’ (NRA) verantwoordelijk zou zijn voor de bomaanslag op Darja Doegina (29), de dochter van de ultrarechtse denker Aleksandr Doegin.  Ponomarjov is in 2014 gevlucht uit Rusland en sinds enige jaren woonachtig in Oekraïne. Hij zegt in contact te staan met leden van het NRA en beweert foto’s te hebben gezien die alleen kunnen zijn gemaakt door degene die de bom heeft geplaatst onder de Toyota Landcruiser, die explodeerde terwijl Darja Doegina – zonder haar vader – zaterdagavond op weg was naar Moskou. Ponomarjov las op zijn YouTube-kanaal een verklaring voor van het NRA, waarin de Russische president Poetin en iedereen die meewerkt aan zijn regime de wacht wordt aangezegd. „Wij verklaren Poetin tot een usurpator en oorlogsmisdadiger”, aldus de NRA. „Poetin zal worden afgezet en gedood.” Ik verzeker u dat het Nationale Republikeinse Leger niet bestaat Joelia Latynina journalist Novaja Gazeta Maar hoe geloofwaardig is de verklaring van het NRA? Journalist Joelia Latynina gelooft er niets van. In de Novaja Gazeta trok ze de vergelijking met oplichters die zich voordoen als de  ‘afdeling beveiliging’ van de bank en je opdragen al je geld over te maken naar een andere rekening. Ponomarjov was er met open ogen ingetuind, aldus Latynina: „Ik verzeker u dat het Nationale Republikeinse Leger niet bestaat.” De twijfel werd versterkt door verklaringen van de Russische veiligheidsdienst FSB, die al op maandag liet weten de dader te hebben achterhaald: de 43-jarige Oekraïense Natalia Vovk, die lid zou zijn van het  nationalistische vrijwilligersbataljon ‘Azov’. Vovk zou op 23 juli samen met haar twaalfjarige dochter Rusland zijn ingereisd en afgelopen zondag de grens met Estland zijn overgestoken. De FSB verspreidde ook beelden van Vovk en haar zilverkleurige Mini Cooper met zwarte sportstrepen. Volgens de FSB had Vovk met drie verschillende sets nummerplaten rondgereden. Volgens Moskou is Estland inmiddels om uitlevering gevraagd, maar de Estse politie zei geen verzoeken te hebben ontvangen. Azov liet weten dat er geen vrouwen dienen in het vrijwilligersbataljon. Bovendien: als de FSB binnen 48 uur zoveel informatie over Vovk had weten te verzamelen, waarom was ze dan niet aangehouden?  De communis opinio onder de Russische oppositie is inmiddels dat de Russische diensten zélf de aanslag hebben uitgevoerd: bijvoorbeeld om de oorlogsstemming in Rusland verder aan te jagen, of als aanleiding om protest nóg harder neer te slaan.  Op het eerste gezicht lijkt gewapend verzet in Rusland inderdaad een gotspe. Volgens onderzoek van het onafhankelijke Levada-centrum staat een grote meerderheid van de Russische bevolking achter de oorlog. Op de vraag ‘Steunt u het optreden van de Russische strijdkrachten in Oekraïne’ antwoordde 81 procent met ‘ja’ of ‘waarschijnlijk wel’. Het aantal burgers dat het Russische optreden in Oekraïne afkeurt, lag op 14 procent.  In hoeverre het sociologisch onderzoek een ware afspiegeling is van het maatschappelijk klimaat is echter lastig vast te stellen, want het Kremlin kent geen pardon voor dissidente meningen. Sinds het begin van de invasie, zo telde de nieuwssite Ovdinfo.org, zijn ruim 16.000 Russen aangehouden omdat ze zich kritisch uitlieten over de oorlog.  De Russische oppositie denkt  dat de Russische diensten zélf de aanslag  uitvoerden Sommige Russen hebben desondanks de wapens opgenomen tegen Poetin. In Oekraïne vechten Russische vrijwilligers onder de naam ‘Legioen Russische Vrijheid’ mee met het Oekraïense leger, onder de wit-blauw-witte vlag die eveneens het symbool is geworden van de anti-oorlogsbeweging. En ook in Rusland zelf wordt er – clandestien – strijd gevoerd.  Volgens de Russische site voor onderzoeksjournalistiek The Insider waren er begin juli al 23 aanslagen op wervingsbureaus van het Russische leger gepleegd – meestal brandstichting. In het voorgaande jaren deed zich geen enkel incident voor. Vaak werden de aanvallen uitgevoerd met molotovcocktails, en verschillende malen werden ze door de daders vastgelegd op video.  In dezelfde periode ontspoorden er in de Russische Federatie 63 goederentreinen – ongebruikelijk veel. In sommige gevallen is er duidelijk sprake van sabotage. Op 12 april werd in de regio Belgorod, dicht bij de Oekraïense grens, een spoorbrug opgeblazen. Iets meer dan een week later liep in dezelfde ‘oblast’ een goederentransport van de rails. Op 27 april maakte de FSB bekend twee Russische staatsburgers te hebben aangehouden in verband met de aanslagen. Russische media meldden later dat de FSB een groep anarcho-communisten verdenkt van het onklaar maken van het spoor bij Sergiëv Posad, even ten noorden van Moskou.  The Insider wist contact te leggen met deze zogeheten ‘Militaire Organisatie van Anarcho-Communisten’  (BOAK in het Russisch), waarbij de groep de verantwoordelijkheid opeiste voor een andere actie: het saboteren van de rails in de regio Vladimir.  De BOAK houdt een eigen kanaal bij op de berichtendienst Telegram, waarop instructies worden gegeven aan aankomende strijders. „Partizanenacties kunnen worden uitgevoerd met kleine groepjes betrouwbare metgezellen en zelfs in je eentje”, schrijft de organisatie. „Als je onze politieke principes deelt en je van plan bent te handelen tegen Poetins tirannie, dan ben je onze kameraad.” Oud-Doema-lid Ponomarjov heeft de partizanen al langer in het vizier. Eerder dit jaar maakte hij een bot aan onder de naam ‘Rospartizan’ die Telegram afzoekt naar berichten over sabotage – van anarchisten, maar ook van andere groeperingen. Op deze manier kwam Ponomarjov naar eigen zeggen in contact met NRA-vertegenwoordigers. „Ze hielden zich tot dan toe bezig met het in brand steken van militaire wervingsbureaus”, vertelde hij tegen nieuwssite Meduza. „Maar ze wilden  hun naam vestigen, iets spectaculairs doen. Op een gegeven moment lieten ze weten: ‘volg het nieuws, vandaag gaat het gebeuren’.” Volgens Ponomarjov was niet Darja Doegin, maar haar vader het eigenlijke doel van de aanslag. En wat merkwaardig is: hoewel er maar één slachtoffer is, zagen de partizanen van de NRA twéé mensen in de auto stappen. „Ze dachten dat de tweede Doegin was.” ||https://www.nrc.nl//nieuws/2022/08/23/scepsis-groeit-over-het-claimen-van-aanslag-op-darja-doegina-a4139726
2022-08-23||Zichtbare irritatie bij premier Rutte tijdens debat waarin CDA&#8217;er Hoekstra geen sorry zei|| CDA’er Wopke Hoekstra was niet van plan om sorry te zeggen. En terugkomen van wat hij had gezegd in een interview in het AD, de aanleiding voor een extra debat in de vakantie van de Tweede Kamer,  was hij ook al niet van plan. Toen hij in die krant zei dat de stikstofuitstoot niet per se voor 2030 met 50 procent verminderd hoefde te worden, wat tegen de afspraak in Rutte IV ingaat, deed hij dat „nadrukkelijk als CDA-partijleider”. En dus niet als vicepremier en minister van Buitenlandse Zaken. Het kabinet-Rutte IV wankelt, nu hij het coalitieakkoord onderuithaalt, en de hele oppositie wilde dinsdag van hem weten: stond Wopke Hoekstra dan nog wel achter de afspraken tussen VVD, D66, CDA en ChristenUnie, met ook zíjn handtekening eronder? Hoekstra zei: „Het regeerakkoord staat. Feitelijk, op dit moment. Maar ik sta ook achter het interview. Waarvan ik me realiseer dat het met elkaar schuurt.” In de vergadering van de ministerraad op vrijdag had D66-leider en vicepremier Sigrid Kaag tegen Hoekstra gezegd dat haar vertrouwen in hem „weg” was – wat voor PVV’er Geert Wilders aanleiding was geweest om een debat aan te vragen. Maar Kaag was op dinsdagochtend „onwel” geworden, meldde ze op Twitter, en zelfs even in het ziekenhuis opgenomen geweest. Daardoor kon ze niet in de Tweede Kamer uitleggen wat ze precies had bedoeld. Rutte wilde in haar plaats niet ingaan op wat er mogelijk in de ministerraad was gezegd. Hij zei wel: „Ik ga ervan uit dat iedereen in  het kabinet nog voldoende vertrouwen heeft in elkaar om door te gaan.” Wopke Hoekstra had van CDA’ers maandenlang te horen gekregen dat hij onzichtbaar was als het over stikstof en de wanhoop van de boeren ging, en over de enorme onrust die was ontstaan door de plannen van Rutte IV. In het debat zei hij dat hij het „noodzakelijk” had gevonden om zich uit te spreken als CDA-leider „als er zoiets ernstigs aan de hand is in het land”. Rutte keek Hoekstra nauwelijks aan. Ook in de pauzes leek hij hem te willen ontwijken; ze kwamen na zo’n schorsing niet samen uit de gang waar de ministers overleggen met hun ambtenaren. Tegen CDA-fractievoorzitter Pieter Heerma, die Hoekstra voluit steunde, was Rutte al net zo afwerend. Hij keek strak en bozig voor zich uit toen Heerma aan het woord was, of hij keek op zijn telefoon – niet naar Heerma. Rutte zei zelf in de Tweede Kamer dat het hele kabinet minister voor Natuur en Stikstof Christianne van der Wal (VVD) steunt, die door de stikstofplannen bij haar huis werd bedreigd. Bij Van der Wal was het interview in het AD hard aangekomen. Maar, vroeg Esther Ouwehand van de Partij voor de Dieren, of de CDA-leider sorry tegen haar had gezegd? Hoekstra gaf er geen antwoord op. Betrokkenen zeggen dat hij niet met excuses was gekomen. Minister Wopke Hoekstra (CDA) luistert terwijl premier Mark Rutte (VVD) aan het woord is. Foto David van Dam 
 Steeds maar weer zei Rutte dat het héle kabinet, dus ook de minister van Buitenlandse Zaken, de stikstofplannen steunt. Maar dat „het interview er nog ligt” en dat hij dat niet kon „wegredeneren”. Het conflict wordt niet opgelost, was Ruttes boodschap, zo lang bemiddelaar Johan Remkes nog aan het praten is met een lange rij belangenorganisaties. Begin september komt Remkes met aanbevelingen, pas daarna zal duidelijk worden hoe het afloopt en of de ruzie van nu zal eindigen in, zoals in de coalitie wordt gevreesd, winnaars en verliezers. Bij de coalitie van VVD, D66, CDA en ChristenUnie was al aan het begin van de week duidelijk dat het kabinet niet zou vallen in dit debat. Het doel van Rutte IV is nu om de crisis een tijdje voor zich uit te schuiven. Sommige partijen in de coalitie hebben het idee dat het CDA vooruitloopt op een mogelijke uitkomst van Remkes’ gesprekken. Als Remkes misschien nu al speelt met de gedachte van uitstel, om wat rust te brengen op het platteland, is dat over een paar weken het uitstel van Wopke Hoekstra. Maar zou dat acceptabel zijn voor D66? Die partij lijkt van de vier coalitiepartijen het felst vast te houden aan de afgesproken doelen. De VVD vindt vooral dat je afspraken moet nakomen – als de afspraken in het coalitieakkoord worden aangepast, ligt het anders. ChristenUnie-leider Gert-Jan Segers probeerde de ruzie te sussen door te zeggen, voor een camera in de Tweede Kamer, dat de partijen zich niet moesten „fixeren” op een jaartal. Maar hij pleitte niet zoals het CDA voor uitstel, en in het debat begon ook hij over „afspraken” waar je je aan moest houden. Oppositiepartijen stellen vragen tijdens debat over de uitspraken van Wopke Hoekstra over de stikstofaanpak. Foto David van Dam Of het conflict over de stikstofdoelen echt bevroren blijft totdat Remkes klaar is, is lang niet zeker. De VVD zit met lokale afdelingen die woedend zijn over de problemen in de asielopvang en van de Tweede Kamerfractie eisen dat er iets wordt bedacht om de komst van nog meer asielzoekers tegen te houden. En alle coalitiepartijen weten dat hun kiezers zich zorgen maken, of soms al grote zorgen hebben, door de hoge energieprijzen en de enorme inflatie. Bronnen in de coalitie zeggen: het komt allemaal nú samen, en misschien zit er een uitruil in van wensen. Coalitiepartijen verwachten dat het kabinet uiterlijk vrijdag met een plan komt over asiel, ze onderhandelen de komende dagen ook verder over de begroting van volgend jaar en ideeën om mensen te helpen die niet meer kunnen rondkomen. De stemming in de coalitiepartijen is somber, het is lang niet zeker dat ze eruit komen – dan dreigt een kabinetscrisis. En als het niet over een paar weken al zover is, bij de presentatie van Remkes’ conclusies, dan vermoedelijk wel na een – voor hen – slechte uitslag bij de Provinciale Statenverkiezingen. Op basis daarvan wordt de Eerste Kamer gekozen. Als Rutte IV daar een nog kleinere minderheid overhoudt dan nu, komt er van plannen zo goed als zeker niets meer terecht. „Dan kunnen we er”, zegt iemand uit Rutte IV, „net zo goed mee ophouden.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/23/cdaer-wopke-hoekstra-wil-geen-sorry-zeggen-2-a4139719
2022-08-23||Beleggen in staatsleningen was lang onaantrekkelijk. Komt daar nu verandering in?||In zijn columns op beleggingsplatform IEX.nl onderstreept marktcommentator Arend Jan Kamp steevast dat je gespreid moet beleggen, om zo het risico op verlies te beperken. Oftewel: in veilige staatsobligaties (staatsleningen met een vaste looptijd) en daarnaast in zoveel mogelijk aandelen, uit alle hoeken en gaten van de wereldeconomie dus. Maar als Kamp eerlijk is, heeft hij zelf die spelregel overtreden. „Ik heb al mijn obligaties verkocht, drie of vier jaar geleden, en dus valsgespeeld. Met die negatieve rente op obligaties voelde het zo zinloos.”   Kamp is niet de enige. „Wij hebben die beweging – weg van staatsobligaties – bij veel particulieren gezien die bij ons beleggen”, zegt Mary Pieterse-Bloem, hoofd beleggen bij Rabobank en bijzonder hoogleraar Financiële Markten aan de Erasmus School of Economics, dat onderdeel is van Erasmus Universiteit Rotterdam. De rente op staatsobligaties met een looptijd van tien jaar daalt al decennia, dook eind 2014 onder de 1 procent en kwam daar pas deze zomer weer bovenuit. Inmiddels loopt de rente weer op. Is het daarom nu tijd om staatsobligaties weer te omarmen als een veilige beleggingshaven, voor als de aandelenmarkten hard dalen? Of kun je je pijlen beter op bedrijfsobligaties richten, waarvan sommige een veel hoger rendement bieden? 1 Levert beleggen in staatsobligaties echt wat op? De beurswijsheid voor de lange termijn, voor mensen die voor hun pensioen beleggen, luidde altijd: je moet in aandelen beleggen voor de groei van je vermogen en in obligaties voor het behoud daarvan. Maar gaat die vlieger nog wel op? Ja, wie zijn geld nu in een Nederlandse staatsobligatie steekt met een looptijd van tien jaar – zo’n beetje de veiligste belegging denkbaar – krijgt elk jaar een zogeheten couponrente uitgekeerd van circa 1 procent.  De couponrente op de tienjarige obligatie die de Nederlandse staat onlangs, op 8 augustus, in de markt zette, is bijvoorbeeld 1,3 procent. Vorig jaar was die rente nog negatief of nul. Beleggers maakten dus per definitie verlies met zo’n obligatie. „Vanwege de hogere rente is het nu wel gunstiger om obligaties te kopen”, zegt Arend Jan Velsink, directeur beleggen bij Brand New Day, aanbieder van zeer breed gespreide indexfondsen. Maar mensen die zo geld uitlenen aan de Nederlandse overheid, verliezen nog steeds geld. Als er ook maar een klein beetje inflatie is, zegt Pieterse-Bloem, wordt je inleg al minder waard. Laat staan met de huidige inflatie, die de afgelopen maand ruim 10 procent bedroeg. Bij een Nederlandse staatsobligatie krijg je je inleg heus keurig terug als de looptijd verstreken is. Maar tegen die tijd kun je er door de inflatie veel minder mee kopen. Van vermogensbehoud is dan geen sprake. Daarvoor zou de rente, gezien de inflatie, veel harder moeten stijgen – al levert in obligaties beleggen uiteraard nog altijd meer op dan het ‘gewoon’ op de bank te laten staan.  2 Moet je obligaties als buffer in je portefeuille hebben? Generaties beleggers zijn opgevoed met de gedachte dat je aandelen én obligaties in je beleggingsportefeuille moet hebben. Die twee zouden op de beurs immers doorgaans in tegengestelde richting bewegen. Volgens deze zogeheten theorie van de negatieve correlatie, die professionele beleggers zoals pensioenfondsen al decennia volgen, beschermen veilige obligaties je daardoor als de aandelenkoersen dalen. Op dat moment stijgt de koers van obligaties juist, en dat beperkt je verlies. Vandaar dat pensioenfondsen meestal beleggen volgens de 60-40-formule: zij steken 60 procent van het kapitaal dat ze beheren in aandelen en 40 procent in obligaties. Maar in beleggerskringen waarschuwen sommige mensen dat die negatieve correlatie geen ijzeren wet is, waarop je blind kunt vertrouwen. Zij wijzen naar periodes in de geschiedenis waarin de waarde van aandelen daalde en die van obligaties óók – zij het meestal wel minder hard. Dat was afgelopen eeuw grosso modo het geval vanaf eind jaren zestig tot eind jaren tachtig. Ook aan het begin van de coronacrisis, in het voorjaar van 2020, gebeurde dit. Daarbij speelde de invloed mee van de Amerikaanse centrale bank, de Federal Reserve, die de rente verlaagde en met de Europese Centrale Bank nóg meer obligaties ging opkopen dan de jaren ervoor. Joost Tieland, commercieel directeur bij Brand New Day, zegt echter dat hij „nog steeds heilig in de functie van obligaties binnen een portefeuille gelooft. Als er écht heel veel onzekerheid in de wereld is, zie je beleggers toch altijd hun geld van aandelen naar obligaties verschuiven”. Dat gebeurde aanvankelijk ook toen de coronapandemie uitbrak. Tieland: „Er is geen alternatief als je het risico op groot verlies wilt beperken.” Wat de laatste jaren wél veranderd is, is de samenstelling van obligatiefondsen. Daarin zitten vaak steeds meer bedrijfsobligaties – schuldbewijzen uitgegeven  door ondernemingen. 3 Zijn bedrijfsobligaties een goed alternatief voor staatsobligaties? Niet alleen veel particuliere beleggers zijn uit staatsobligaties gestapt, ook professionele partijen, waaronder Rabobank. Pieterse-Bloem: „In de portefeuilles die we voor klanten beheren, beleggen we nu een groot deel van het kapitaal in bedrijfsobligaties – als alternatief voor staatsobligaties.” Bij Brand New Day bestaat het wereldwijde obligatiefonds voor 60 procent uit staats- en 40 procent uit bedrijfsobligaties. Dat brengt meer risico met zich mee dan een fonds met alleen staatsobligaties en de hoogste kredietwaardigheid, zoals obligaties van de Nederlandse of Duitse overheid.  Kredietwaarderingen voor obligaties lopen van AAA (de meest kredietwaardige landen of bedrijven) tot DDD (bijvoorbeeld failliete bedrijven). De precieze classificatie verschilt enigszins per ratingbureau, waarvan de grootste Standard & Poor’s, Moody’s en Fitch zijn. Maar over het algemeen is BBB- de ondergrens van wat veilig genoeg wordt geacht, de zogeheten investment grade.  Alles daaronder (vanaf BB+) heeft het stempel high yield, ofwel hoog rendement. Koop je zo’n obligatie, dan weet je dat je veel risico neemt. Rendement en risico gaan bij beleggen hand in hand. Hoe hoger de rente op een obligatie, des te groter het risico. De rentevergoeding geeft degene die de obligatielening uitschrijft als compensatie van het risico. Bij fondsaanbieders verschilt de kredietwaardigheid van de opgenomen obligaties. Het wereldwijde obligatiefonds van Brand New Day houdt minimaal investment grade, met als gemiddelde rating AA-. Meesman Indexbeleggen heeft „alleen obligaties met een kredietwaardering van AAA, AA of A (een beetje)”, mailt directeur Hendrik Meesman. Dat beperkt bij Meesman automatisch het aantal bedrijven in het fonds; weinig krijgen een A-stempel.  Sommigen, onder wie marktcommentator Arend Jan Kamp, vinden dat bedrijfsobligaties principieel niet thuishoren in het obligatiedeel van een portefeuille. „Bedrijfsobligaties zijn snel te riskant, terwijl obligaties juist het risico dienen te beperken. Dáár zou een fondsbeheerder een obligatie op moeten selecteren, niet op het rendement.” Dat vindt Meesman wat kort door de bocht: „Sommige bedrijfsobligaties zijn veiliger dan die van bepaalde overheden. Dat geldt bijvoorbeeld als je obligaties van farmaceut Johnson & Johnson [AAA-rating] afzet tegen staatsobligaties van Japan, China of Polen [landen met een A-rating].” 4 Zijn risicovollere, hoogrentende  bedrijfsobligaties zoals die van Boxx een goed idee?  Ook kleinere bedrijven die niet vallen onder toezicht van de Autoriteit Financiële Markten (AFM), kunnen obligaties uitgeven. Zo adverteert het bedrijf Boxx, dat opslagruimte verhuurt op zestien locaties in Nederland, soms in  NRC als het een nieuwe obligatie heeft uitgeschreven. Pas nog deed het dat voor een obligatie met een looptijd van vijf jaar en een couponrente van 8,75 procent, waarvoor intekening vanaf augustus plaatsvindt.  Gezien die hoge rente vindt Joost Schmets van beleggersvereniging VEB deze bedrijfsobligatie veel te riskant voor particuliere pensioenbeleggers. Ook waarschuwt hij dat Boxx in zijn ‘informatiememorandum’ over deze obligatie „uiteindelijk bitter weinig financiële informatie geeft. Bijvoorbeeld over hoeveel schulden het heeft.”  Ook laakt Schmets het ‘stille pandrecht’ op de opslaglocatie bij Schiedam. Dat dient volgens Boxx als onderpand voor beleggers, voor als er iets misgaat. Het geld dat het bedrijf ophaalt met de obligatie, wil Boxx gebruiken om deze locatie verder te ontwikkelen.  „Stil pandrecht klinkt mooi, maar je hebt geen idee wat die locatie waard is”, aldus Schmets. „En schade kun je niet verhalen op de Boxx Groep, de partij hierachter – dat is juridisch dichtgetimmerd.” Omdat Boxx verder niet valt onder toezicht van de AFM, hoeft het zich  niet aan de regels te houden die AFM heeft opgesteld ter bescherming van particuliere beleggers. En over een kredietwaardering die helpt het risico van een obligatie in te schatten, beschikt Boxx niet. Daar is het te klein voor.  5 Hoe kun je  verantwoord in bedrijfsobligaties beleggen?  Als je beroepshalve bezig bent met beleggen, vraagt iedereen je om tips. Zo klopte zijn schoonmoeder in mei bij Joost Tieland aan met de vraag of het een goed idee was geld in Fastned te stoppen. Deze producent van laadpalen voor elektrische auto’s had toen net nieuwe bedrijfsobligaties uitgegeven, met een looptijd van 4,5 jaar en een couponrente van 5 procent.  Al vond Tieland die laatste twee cijfers „best aantrekkelijk” klinken, hij zou het particuliere beleggers niet snel aanraden, zegt hij. „Obligaties zitten veel ingewikkelder in elkaar dan mensen denken – dat begint al bij het feit dat de beurskoers ervan daalt als de marktrente stijgt.” Dat is zijn collega Velsink met hem eens. „Als je een gokje wilt wagen op de beurs, steek dan liever geld in een fonds met high yield-obligaties van duizend verschillende bedrijven. Als er daar eentje van omvalt, ben je tenminste niet in één klap al je geld kwijt.” Liever zien de twee dat particuliere beleggers voor optimale risicospreiding kiezen en een fonds selecteren met duizenden bedrijfs- én staatsobligaties en verschillende looptijden. Want bij obligaties geldt: hoe langer de looptijd, hoe meer er mis kan gaan tot de obligatie afloopt, en dus des te groter het risico is.  Googelen op een beleggingsfonds dat passief de Barclays Bloomberg Global Aggregate Index volgt, kan ook. Die index geldt als de standaard op obligatiegebied – vergelijkbaar met wat de MSCI World is voor aandelen.  Zo beleg je in één keer in de hele obligatiemarkt. Oftewel: in staats- en bedrijfsobligaties uit 24 landen (inclusief China), met een kredietwaardigheid van minstens investment grade en een gemiddelde looptijd van zeven à tien jaar.  Op zoek naar iets nog veiligers? Pas dan de selectiecriteria aan en zoek een fonds dat binnen deze index alleen de obligaties volgt met een kortere looptijd.||https://www.nrc.nl//nieuws/2022/08/23/beleggen-in-staatsleningen-was-lang-onaantrekkelijk-komt-daar-nu-verandering-in-a4139669
2022-08-23||Als je bereid bent je geld voor een langere tijd vast te zetten, kun je over de grens wél sparen tegen rente||De Europese Centrale Bank heeft in juli voor het eerst in elf jaar de rente verhoogd. De rente op hypotheken, bedrijfsleningen en overheidsschuld is al maanden aan het stijgen. Tegelijk is de spaarrente nog amper in beweging gekomen. Een manier waarop spaarders toch rendement kunnen krijgen, is door hun geld te verhuizen naar een buitenlandse bank, zeker als ze bereid zijn het wat langer weg te zetten. De spaarrente in Nederland is al een aantal jaar ongeveer nul. Spaarders met meer dan een ton moeten zelfs betalen om hun geld bij een bank te laten staan. Grote Nederlandse banken hebben de laatste weken wel stappen gezet om deze heffingen af te schaffen. Ook zijn de rentes op termijndeposito’s – waarmee je een bepaald bedrag ‘vastzet’ bij een bank tegen een vooraf afgesproken periode en rente – bij de grote banken de laatste maanden gestegen. Maar positieve rente op een gewone spaarrekening is nog niet in beeld. We zien nu dat allerlei partijen de rentes opdrijven. Het gaat bijvoorbeeld om minder bekende banken die zwaarder steunen op spaargeld Dat is anders in het buitenland, zegt Eelco Habets van het Europese spaarplatform Raisin. „We zien nu dat allerlei partijen de rentes opdrijven. Het gaat bijvoorbeeld om minder bekende banken die zwaarder steunen op spaargeld. Op ons Duitse platform zitten al honderden partijen [banken], en die concurrentie sijpelt nu door naar Nederland.” Vooral in de laatste weken voordat de ECB de rente verhoogde, nam de interesse van  spaarders toe. Via het platform kunnen spaarders geld onderbrengen bij een groot aantal Europese banken zonder dat ze elke keer een uitgebreid aanvraagproces moeten doorlopen. Aanmaken van een account bij Raisin duurt een paar dagen. Nieuwe klanten moeten zich identificeren en een kopie van een document met hun adres aanleveren. Daarna kunnen ze met een paar kliks bij elke aangesloten bank een rekeningnummer krijgen en hun spaargeld naar die bank overmaken. Daarvoor is dan geen papierwerk meer nodig, bijvoorbeeld om hun identiteit te checken. De hoogste rente op een rekening waarbij spaargeld vrij opneembaar is, is nu 0,65 procent, bij de bank van de Franse autoproducent Renault. Dat de interesse in sparen over de grens toeneemt, ziet ook Roland Bieleveldt, oprichter van verschillende financiële vergelijkingssites, zoals sparen.com of vanspaarbankveranderen.nl. „Normaal gesproken is het erg rustig in de zomerperiode, maar wij zagen de laatste weken steeds meer animo van Nederlandse spaarders voor buitenlandse partijen. We krijgen ook echt veel vragen over de risico’s en wat de verschillen zijn met sparen bij een Nederlandse bank.” Spaarders die over de grens kijken, kunnen volgens Bieleveldt grofweg bij drie soorten banken terecht. De eerste optie zijn banken uit het buitenland die een Nederlandse dochter hebben en onder het Nederlandse depositogarantiestelsel vallen. Dat betekent dat als de bank failliet gaat, het Nederlandse garantiestelsel spaarders hun geld teruggeeft, tot maximaal 100.000 euro. Een voorbeeld hiervan is de Turkse Anadolubank, die nu 0,06 procent rente biedt. Een tweede optie is volgens Bieleveldt je geld onder te brengen bij een bank uit een buurland. Zo biedt Lloyds Nederlandse spaarders ook 0,06 procent rente, onder het Duitse garantiestelsel. De Britse bank heeft een paar jaar geleden een Duitse banklicentie aangevraagd om na de Brexit in de Europese Unie actief te kunnen blijven. Een derde optie is te kiezen voor een bank verder weg, zoals de Estse Bigbank, die 0,65 procent rente betaalt. Hoewel de rente bij zo’n exotische bank vaak veel hoger is, zijn spaarders huiverig voor die categorie. Wat oudere spaarders zijn het omvallen van de IJslandse bank Icesave (2008) nog niet vergeten. Bieleveldt: „Voor de grote banken om ons heen, zoals Argenta in België of het Franse Renault, is veel animo, maar de stap naar banken in Oost-Europa of zelfs in Zuid-Europa vinden veel mensen te groot.”  Het zou leuk zijn als de spaarmarkt een beetje wordt opgeschud Roland Bieleveldt sparen.com Spaarders die over de grens kijken, onderscheiden zich van gewone Nederlandse spaarders doordat ze veel vaker bereid zijn hun geld een tijd vast te zetten in termijndeposito’s. Volgens De Nederlandsche Bank staat van de 421 miljard euro spaargeld bij banken in Nederland slechts zo’n 14 procent op een termijndeposito. Onder de internationale spaarders van Raisin is dit circa de helft. En juist de rente op de termijndeposito’s zit in de lift, zegt Habets. De rente op deposito’s met een looptijd van twee jaar heeft bijvoorbeeld een flinke sprong  gemaakt. Begin dit jaar stond zo’n spaarproduct nog onder de 1 procent rente, inmiddels zijn er banken die het dubbele bieden, zoals de Italiaanse Banca Progetto. Is het gezien die snelle stijging en het vooruitzicht dat de ECB nog vaker de rente zal verhogen, niet beter te wachten en nu te kiezen voor een rekening waar spaargeld vrij opneembaar is? Habets denkt van niet. Hij wijst erop dat spaarders tijdens de periode dat ze afwachten ook rente-inkomsten mislopen. Hij suggereert een aanpak die nu begint met korte looptijden, en die daarna langzaam te laten oplopen. Spreiden over verschillende looptijden is een alternatief.  Hoewel sparen over de grens de laatste jaren toegankelijker is geworden en door hogere rentes interessanter, blijft het voor veel Nederlandse spaarders een brug te ver, ziet Bieleveldt. „Een heel groot deel van de Nederlandse spaarders zit nog in een winterslaap. Als een wat meer bekende buitenlandse bank, uit bijvoorbeeld België of Frankrijk, echt met een leuke aanbieding komt, verwacht ik dat in één keer een veel grotere groep mensen de overstap ziet zitten. Het zou leuk zijn als de spaarmarkt een beetje wordt opgeschud. Het is heel apart dat je met de huidige inflatie nog steeds geen of nauwelijks rente op je spaarrekening ontvangt.” Sinds 2014 zijn de regels voor de depositogarantiestelsels in de hele Europese Unie hetzelfde. Spaartegoeden zijn tot 100.000 euro gegarandeerd. Elke lidstaat moet een fonds hebben waaraan alle lokale banken meedoen en waarin ze vooraf geld storten om faillissementen te kunnen opvangen. Dat is een andere aanpak dan die in het oude Nederlandse stelsel. Als een bank was omgevallen, kregen de andere banken achteraf een heffing. Het is volgens de Europese Bankautoriteit  de bedoeling dat het geld in kas minstens 0,8 procent van het totale spaarbedrag is. In het Nederlandse fonds zat eind vorig jaar ruim 3 miljard euro, ongeveer 0,55 procent van de spaartegoeden. Ter vergelijking: in het Estse fonds was op dat moment voor ruim 1,5 procent van het gedekte tegoed gestort. Als bij een faillissement blijkt dat het fonds onvoldoende middelen heeft, kunnen verschillende stappen worden gezet om de spaartegoeden toch terug te betalen. Zo kan alsnog bij de achterblijvende banken worden aangeklopt. Een andere optie is dat de overheid bijspringt met leningen of garanties. Ook kunnen de nationale garantiefondsen geld lenen van elkaar.||https://www.nrc.nl//nieuws/2022/08/23/in-het-buitenland-krijgt-de-spaarder-al-wel-rente-a4139697
2022-08-23||Na de ‘slavernijreis’ begint de puzzel voor de voorstanders van excuses||  Excuses en erkenning voor het Nederlandse slavernijverleden zijn nu écht de volgende stap. Dat is de verwachting die de delegatie van de Tweede Kamer heeft gewekt  bij experts, belangengroepen en bewindspersonen in Suriname, Curaçao en Bonaire, tijdens een reis die zondag tot een einde kwam. Johan Roozer, voorzitter van het Nationaal Comité Herdenking Slavernijverleden: „Dit bezoek móét resultaat hebben.”  Negen Tweede Kamerleden – Kiki Hagen (delegatieleider, D66), Salima Belhaj (D66), Inge van Dijk (CDA), Renske Leijten (SP), Kati Piri (PvdA), Jesse Klaver (GroenLinks), Don Ceder (CU), Marieke Koekkoek (Volt) en Sylvana Simons (BIJ1) – reisden elf dagen door Suriname, Curaçao en Bonaire. Ze bezochten voormalige plantages, spraken met politici van de Antillen en met het Surinaams parlement, en luisterden naar presentaties van actiegroepen en  bewoners. Ook legden ze een krans bij de herdenking van Tula – de nationale held van Curaçao, die na een slavenopstand werd vermoord. Officiële doel van de reis: kennis opdoen over het Nederlands slavernijverleden en de doorwerking daarvan in het heden. Dit als voorbereiding op het herdenkingsjaar 2023,  als de afschaffing van de slavernij 150 jaar geleden is. Achterliggende doel: onderzoeken óf en hóé Nederland het beste excuses kan maken voor het slavernijverleden.  Delegatieleider Hagen zei vorige week tegen de NOS dat de Tweede Kamerleden kwamen om te luisteren. Dat is gelukt, zegt Armand Zunder, voorzitter van de Nationale Reparatie Commissie, die de Tweede Kamerleden toesprak over excuses en herstel. „Ik heb nog nooit zo’n bescheiden groep Kamerleden gezien.” Maar dat er voornamelijk geluisterd werd, betekent niet dat het bezoek geen consequenties heeft. Op de Antillen is er een verwachting gewekt. Suzy Römer, oud-premier van de Antillen, sprak de Nederlandse delegatie donderdag op Curaçao  toe: „Waar wacht u op? Kom met een initiatiefwet waarin erkenning voor het slavernijverleden als misdaad tegen de mensheid en excuses zijn opgenomen.” Enkele uren later werden de Tweede Kamerleden geconfronteerd met een groepje demonstranten, dat ook riep om excuses. Zij verweten Nederland „een VOC-mentaliteit”. „Begrijp het niet verkeerd: mensen zijn absoluut blij dat ze er waren”, zegt Römer. „Maar nu is de vraag: wat is het gevolg? Wanneer zetten we de volgende stap?” Die vraag is er ook in Suriname, zegt Johan Roozer. „Dit was een goede eerste stap in de dialoog tussen Suriname en Nederland.  Maar er wordt nu wel echt actie verwacht.” „Ik begrijp heel goed dat er verwachtingen zijn”, zegt Salima Belhaj, initiatiefnemer van de reis. Ze wil niet op eventuele conclusies van de delegatie vooruitlopen – in september verschijnt er een verslag – maar zegt zelf: „Het werd mij duidelijk dat de slavernij op verschillende manieren doorwerkt op de Antillen en in Suriname. Dat leidt tot andere verwachtingen en wensen. Het wordt een kunst om al die verwachtingen bijeen te brengen. En om daarvoor een zo breed mogelijk draagvlak in de Kamer te creëren.” Twee jaar geleden leken excuses nog ver weg. Premier Mark Rutte (VVD) zei toen dat excuses „complex” waren. Het zou tot te veel polarisatie leiden. En: „Kan je mensen die nu leven verantwoordelijk houden voor iets wat generaties geleden gebeurde?”  Sindsdien is er veel gebeurd.  De gemeente Amsterdam bood in 2021 excuses aan voor  eigen betrokkenheid in de slavernij. Daarna volgden Rotterdam, Utrecht, de provincie Noord-Holland, ABN Amro en De Nederlandsche Bank. Daarnaast adviseerde het Adviescollege Dialooggroep Slavernijverleden het kabinet excuses aan te bieden en toe te werken naar herstel. Premier Rutte hintte tijdens een persconferentie in juli nog op een mogelijkheid voor excuses.  Excuses moeten worden aangeboden en geaccepteerd, niet slechts  uitgesproken Het lijkt inmiddels niet meer de vraag of er excuses voor het Nederlandse slavernijverleden komen, maar wanneer en hoe die excuses gemaakt zullen worden. Vooral dat laatste is geen makkelijke opdracht. Excuses moeten, volgens de experts en nabestaanden met wie de delegatie sprak,  worden aangeboden en geaccepteerd, niet slechts worden uitgesproken.  Volgens Armand Zunder zijn de eerder gemaakte excuses van Nederlandse gemeenten en banken niet aangekomen in Suriname. „Al die instanties excuseerden zich voor hun eigen betrokkenheid. Maar het is niet duidelijk aan wíé excuses werden aangeboden.” Er ontbraken fundamentele zaken, volgens Zunder: „De erkenning dat de slavernij de hel op aarde was, de vaststelling wie er aan slavernij hebben verdiend en hoeveel, en de erkenning van de doorwerking van de slavernij.” Bovenal ontbraken herstelbetalingen, zegt Zunder: „De Nederlandsche Bank heeft een voorzet gedaan door 10 miljoen euro beschikbaar te stellen voor herstel. Maar wij denken aan miljarden. Niet in directe betalingen, maar als fondsen die gebruikt kunnen worden voor herstelprojecten.” Ook op Curaçao en Bonaire kreeg de delegatie te horen dat vormen van herstelwerkzaamheden, na excuses, de volgende stap zijn – van onderzoeksinstituten tot economische ontwikkelingsprojecten.  Daar ligt de puzzel voor voorstanders van excuses in de Tweede Kamer, na deze reis. Achter de schermen heerst bij het kabinet namelijk angst voor financiële gevolgen van de excuses, terwijl juist financiële steun nodig lijkt om tot verzoening te komen. Johan Roozer concludeert: „Juist als  Remkes ingezet moet worden, gebeurt dat niet!” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/23/na-de-slavernijreis-begint-de-puzzel-voor-de-voorstanders-van-excuses-a4139699
2022-08-23||Na een ontploffing voor de deur moet een horecatent vaak óók nog sluiten||De deuren zijn vergrendeld, de lichtbruine loungebanken staan  er verloren bij  in de augustus-zon. Tot een week geleden ging het er heel anders aan toe bij de exclusieve  Harbour Club in Amsterdam-Oost.  Dikke auto’s reden  af en aan, bezoekers in dure kleding vermaakten zich tot laat op de avond met champagne op het terras. „Geen oud geld”,  omschrijft een bewoonster die langsloopt de klandizie, met enig gevoel voor understatement. In de nacht van 9 op 10 augustus ontplofte aan de gevel van de Harbour Club een explosief. Een week later  besloot de locoburgemeester het pand – al  eerder doelwit van een beschieting (2019) en een ander explosief (2021) –  voor zes maanden te sluiten, „vanwege het ernstige gevaar voor de openbare orde”. Diezelfde dag werd ook café In The City, dat grenst aan het Leidse-plein, gesloten nadat ook daar  een explosief was afgegaan. Sindsdien is het terras van de Harbour Club  verlaten. Ook het aanpalende theater van de club, waar  illusionist Hans Klok de komende maanden vijftig dinnershows zou geven, werd per direct gesloten. Omwonenden  die  op deze maandagochtend langslopen, lijken er niet al te rouwig om. Echt onveilig voelen ze zich niet  – al zaten ze wel rechtop in bed, toen ‘s nachts  het explosief ontplofte. Het is vooral de patserige, luidruchtige  klandizie die ze „niet zullen missen”, zegt  Femke  (ze wil  niet met haar achternaam in de krant), die  in het appartementencomplex naast de club woont.  De ontploffing bij de Harbour Club is de zoveelste in een reeks  aanslagen in Amsterdam deze zomer. Sinds half juli waren er   twaalf explosies en plofkraken. Politiechef Frank Paauw kondigde vorige week de oprichting aan  van twee speciale rechercheteams, die een mogelijk verband tussen de geweldsincidenten  gaan  onderzoeken. „Bij explosies gaat het om het uitvechten van conflicten in het (zware) drugsmilieu of om persoonlijke vetes”, stelt Paauws woordvoerder. „Met de sluiting van de Harbour Club en The City is de acute dreiging weg. Ons werk gaat verder, om te achterhalen wie er verantwoordelijk zijn.” Nederland lijkt  last te hebben van een explosiefgolf. Naast Amsterdam, werden  onder meer Rotterdam en verschillende plaatsen in Midden-Nederland deze zomer getroffen door een opvallend groot aantal nachtelijke aanslagen met explosieven. De reactie van het gemeentebestuur is steevast dezelfde: vanwege gevaar voor de openbare orde wordt een getroffen woning of bedrijf gesloten. De explosies zijn een gevaar voor de openbare orde en voor de omwonenden van de Cruquiusweg. Foto Aurélien Goubau
 Eigenaar Richard van Leeuwen heeft  geen goed woord over  voor hoe zijn Harbour Club gesloten werd. Deze woensdag dient bij de rechtbank Amsterdam een kort geding om de sluiting ongedaan te krijgen. Na de explosie, zegt Van Leeuwen,  mocht het restaurant aanvankelijk zeven dagen open blijven en werd „constructief” met de gemeente overlegd over extra veiligheidsmaatregelen. De Harbour Club huurde twee nachtelijke bewakers met honden in en zorgde voor live cameratoezicht. „Maar toen kwamen vorige week plots acht agenten en zeven ambtenaren de deuren verzegelen. Nou, dan sta je met tranen in je ogen te kijken hoor.” Van Leeuwen zegt geen idee te hebben waarom zijn restaurant met een explosief is belaagd – en wie daarachter zit. Van chantage, afpersing of een crimineel conflict is volgens hem geen sprake. Hij wijst op de „enorme gevolgen” van de sluiting. Een omzetderving van miljoenen dreigt, faillissement ligt op de loer. „Er werken hier 260 mensen. Dat zijn mensen met gezinnen en hypotheken en verplichtingen. De gemeente staat niet stil bij de consequenties.” In de juridische stukken stellen Harbour Club-advocaten Teun Blom en Arjen Paardekooper dat de politierapportage waar de sluiting op gebaseerd is vol feitelijke onjuistheden en aannames staat. Zo wordt gesuggereerd dat er een conflict tussen de  Harbour Club en het eveneens gesloten café In The City speelt: de eigenaar van dat laatste etablissement was in het verleden mede-eigenaar van de Harbour Club. Onzin, volgens de advocaten. Als de politie tijdig alle camerabeelden had opgevraagd, kon je  zien dat de aanslagpleger bij beide etablissementen dezelfde is.  Ook wordt een schietincident dit voorjaar, op de parkeerplaats van een Harbour Club in Vinkeveen, aangehaald. Niet alleen is die Harbour Club in handen van andere eigenaren, de club was destijds gesloten en de schietpartij hing samen met een feest in een nabijgelegen Vinkeveens hotel.   Toch is de  kans klein dat de rechter een streep door de sluiting zet, zegt  hoogleraar staats- en bestuursrecht Jon Schilder, van de Amsterdamse Vrije Universiteit. De rechtbank Amsterdam hield volgens Schilder de afgelopen jaren vrijwel alle soortgelijke sluitingen van horecapanden en woningen overeind. „De burgemeester is verantwoordelijk voor de handhaving van de openbare orde en de rechter toetst de wijze waarop de burgemeester die bevoegdheid inzet marginaal.” De rechter gaat dus niet de dreigingsanalyses van de gemeente  overdoen, maar kijkt slechts of de burgemeester in redelijkheid heeft kunnen stellen dat er een gevaar dreigt voor de openbare orde.  En bij een aanslag op een woning of bedrijfsruimte is daarvan vrijwel altijd sprake, aldus Schilder. Ook kijkt de rechter óf er een belangenafweging is gemaakt – in dit geval tussen de openbare orde en het ondernemersbelang. Hoe die afweging uitvalt, zegt Schilder, daar mengt de rechter zich doorgaans niet in. „Een rechter die de sluiting van een café ongedaan zou maken vanwege belangen van een ondernemer, creëert daarmee het risico op aanslagen met fatale gevolgen. Dat risico gaat een rechter graag uit de weg.” De Harbour Club-advocaten verwachten dat de rechter er in hun zaak niet onderuit komt een nieuwe belangenafweging te maken. Te meer daar bestuursrechters sinds de Toeslagenaffaire kritischer naar de evenredigheid van overheidsbesluiten kijken. Woningsluitingen bij drugsvondsten, waar gemeenten vaak standaard toe overgaan, sneuvelen sindsdien vaker bij de rechter. „Het is tijd dat de rechtspraak zich ook bij dit soort incidenten zo gaat ontwikkelen”, zegt advocaat Blom.   Beschietingen of explosies leiden volgens hoogleraar Schilder „vrijwel automatisch” tot een sluiting door de burgemeester. Dat wringt, vindt hij: de dader wordt voor zijn daad beloond en het slachtoffer dubbel gestraft. „Ik begrijp dat de burgemeester geen risico neemt en kiest voor de veiligheid van de omwonenden. Tegelijkertijd is het zeer onbevredigend dat in een democratische rechtsstaat de dreiging van geweld ervoor kan zorgen dat iemand zijn onderneming kwijtraakt of risico loopt op een faillissement.” De gemeente Amsterdam wijst erop dat  sinds 2018 niet meer automatisch alle panden worden gesloten waar geweldsincidenten  plaatsvinden. Burgemeester Femke Halsema bekijkt per geval of een pand dicht moet of niet, waarbij de openbare orde en de belangen van de betrokkenen tegen elkaar worden afgewogen –  om te voorkomen dat aanslagen  een aantrekkelijk middel blijven voor chantage of wraak.   Omdat de kans op herhaling van geweld groot was, is het pand gesloten. Foto Aurélien Goubau Bij de Harbour Club mocht dit beleid niet baten: de zaak moest  dicht. De kans op herhaling van geweld was volgens loco-burgemeester Rutger Groot Wassink te groot,  blijkt uit het bevel tot sluiting van de gemeente. Tegenover NRC wil Groot Wassink niet ingaan op individuele gevallen. „Een sluiting is een zwaar middel met grote consequenties voor de betrokken ondernemer, waarmee we terughoudend omgaan”, laat hij schriftelijk weten.  Toch zijn sluitingen in sommige gevallen onontkoombaar, aldus de loco-burgemeester. „Dit geeft rust voor omwonenden en anderen in de omgeving van het pand en geeft de politie de tijd om onderzoek te doen naar de achtergrond van het incident.” 31 keer liet politie en  OM     het Nederlandse Forensisch Instituut     vorig jaar onderzoek doen naar door  criminelen zelf gefabriceerde  explosieven. Dit jaar staat de teller  al op 27.  3 panden, waaronder de Harbour Club en In the City, sloot de gemeente Amsterdam afgelopen maand  vanwege explosies. 10  plofkraken vonden dit jaar in Nederland tot dusverre plaats. In recordjaar 2019 waren dat er 72. ||https://www.nrc.nl//nieuws/2022/08/23/na-een-ontploffing-voor-de-deur-moet-een-horecatent-vaak-ook-nog-sluiten-a4139698
2022-08-23||VN: hulpgeld blijft ver achter bij groeiende nood in de wereld||De vraag naar noodhulp in de wereld groeit snel, de inzameling van geld om die nood te lenigen daarentegen blijft steeds verder achter. Die grotere behoefte heeft er volgens onderzoekers ook mee te maken dat langdurige conflicten en klimaatverandering elkaar steeds vaker versterken, met dikwijls kwalijke gevolgen voor de plaatselijke bevolking. „Ik kan me niet herinneren in veertig jaar werk in de hulpverlening dat de wereld zozeer door problemen werd overweldigd en er zo’n dringende noodzaak tot actie was om die op te lossen”, verzuchtte Martin Griffiths, chef van UNOCHA, de VN-noodhulporganisatie, vorige week vrijdag op de jaarlijkse Internationale Dag van de Humanitaire Hulp. De gezamenlijke VN-hulporganisaties schatten dat ze dit jaar zo’n 48 miljard dollar nodig hebben om ruim 300 miljoen mensen verspreid over de wereld humanitaire bijstand te verlenen. Na ruim zeven maanden hebben internationale donoren, vooral westerse staten, echter nog niet eens een derde deel van het benodigde geld bijeengebracht. In juni schatten het Wereldvoedselprogramma van de VN en de Voedsel- en Landbouworganisatie (FAO) al dat 750.000 mensen in ‘hunger hotspots’ als Ethiopië, Jemen, Zuid-Soedan, Somalië en Afghanistan van de honger dreigen te sterven. En dan blijven landen als Congo, Haïti, Myanmar, de Sahel-regio en Syrië nog buiten beschouwing. Slachtoffers van de nieuwste crisis, de oorlog in Oekraïne, ontvangen naar verhouding veel hulp. Voor andere crisisgebieden blijft  evenwel minder over, omdat de hulpbudgetten per saldo nauwelijks groeien. En daar komt nog eens bij dat, mede door de oorlog in Oekraïne, de voedselprijzen flink zijn gestegen, waardoor er minder met het beschikbare geld kan worden gedaan dan vorig jaar. Door geldgebrek komen sommige voorzieningen nu al in de knel. The New York Times  meldt dat als gevolg hiervan middelbaar onderwijs voor meisjes in Zuid-Soedan komende herfst komt te vervallen en hetzelfde geldt voor de voorziening met schoon water aan opvangkampen voor Syrische vluchtelingen in Irak.  Deskundigen wijzen erop dat de crises in de wereld veelal steeds langer  duren. Development Initiatives, een onderzoekscentrum in het Britse Bristol, becijferde in een recent rapport onder leiding van Angus Urquhart dat er inmiddels 36 landen zijn die worden geteisterd door zulke slepende crisissituaties. Bijna driekwart van de hulpbehoevende mensen in de wereld wonen in zulke landen.  Steeds duidelijker wordt ook dat die conflicten niet de enige problemen van die landen vormen. De problemen worden vaak nog versterkt door de relatief grote kwetsbaarheid van deze landen voor klimaatverandering en rampen die daarmee gepaard gaan, zoals langdurige droogte resulterend in mislukte oogsten of juist overstromingen.  Veel landen hebben bovendien nog te kampen met de naweeën van de Covid-pandemie, waardoor de hulpverlening vaak  op een lager pitje belandde. Het gaat hierbij om landen als Afghanistan, Jemen en Zuid-Soedan.  „Conflicten van hoge intensiteit creëren operationele risico’s voor ontwikkelingsprojecten die tot doel hebben de kwetsbaarheid voor het klimaat terug te brengen”, constateren de onderzoekers.  Daardoor blijft de lokale bevolking, voor zover die niet is gevlucht, sterker afhankelijk van humanitaire hulp uit het buitenland. „In een land als Afghanistan maar ook in Ethiopië en Somalië zijn mensen daardoor minder goed in staat om te reageren op een periode van grote droogte of een natuurramp als een aardbeving, zeker als ze al verschillende keren ontheemd zijn geraakt”, zegt Fran Girling van Development Initiatives, een van de auteurs van het rapport, via een videoverbinding. Volgens Girling moeten ook donoren  rekening houden met het feit dat de meeste van die crises steeds langer plegen te duren. Het gaat daarbij om crises van vijf achtereenvolgende jaren of meer. Het is beter om niet alleen een pleister te plakken, maar hulp beter te plannen Fran Girling Development Initiatives Girling: „Het is dan beter niet alleen een pleister te plakken, maar fondsen voor 24 maanden of meer ter beschikking te stellen zodat hulpverleners programma's beter kunnen plannen. Dan zijn de resultaten beter.”  Als geslaagd voorbeeld hiervan noemt zij onder meer een door de Britse en Zweedse regering gesteund programma om kleine hoeveelheden cash in Somalië te verstrekken voor voedsel. Veel donoren committeren zich echter liever niet voor zo'n lange tijd. Het is bovendien de vraag in hoeverre hulpbudgetten van westerse landen een eventuele recessie zullen doorstaan.  De hulpbehoefte blijft overigens geenszins tot Afrika beperkt. Ook in Azië tekent zich de laatste jaren een duidelijke verslechtering van omstandigheden af. Niet alleen in Afghanistan is het aantal mensen dat met voedseltekorten heeft te kampen gegroeid, ook in Sri Lanka, nog niet lang geleden beschouwd als een midden-inkomensland,  is de nood hoog. En dat geldt eveneens voor de Filippijnen, dat door de pandemie de overgemaakte gelden van gastarbeiders uit het Midden-Oosten sterk zag teruglopen. In totaal waren er volgens de VN vorig jaar  425 miljoen Aziaten die zich niet goed meer konden voeden.||https://www.nrc.nl//nieuws/2022/08/23/hulpgeld-blijft-ver-achter-bij-nood-a4139696
2022-08-23||Russische techgigant Yandex gaat verder zonder propaganda|| Het Russische techbedrijf Yandex, dat zijn hoofdkantoor in Nederland heeft, verkoopt de nieuwssite- en entertainmentdienst  Zen aan het Russische socialemediabedrijf VKontakte (VK). Deze diensten verspreiden veel propaganda voor het Kremlin. Yandex is van oorsprong een zoekmachine en wilde dringend van zijn mediadivisie af. Er lag al een principeovereenkomst met VK en dinsdag werd bekend dat de deal definitief is. Bezoekers van Yandex zien binnenkort niet meer een webportaal vol nieuwsberichten, maar een basale zoekmachine à la Google. Dat is een verandering die in Rusland niet onopgemerkt zal blijven, want Yandex heeft in dat land 62 procent marktaandeel. Ter vergelijking: in Nederland verwerkt  Google meer dan 90 procent van alle zoekopdrachten. Het Russische regime hanteert steeds strengere regels voor wat er wel en niet gepubliceerd mag worden op internet. Censuurwetten verbieden westerse sociale media als Facebook en Twitter, en veel  Russische media publiceren  Kremlin-propaganda. Hoewel Yandex zich nooit hardop uitsprak tegen de oorlog, zat het bedrijf met de censuurwetten in zijn maag: het belemmerde de internationale ambities, omdat zwichten voor de Russische censuur op kritiek in het Westen komt te staan. De verkoop van de mediadiensten brengt amper iets op, vertellen bronnen rondom het internetbedrijf. In ruil daarvoor krijgt Yandex een bezorgdienst van VK, de Delivery Club. Yandex, opgericht door de Russische techondernemer Arkadi Volozj, is Google, Amazon,  eBay en Uber ineen. Het bedrijf begon in 1997 als zoekmachine en werd een imperium met bezorgdiensten, apps voor taxi’s, techniek voor zelfrijdende auto’s en een grote webwinkel. Yandex wordt bestuurd vanuit een klein kantoor op Schiphol-Rijk. waar Yandex N.V. zetelt. Hoewel Yandex als bedrijf niet op Europese of Amerikaanse sanctielijsten staat, prijken twee bestuursleden, onder wie Volozj, daar wel op. Volgens de EU vanwege „financiële en materiële steun” aan Rusland. Volozj vertrok naar Israël en begon een procedure om zijn naam gezuiverd te krijgen. Hij is gestopt als topman bij Yandex voor zolang de sanctiemaatregel geldt, en deed tijdelijk afstand van zijn stemgerechtigde aandelen. Vanuit Israël probeert Yandex-oprichter Arkadi Volozj zijn naam te zuiveren Yandex is genoteerd aan de Amerikaanse Nasdaq-beurs en raakte na de Russische invasie in Oekraïne in de problemen. In afwachting van wat de sancties tegen Rusland inhielden, legde de beursuitbater de handel in het aandeel een paar dagen stil. Een groep obligatiehouders eiste daarop 1,25 miljard dollar terug, alleen was dat geld niet over te maken omdat sanctiemaatregelen het overboeken van geld van Rusland naar het Westen onmogelijk maakten. Via een constructie met een Russische bank is inmiddels toch 95 procent van de obligatiehouders afbetaald. Zo’n 1.800 medewerkers, circa 10 procent van het totale personeelsbestand, ontvluchtten Rusland na het uitbreken van de oorlog. Een derde van hen keerde inmiddels terug naar Moskou, waar de kern van het bedrijf zit. Yandex hoopte op een internationale uitbreiding, maar de aanval op Oekraïne zette een streep door die plannen. De Yandex-ondernemingen buiten Rusland zijn verlieslijdend en verdere opsplitsing van de internetgigant ligt in het verschiet. Zo’n 95 procent van de omzet van Yandex komt uit Rusland. Afgelopen kwartaal  boekte het bedrijf, ondanks de oorlog, 45 procent meer omzet dan in hetzelfde kwartaal in 2021. Voor heel 2022 rekent de internetgigant op een omzet van 6,5 miljard euro. De roebel blijkt sterker dan verwacht, is één van de verklaringen.||https://www.nrc.nl//nieuws/2022/08/23/russische-techgigant-yandex-gaat-verder-zonder-propaganda-a4139695
2022-08-23||Hoekstra blijft bij uitspraken interview, schaart zich met Rutte achter regeerakkoord||Premier Mark Rutte (VVD) heeft in het Tweede Kamerdebat gereageerd op het interview van vicepremier Wopke Hoekstra in het AD, waarin de CDA-leider vraagtekens plaatste bij het kabinetsdoel om de stikstofuitstoot in 2030 met de helft terug te dringen. Rutte herhaalde in het debat wat hij afgelopen vrijdag al zei: dat Hoekstra als CDA-leider „enige ruimte” heeft om zulke kritische uitspraken te doen, maar dat het coalitieakkoord overeind staat. Hij noemde het interview wel „spannend”, omdat het op een onderdeel „schuurt” met regeerakkoord. De uitspraken van Hoekstra hebben volgens Rutte „natuurlijk geleid tot discussie in de ministerraad”, maar de premier zei ervan overtuigd te zijn dat de kabinetsleden voldoende vertrouwen in elkaar hebben. Enkele Kamerleden trokken dat in twijfel, omdat vicepremier en D66-leider Sigrid Kaag naar aanleiding van de uitspraken in de ministerraad tegen Hoekstra gezegd zou hebben dat „het vertrouwen” weg is. Kaag zelf kon niet bij het debat aanwezig zijn, omdat ze in de ochtend onwel was geworden en naar het ziekenhuis moest. Volgens Rutte gaat het inmiddels „een stuk beter” met haar en is ze weer thuis. Rutte wilde, ondanks dat hij daar door Kamerleden naar gevraagd werd, „niet speculeren” over de uitkomsten van het proces van gespreksleider Johan Remkes. Remkes spreekt deze maand met boerenbelangenorganisaties en andere sectoren over de manier waarop de impasse in de stikstofcrisis kan worden doorbroken. Rutte heeft „vertrouwen” in het werk van Remkes, die volgens hem „ruim baan” moet krijgen. Ook Wopke Hoekstra (Buitenlandse Zaken, CDA) zelf zegt nog altijd achter het regeerakkoord te staan, maar ook achter zijn uitspraken in het AD-interview. Tweede Kamerleden als Jesse Klaver (GroenLinks) en Esther Ouwehand (Partij voor de Dieren) bekritiseerden Hoekstra tijdens het debat om zijn uitspraken die volgens hen ingingen tegen de eenheid van kabinetsbeleid. Volgens de Grondwet moet kabinetsbeleid samenhang vertonen en moeten besluiten elkaar niet tegenwerken. Correctie (23-08-2022): In een eerder versie van dit stuk stond Wopke Hoekstra aangeduid als minister van Financiën. Hij is minister van Buitenlandse Zaken en dat is hierboven aangepast.||https://www.nrc.nl//nieuws/2022/08/23/rutte-uitspraken-hoekstra-schuren-maar-coalitieakkoord-staat-a4139667
2022-08-23||Opinie | Gezichtsfilters maken ons zielloos||Mijn nieuwe baan begon tijdens de vorige lockdown, begin dit jaar. Veel van mijn collega’s leerde ik  kennen via de digitale omgeving van Microsoft Teams. Gedurende die online gesprekken zag ik voortdurend ook een videopname van mijzelf in beeld. De wallen onder mijn ogen leken weggewerkt, evenals mijn rimpels, sproeten en moedervlekken. Ook was mijn huid witter dan gebruikelijk. Mijn gezicht kreeg een haast bovenmenselijke gloed. Victor Hoornweg is schrijver, filosoof en econometrist.  Hoe meer videogesprekken ik voerde, hoe duidelijker het voor mij werd dat Microsoft Teams een filter toepaste. Het filteralgoritme hield voortdurend in de gaten waar mijn hoofd zich in het beeld begaf. Vervolgens werd de helderheid van mijn gezicht verhoogd en een zachte focus op mijn huid toegepast. Het algoritme maakte mij knapper, op een aalgladde, wiskundige manier. Gezichtsfilters zijn regelmatig negatief in het nieuws gekomen toen sociale media jongeren gingen verleiden om hun portretfoto’s aan te passen. Ik was dan ook stomverbaasd toen ik erachter kwam dat gezichtsfilters  vaak standaard geactiveerd zijn tijdens de videogesprekken die wij voeren met familie, vrienden, leerlingen en collega’s. Bij Zoom moet je in de video-instellingen duiken om te ontdekken dat de schuifknop ‘touch up my appearance’  voor je is aangezet. Microsoft Teams  maakte het pas sinds 8 juni mogelijk om zelf te bepalen of je kunstmatige intelligentie wilt inzetten om je gezicht op te leuken. En als je bij Google Meet inlogt, zie je hoe je gezicht automatisch wordt geretoucheerd.   Gezichtsfilters op deze schaal toepassen is onverantwoord. Het is al jaren bekend hoe schadelijk die filters voor het zelfbeeld kunnen zijn. Uit onderzoek van Boston University School of Medicine bleek  dat de stap van filter naar filler steeds kleiner wordt. Cliënten gaan met hun gefilterde portretfoto’s naar de plastisch chirurg en zeggen: zó wil ik eruit zien.  Ik vind die gladgetrokken en volgespoten gezichten doodeng. Doodeng, omdat de ziel voor eeuwig achter een rubberen masker gevangen lijkt te zitten. Doodeng, omdat het mij droomachtig doet twijfelen over de werkelijkheid van zoiets wezenlijks als een gezicht. Doodeng, ook, omdat ik mij onthand voel. Ik kan de gelaagdheid van iemands emoties slechter vaststellen, omdat ik niet meer kan zien of het rechteroog net zo hard meelacht als het linkeroog, of de linkerwang net zo gespannen staat als de rechterwang.  De gezichtsfilters van programma’s als Zoom geven ons digitale botox. Dat  verstoort niet alleen het beeld van onszelf, maar ook van de ander. Als ik iemand leer kennen die, zeg, een litteken boven de lip heeft, dan blijft mijn dwalende blik daar regelmatig hangen. Het litteken roept hierdoor gaandeweg veel van de genegenheid op die ik voor die persoon ga voelen. Bij digitale gesprekken is dat anders. Daar verbindt mijn persoonlijke genegenheid zich vooral met een abstract gevoel van gefilterde perfectie. Ik vond het dan ook vervreemdend toen ik de collega’s fysiek ontmoette die ik daarvoor alleen nog digitaal had leren kennen. Plotseling werd ik geconfronteerd met vele ‘onregelmatigheden’ die eerder nog waren weggefilterd. De filters hadden mij geleerd om met de blik van Socrates naar de wereld te kijken. In dat wereldbeeld steken mensen maar lelijk af tegen de wiskundige vormen van abstracte godheden.  Naast dat gezichtsfilters schadelijk zijn voor onze kijk op onszelf en op de ander, maken ze het contact ook onpersoonlijker. Alle individuele ‘ruis’ is weggespoeld, terwijl die ruis juist uitnodigt tot diepgaander contact. Denk aan de ‘Idioot’ van Dostojevski, die wordt getroffen door het „trotse” gezichtsportret van ene Nastasja Filippovna, omdat hij haar verdriet herkent aan „de vlekjes rond haar ogen” – de vlekjes die niet zijn weggegumd en haar een menselijke diepgang verlenen.  Het wegvagen van ‘onvolmaaktheden’ heeft als bijkomend gevolg dat de gezichtshelften meer op elkaar gaan lijken. Ook hierdoor ga je je minder verdiepen in de ander. Want als er geen verschil tussen de linker en de rechter gezichtshelften te zien is, dan hoef je ook geen verschil te verklaren. Mensen die liegen strijken om diezelfde reden hun gezicht glad. Het gladde gezicht is symmetrischer en geeft daardoor minder aanleiding om te onderzoeken wat erachter de woorden schuilgaat.  Door digitale filters verleren we het om menselijke schoonheid te waarderen die afwijkt van het gemiddelde. De moedervlek van Marilyn Monroe zou het digitaal niet overleven.  Wiskundige filters worden ten slotte niet alleen op afbeeldingen losgelaten om het uiterlijk van mensen ‘mooier’ te maken. Andere wiskundige filters struinen door persoonsgegevens – zoals afkomst, inkomen en zorgkosten – om juist de innerlijke lelijkheid van mensen te tonen. Ook deze filters worden op grote schaal ingezet en ook hun toepassing leidt tot vervreemding, doordat de individuele ruis achteloos en onaangekondigd wordt weggespoeld. Denk aan de vele slachtoffers van de Toeslagenaffaire. Zij werden als fraudeur ‘weggefilterd’ door een algoritme van de Belastingdienst, op basis van het simpele gegeven dat ze een migratieachtergrond hadden. Ken je die Turkse Nederlander daar, die linker? Dan ken je ook de rechter. Zie daar de schoonheid van symmetrie. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/23/gezichtsfilters-maken-ons-zielloos-a4139666
2022-08-23||De regionale stakingen van NS-personeel zullen hoe dan ook landelijk gevolgen hebben||Na maanden onderhandelen over een nieuwe cao zijn de spoorbonden en NS „uitonderhandeld”, vinden de bonden zelf. NS beweegt te weinig mee, zegt FNV-bestuurder Roos Rahimi, „zeg maar gerust: niets”. Praten heeft geen zin meer, aldus de vakbondsbestuurder, en daarom begint woensdag een ‘stakingsestafette’ die een week zal duren. Daarbij wordt op verschillende dagen in verschillende regio’s gestaakt, te beginnen met Noord-Nederland. Voor die vorm is gekozen om reizigers nog enigszins te ontzien. Zo wordt het treinverkeer niet ineens in het hele land platgelegd. Toch zullen er op alle stakingsdagen ook in andere regio’s gevolgen zijn. Wat zijn de eisen van de actievoerders en wat kan de reiziger verwachten? Drie vragen over de stakingen van het NS-personeel.  1 Waar wordt voor gestaakt? De vakbonden (FNV, CNV Vakmensen en VVMC) onderhandelen al sinds april over een vernieuwde cao. De streefdatum voor een akkoord was 30 juni, met een reservedatum van 7 juli. Nu die data ruim gepasseerd zijn en de onderhandelingen nergens toe hebben geleid, legt een groot deel van het NS-personeel het werk neer in de hoop de NS zover te krijgen tóch akkoord te gaan met de eisen.  Het belangrijkste punt voor de vakbonden is een inflatiecorrectie, dus dat de lonen meestijgen met de inflatie. En niet alleen nu, met de hoge inflatie en dramatische koopkrachtdaling, maar structureel. „Als je inflatie verwaarloost, wordt de sector steeds onaantrekkelijker”, zegt vakbondsbestuurder  Rahimi. „De NS heeft al moeite met vacatures vullen, wat resulteert in uitvallende treinen.” Welke treinreiziger zag het de afgelopen tijd niet op de borden in de stationshallen en op de perrons: ‘minder treinen vanwege personeelstekort’. Rahimi: „Het gaat om de arbeidsvoorwaarden van NS-personeel, maar óók om de duurzaamheid van de NS als werkorganisatie.” Hoeveel NS-medewerkers precies meedoen aan de staking, zal pas achteraf blijken, zegt Rahimi, maar haar verwachting is dat 80 tot 90 procent van de medewerkers zal staken. „De actiebereidheid is hoog.” De vakbonden willen een loonsverhoging van 100 euro bruto per maand, met een minimum van 14 euro per uur. Verder is in de eisen opgenomen dat medewerkers minder weekenden hoeven te werken en vanaf een bepaalde leeftijd geen nachtdiensten meer hoeven te draaien. Volgens Rahimi liggen het voorstel van de NS en de eisen van de vakbonden ook op deze punten „ver uit elkaar”.  Een woordvoerder van NS noemt het besluit over te gaan tot stakingen „voorbarig”. „Wat ons betreft waren we nog in gesprek, en dat willen we graag voortzetten.” NS zegt „heus oog te hebben voor gestegen kosten”, maar zegt tegelijkertijd zelf te kampen met  lagere inkomsten, omdat het aantal reizigers nog steeds lager is dan voor de coronacrisis. De woordvoerder wil niet ingaan op details uit de onderhandeling en het cao-bod van NS. 2 Waar en wanneer wordt gestaakt, en wat voor gevolgen heeft dat voor andere delen van het land? De acties beginnen woensdag in Noord-Nederland (Groningen, Leeuwarden, Zwolle en Lelystad) en duren van middernacht tot middernacht. Vrijdag staakt het NS-personeel in West-Nederland, de maandag daarop in het Noordwesten, en vervolgens dinsdag in Midden-Nederland en woensdag in Oost- en Zuid-Nederland. Het gaat alleen om stakingen van NS-treinen, regionale treinen van Connexxion, Arriva, Qbuzz en Keolis rijden  wel.  Gaat  NS na volgende week woensdag nog steeds niet akkoord met de eisen, dan zullen landelijke stakingen volgen, waarschuwen de vakbonden. Daarbij wordt wél al het treinverkeer in het hele land tegelijkertijd platgelegd. Ook de regionale stakingen kunnen vervoersproblemen opleveren in andere delen van het land. „Treinen rijden kriskras het hele land door”, zegt een woordvoerder van reizigersorganisatie Rover. „Je kunt woensdag dus ook in het midden van het land niet in een trein stappen die uit het noorden komt. Want die trein komt niet.” Rover raadt reizigers in het hele land aan goed te kijken of hun trein niet uit een stakende regio komt.   Aangezien Rover de belangen van reizigers behartigt, ziet de organisatie liever geen stakingen. Rover pleit voor reizigervriendelijke acties. „Deel gratis koffie uit op stations, vertraag alle treinen met tien minuten. Wees creatief, verzin iets waarmee reizigers wél op hun eindbestemming aankomen.” Volgens vakbondsbestuurder Rahimi hebben reizigervriendelijke acties geen nut. „Een staking moet de werkgever treffen. We hebben geen manier kunnen vinden die reizigers ontlast én de NS hard genoeg treft.” 3 Wat kunnen reizigers verwachten? NS heeft laten weten dat woensdag de hele dag vrijwel geen treinen rijden in de provincies Friesland, Groningen, Drenthe en delen van Flevoland en Overijssel. Er worden geen bussen ter vervanging ingezet. Dat betekent: langere reistijden, meer overstappen en volle treinen. Blijf dus vooral thuis of ga met ander vervoer als dat kan, adviseert Rover. Is de trein onvermijdelijk, houd dan goed de reisplanners in de gaten. Die zal de NS zo goed mogelijk bijhouden, zegt de NS-woordvoerder.  Reizigers die vanwege de staking vervangend vervoer moeten gebruiken, komen in aanmerking voor de stakingsregeling van NS. De vergoeding bedraagt maximaal 25 euro.  FNV-bestuurder Rahimi vindt de hinder voor reizigers „vervelend”. „Maar dit is ons laatste drukmiddel.” ||https://www.nrc.nl//nieuws/2022/08/23/de-regionale-stakingen-van-ns-personeel-zullen-hoe-dan-ook-landelijke-gevolgen-hebben-a4139665
2022-08-23||Opinie | Na een half jaar oorlog is de positie van Poetin sterker dan het lijkt||Een half jaar na de invasie in Oekraïne lijkt het of de zorgen in het Westen over de oorlog in Oekraïne langzaam afnemen. Uit de slechte staat van de Russische krijgsmacht maken sommige analisten op dat de kansen voor Oekraïne keren. Dat Rusland vorige maand een akkoord sloot over de doorvoer van graan over de Zwarte Zee wordt bovendien uitgelegd als een eerste gebaar van goede wil. Geen wonder dus dat de AEX zich al weer redelijk heeft hersteld.  Hanco Jürgens  is als historicus werkzaam aan het Duitsland Instituut Amsterdam.  Het lijkt mij echter veel te vroeg om te juichen. Zeker, Poetin heeft inschattingsfouten gemaakt waardoor het offensief er minder goed voorstaat dan menigeen had verwacht. Maar dat betekent nog niet dat de Russische leider er nu slecht voorstaat. Sterker nog, in een aantal opzichten heeft Poetin zijn positie weten te verbeteren. Wat nogal eens wordt vergeten is dat Poetins ‘speciale militaire operatie’ in Oekraïne past in een veel breder veiligheidsconcept dat begint in eigen land. Juist daar heeft hij zijn macht als dictator versterkt. Zo werd met de invasie in een klap duidelijk hoe weinig speelruimte de Russische oligarchen hebben om zich vrijelijk te bewegen. Ook zij zijn marionetten van het Kremlin. In het afgelopen jaar heeft Poetin met harde hand getoond geen enkele oppositie meer te dulden, niet in Rusland zelf, niet in Wit-Rusland en al helemaal niet in de bezette gebieden in Oost- en Zuid-Oekraïne. Hoewel er veel is geschreven over het Russische leger dat nauwelijks voortgang maakt, heeft Poetin  in Oekraïne zelf grote stappen gezet. Niet alleen heeft hij de belangrijke Oekraïense industrieregio, de Donbas, ingenomen, ook heeft hij de landverbinding tussen de Krim en Rusland in handen. Rusland heeft volgens president Zelensky zo’n twintig procent van Oekraïens gebied veroverd. In Nederlandse verhoudingen is dat vergelijkbaar met de provincies Noord-Brabant en Zeeland. Bovendien heeft Poetin allerlei mogelijkheden om het leven van de Oekraïners nog meer op de proef te stellen. Zo kan hij te allen tijde de grootste kerncentrale van Europa in Zaporizja ontkoppelen van het Oekraïense achterland, waardoor een belangrijk deel van de Oekraïense bevolking zonder stroom komt te zitten. Ook kan hij het broze graanakkoord alsnog niet uitvoeren, waardoor de laatste Oekraïense winsten op het graan alsnog verdampen. De vraag is nu wie de langste adem heeft. Vaststaat dat Oekraïne veel te verliezen heeft.   Maar Poetins ambities reiken verder dan het inlijven van Oekraïne. Hij hoopt met deze oorlog allerlei mogelijkheden te creëren om de dominantie van het ‘collectieve Westen’ te doorbreken. Hoewel hij fulmineert tegen de NAVO en de VS zijn zijn pijlen vooral gericht op Europa. Daar zijn zijn kansen om landen – EU-lidstaten – tegen elkaar uit te spelen het grootst. Immers, met de hoge energieprijzen nemen ook sociale spanningen in Europa toe. Regeringspartijen komen voor onmogelijke keuzes te staan. Hoe kunnen ze tegelijkertijd de hoge uitgaven van burgers compenseren, de inflatie beteugelen en het begrotingstekort reduceren? Dat is net zo’n spagaat als het willen halen van de in het Akkoord van Parijs gestelde klimaatdoelen, maar toch ook fossiele brandstoffen inzetten om dreigende energietekorten te voorkomen.  Ook de hoge graanprijzen kunnen via een omweg voor grote problemen in de EU zorgen. Hongersnood in Noord-Afrika kan immers leiden tot nieuwe vluchtelingenstromen richting Europa waardoor de spanningen tussen EU-landen zullen toenemen. Precies dat wat Poetin wil. Sinds een paar maanden heeft hij zijn doelen geherformuleerd. Zoals hij in juli in de Doema zei streeft hij een overgang na van „liberaal-globalistisch Amerikaans egocentrisme” naar een „echt multipolaire wereld” die „niet gebaseerd is op zelfzuchtige regels” of „hypocriete dubbele standaarden”, maar op „echte soevereiniteit van naties en beschavingen die willen leven naar hun historische bestemming, eigen waarden en tradities”. Het is niet moeilijk in het Westen rechts-radicale politieke partijen te vinden die dit soort formuleringen onderschrijven.  In Europa staat ook het meeste  op het spel. In Duitsland kunnen de gevolgen van de energiecrisis komende winter snel afbreuk doen aan de maatschappelijke steun voor strenge sancties tegen Rusland en meer wapenleveranties aan Oekraïne. Juist daar is de angst voor een mogelijke betrokkenheid bij een Derde Wereldoorlog groot. Een groep gerespecteerde intellectuelen pleitte ervoor een directe wapenstilstand om nog meer bloedvergieten te voorkomen. Met oud-kanselier Gerhard Schröder als zijn belangrijkste ambassadeur probeert Poetin hierop in te spelen.  Maar ook Italië is nu van cruciaal belang. Daar zijn volgende maand al verkiezingen. Op dit moment gooit de rechts-conservatieve, post-fascistische Fratelli d’Italia hoge ogen in de peilingen. Wanneer deze partij in staat is  een rechtse coalitie te vormen met Lega en Forza Italia wordt dat zeker een nieuw hoofdpijndossier voor de EU. Poetin zal er garen bij spinnen. Hij heeft bewezen heel effectief te zijn als het gaat om het bespelen van de publieke opinie in Europa en de VS. Er staat dus veel op het spel. Komende winter moeten we niet alleen Oekraïne blijven steunen met alles wat mogelijk is, maar ook onszelf wapenen om aanvallen op onze democratieën af te wenden. ||https://www.nrc.nl//nieuws/2022/08/23/na-een-half-jaar-oorlog-is-de-positie-van-poetin-sterker-dan-het-lijkt-a4139664
2022-08-23||Er is één verdachte overgebleven||Zodra ik me als peuter bewust werd van mezelf, het moment dat ik in de spiegel keek en zag dat het kindje met het kaakgezwel daar synchroon haar knuistje in haar mond drukte, vanaf dat moment is lelijkheid mij vertrouwd.  Ik kijk naar de wereld en kan genieten van het lelijke. Volkomen ontspannen sta ik over de lijktafel gebogen in het mortuarium van de recherche. Zonder enige moeite kan ik in de buikwonde turen van de fitte eenentachtigjarige man. Ik vergaap me aan de hartspieren die aan rafels zijn geschoten, het lijken wel geknapte kabels. Er is geschoten met een spijker die volstaat om een kroonluchter mee aan het plafond te hangen. Paul is veranderd in een lichaam van grijs beton, zijn donkere wenkbrauwen onderstrepen de ernst van de situatie, de grijsblauwe vingers zijn dan weer komisch gekromd, als bij een trol in een kinderfilm. Ik kijk naar deze man en denk aan de verhalen en de snippers die ik de afgelopen tijd rond hem verzameld heb. De krasbiljetten, de hond van Alessandra die blindelings gehoorzaamt, het schilderij met de kabouters dat als een dreigement in de woonkamer hing. Zijn vrouw Ria die vertelde hoe het slachtoffer haar uitlachte omdat ze haar bankapp niet durfde te updaten. Zijn dochter Anne met haar gokverslaving die geld verwachtte maar niet kreeg. Zijn kleindochter Billie die meer weet dan ze prijsgeeft en rare berichten van haar opa ontving en plots niets meer. Zijn minnares Alessandra die misschien eerder de minnares van zijn vrouw was.  In de kamer hiernaast ligt exact dezelfde man, maar kunststof en polymeren vervangen er spieren en botten. Met uiterste precisie is het lichaam van Paul Vandevelde nagemaakt voor een reconstructie. Zijn crash test dummy weegt evenveel, heeft dezelfde spiermassa, de wielrennersledematen, de vetlaag bij de buik, de uitzonderlijk lange armen. Bij een reeks zorgvuldige reconstructies is de schietrichting op alle mogelijke manieren uitgetest, in combinatie met de spatrichting van het bloed en de aantasting van het weefsel. Er is lang discussie geweest.  Ik heb Pauls geest proberen te reconstrueren.  Voor een trotse man is machteloosheid het ergste. Paul weigerde om iets uit handen te geven, er was sprake van toenemende paranoia, onrust, hij had dat hij de trappers verloor. En wat als het toch gebeurde? Wat als zijn dubbelleven niet meer te controleren viel? Wat als de dijk ging breken en zijn normale leven ook in duigen dreigde te vallen? Machteloosheid betekent de ondergang voor een trotse man.   Eindelijk, na alle mogelijkheden uitgeput te hebben, zelfs die van de hond die de trekker van het spijkerpistool met twee poten zou hebben overgehaald, is er één mogelijkheid overgebleven. De experts zijn het erover eens: het slachtoffer is ook de dader. Hij heeft het pistool op zichzelf gericht, hij was fit en wanhopig genoeg om op armlengte afstand recht in zijn eigen hart te schieten. Het was zelfdoding. De reeks berichten van een onbekend nummer in zijn telefoon begint met: „Hé opa, dit is mijn nieuwe nummer, ik heb mijn telefoon in de wasmachine laten zitten.” Volgende week: De bijeenkomst.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de derde aflevering. Meer afleveringen 
				De vrouwen van Paul
			||https://www.nrc.nl//nieuws/2022/08/23/er-is-een-verdachte-overgebleven-a4139663
2022-08-23||Hersenstimulatie verbetert geheugen van ouderen||Door de hersens van ouderen twintig minuten per dag te prikkelen met zwakke stroom, kunnen zij daarna beter informatie onthouden. Amerikaanse onderzoekers verbeterden zo twee onderdelen van het geheugen van 150 ouderen. Zij konden daardoor rijtjes voorgelezen woordjes beter onthouden, niet alleen direct na de stimulatie, maar ook nog een maand later. Dat biedt zicht op behandelingen van de normale achteruitgang van het geheugen bij ouderen en wellicht zelfs van beginnende dementie, schrijven de onderzoekers in  Nature Neuroscience. Het is voor het eerst dat het bij bejaarde proefpersonen is gelukt om het geheugen langdurig te verbeteren met hersenstimulatie – de proefpersonen waren 65 tot 88 jaar oud. Wetenschappers betwijfelden of dat mogelijk was omdat de flexibiliteit van hersenen in de loop van het leven afneemt. Eerdere studies toonden de laatste jaren al aan dat cognitieve vaardigheden van jongere proefpersonen verbeteren met verschillende vormen van elektrische hersenstimulatie. De ouderen kregen een soort badmuts op hun hoofd waarin meerdere elektroden zaten. Daarmee stimuleerden de onderzoekers gericht bepaalde onderliggende hersengebieden. Ofwel een gebied dat belangrijk is voor het werkgeheugen, waar informatie tijdelijk wordt opgeslagen. Of een ander gebied dat betrokken is bij het onthouden van informatie van langer geleden. Tijdens de stimulatie – die alleen bij aanvang wat tintelingen veroorzaakte – lazen de onderzoekers vijf rijtjes van twintig woorden voor. Deelnemers bij wie de stroom aanstond, konden direct na de sessie meer woorden onthouden dan deelnemers bij wie er geen stroom liep. Vier dagen achter elkaar kregen ze deze behandeling, en bij 90 procent van de deelnemers werd elke keer het geheugen weer wat beter. Zelfs een maand later konden de onderzoekers deze verbeteringen nog meten. Hoe slechter het werkgeheugen en het langetermijngeheugen bij aanvang werkte, des te groter de verbeteringen na de behandeling. „Een interessante en verrassende studie”, vindt Alexander Sack, hoogleraar cognitieve hersenwetenschap van de Universiteit Maastricht. Het is voor het eerst dat de langdurige effecten zijn bereikt met een specifieke manier van stimuleren: tACS (transcranial alternating current stimulation). „Bij die methode loopt de zwakke elektrische stroom niet van de ene elektrode naar de andere door het brein, maar wisselt de richting van de stroom steeds, in een bepaalde frequentie”, legt Sack uit. Het idee is dat dit het bestaande elektrische ritme faciliteert waarmee hersencellen in een bepaald gebied met elkaar communiceren. „Hoe de langdurige effecten van tACS precies tot stand komen is nog niet duidelijk”, zegt hij, „maar die oscillaties, het gezamenlijke ritme, gebruiken de hersenen om informatie te coderen en op te slaan.” Deze techniek is eenvoudig, goedkoop, veilig Alexander Sack hoogleraar De Amerikanen wisten het werkgeheugen van de deelnemers op te peppen met een ritme in een lage frequentie, 4 hertz (vier wisselingen per seconde), in een gebied schuin boven het linker oor (de lobulus parietalis inferior). Na twintig minuten stimuleren konden de deelnemers zich beter de laatste woorden herinneren die ze hadden gehoord – een teken dat hun werkgeheugen was verbeterd. Het langetermijngeheugen verbeterde juist met een hoogfrequent ritme (60 Hz), in een gebied linksvoor op het hoofd (de dorsolaterale prefrontale hersenschors). Dan onthielden de ouderen meer woorden die ze als eerste hadden gehoord. Sack verwacht dat de gebruikte vorm van hersenstimulatie in de toekomst simpel in thuissituaties toe te passen is. „Deze techniek is eenvoudig, goedkoop, veilig en vergt alleen een klein batterijtje en wat elektrodes”, zegt hij. „Dat kan in een headset worden verwerkt.” Hij denkt niet alleen aan het verbeteren van het werkgeheugen en andere cognitieve vaardigheden, maar ook aan het voorkomen van cognitieve achteruitgang en beginnende dementie. „De klinische en cognitieve effecten die we zien met deze vormen van hersenstimulatie zijn inmiddels heel betrouwbaar.”||https://www.nrc.nl//nieuws/2022/08/23/hersenstimulatie-verbetert-geheugen-van-ouderen-a4139661
2022-08-23||NS past dienstregeling verder aan, 10 procent minder treinen in 2023||De NS gaat in 2023 met 10 procent minder treinen rijden, om zo beter rekening te kunnen houden met het verwachte personeelstekort. Dat heeft het bedrijf dinsdag aangekondigd bij de publicatie van de halfjaarcijfers. Hoewel de dienstregeling van 2023 pas per december ingaat, zullen de treintijden de komende maanden al stapsgewijs worden aangepast. De huidige dienstregeling van NS is nog gebaseerd op een verwachte reizigersgroei uit 2019, maar die is volgens waarnemend president-directeur Bert Groenewegen achterhaald: „De wereld ziet er nu echt anders uit. (…) We zien dat we onze huidige dienstverlening met het tekort aan collega’s niet volledig kunnen waarmaken. Dat zorgt voor uitval van treinen, teleurstellingen bij reizigers en een te hoge werkdruk voor onze collega’s.” Spoorpersoneel voert de komende weken met stakingen actie tegen de werkdruk en de mislukte cao-onderhandelingen. De eerste wijzigingen worden 5 september doorgevoerd. Vanaf dan rijdt NS met vier intercity’s per uur op trajecten waar nu nog zesmaal wordt gereden en begint de avonddienstregeling om 20.00 in plaats van 22.00 uur. In het weekend en de avonduren gaan intercity’s en sprinters nog maar eens in het halfuur rijden op lijnen waar dat nu elk kwartier is. Per 11 december laat NS ook in de vrijdagspits de intercity’s op een aantal trajecten elk halfuur rijden, waar dat nu nog elk kwartier is. Op het hogesnelheidstraject tussen Breda en Rotterdam worden drie in plaats van vijf treinen per uur ingezet. Tussen Arnhem, Utrecht, Schiphol en Rotterdam blijft NS met vier treinen per uur rijden, terwijl tussen Amsterdam en Eindhoven de frequentie weer wordt opgevoerd. Van maandag tot en met donderdag rijdt daar na 5 september elke tien minuten een trein, in plaats van elk kwartier. Het doorzetten van de oorspronkelijke dienstregeling is volgens de NS ook financieel niet verantwoord. In het eerste halfjaar van 2022 leed het bedrijf zonder staatssteun en andere bijzondere posten 225 miljoen euro verlies. Toch boekte de NS een positief resultaat van 78 miljoen euro, omdat het in de eerste maanden van 2022 226 miljoen euro aan overheidssteun ontving om tijdens de coronacrisis te blijven rijden en 75 miljoen euro minder hoefde af te schrijven. De regeling voor de zogeheten beschikbaarheidsvergoeding van de staat eindigt eind dit jaar. Het bedrijf ziet in de eerste helft van 2022 een veranderend reispatroon. Met name forenzen reizen minder met de trein, waardoor de reizigersaantallen op weekdagen lager uitvallen. Ten opzichte van 2019, het laatste volledige jaar voor de uitbraak van het coronavirus, reisde in juni in de ochtendspits 71 procent van de reizigers met de trein. In de weekenden stappen nagenoeg evenveel reizigers als in 2019 op de trein (98 procent). Staatssecretaris Vivianne Heijnen (Infrastructuur en Waterstaat, CDA) uit in een Kamerbrief haar zorgen over de afschaling bij NS, die volgens haar ook concessieafspraken met het ministerie onder druk zetten. Ze schrijft een „indringend gesprek” te hebben gehad met het bedrijf over de personeelsproblematiek, die in haar ogen niet ten koste mag gaan van de reiziger. Heijnen hekelt met name het terugschroeven van het aantal treinen op de hogesnelheidslijn tussen Breda en Rotterdam. Doordat NS vanaf december met drie in plaats van vijf treinen gaat rijden, komt dit onder het vastgestelde minimum uit de te liggen. De staatssecretaris noemt dit een „ongewenste situatie” en schrijft NS na afloop van dit jaar zoals gebruikelijk te zullen beoordelen op de geleverde prestaties. NS heeft, net als bedrijven in veel andere sectoren, moeite om personeel te werven, terwijl het ziekteverzuim als gevolg van de gevraagde flexibiliteit van werknemers tijdens de coronacrisis hoog ligt. De NS heeft zo’n 1.400 vacatures openstaan voor functies als monteur, veiligheids- en servicemedewerker, verkopers op het station en IT’er. De grootste tekorten zijn bij het rijdend personeel, met 440 vacatures voor hoofdconducteurs en 250 vacatures voor machinisten.||https://www.nrc.nl//nieuws/2022/08/23/ns-past-dienstregeling-verder-aan-10-procent-minder-treinen-in-2023-a4139659
2022-08-23||Iemand die meekijkt bij het filmen van intieme scènes: nodig of niet?||Bekende series als Sex Education en Bridgerton werken er al een tijdje mee: de intimiteitscoördinator. In de VS is de functie in de nasleep van #MeToo inmiddels volledig geïntegreerd; streamingsdiensten HBO, Netflix en Amazon hebben de aanwezigheid van een intimiteitscoördinator zelfs verplicht gesteld bij het opnemen van intieme scènes.   Ook Nederlandse filmproducenten werken nu steeds vaker met de intimiteitscoördinator, en niet iedereen is te spreken over deze rol op de set. De discussie werd recent in de VS en het Verenigd Koninkrijk weer aangezwengeld door acteur Sean Bean (bekend van Game of Thrones en Lord of the Rings) die stelde dat de  intimiteitscoördinator alle spontaniteit uit filmscènes ramt. Veel mensen uit de filmindustrie, waaronder Emma Thompson, lieten weten het niet met hem eens te zijn. Wat vinden regisseurs en acteurs in Nederland van de intimiteitscoördinator?  Acteur Asa Butterfield speelt tiener Otis Milburn in de Netflix-serie Sex Education. „Ik werkte op de filmset van onder andere  Anne+ (2021) succesvol met een  intimiteitscoördinator. Daarin zit de meest expliciete seksscène die ik ooit heb gefilmd; naakt, met voorbinddildo’s én vrouwelijke orgasmes. Daar kunnen de meeste recente Nederlandse films nog een puntje aan zuigen, die vind ik soms vrij preuts. „Een intimiteitscoördinator kijkt ook naar het script, waarin regelmatig vaag wordt gedaan over intieme scènes. Je speelt een personage en dat moet wel goed uitgewerkt zijn, zodat je als acteur niet uit je eigen fantasie of seksleven hoeft te putten. Een goede regisseur moet duidelijkheid creëren over intieme scènes, maar uit ongemak gebeurt dat in de praktijk niet altijd.  „Veel tegenstanders denken dat een regisseur moet inleveren als er een intimiteitscoördinator op de set is. Daar gaat het dus juist niét om. Door afspraken maken, meer repeteren en grenzen bewaken, is er zoveel meer ruimte om juíst wel dat broekje uit te doen. Omdat je je er goed bij voelt door een veilig werkklimaat. Niet alleen de acteur heeft hier baat bij, maar ook de regisseur. Met een intimiteitscoördinator voelen ook zij zich, naar mijn ervaring, vrijer. „Acteur en regisseur hebben elkaar even hard nodig, maar regisseurs hebben op een filmset toch echt wel meer macht, meer dan ze soms doorhebben.  Veel regisseurs hebben toch nooit zelf naakt op een filmset gestaan? Sommige van hen hebben niet door hoe ontzettend kwetsbaar een intieme scène is.”     „Ik heb sinds Brimstone (2016) geen film meer gemaakt en dus ook nog niet met een intimiteitscoördinator samengewerkt. Daarnaast heb ik niet zoveel intieme scènes gefilmd. Mocht ik dat in de toekomst wel gaan doen, dan is dat een belangrijke reden om zulke hulp wel te overwegen, zolang ik maar het gevoel heb dat die persoon aan mijn zijde staat en ook een zo goed mogelijke scène wil.  Ik ben me bewust van mijn machtspositie, maar ik zie dat niet als iets negatiefs; het is noodzakelijk. Of daar iets in is veranderd sinds #MeToo moet ik nog zien. Paul Mescal en Daisy Edgar Jones tijdens de opnames van de BBC-serie Normal People. Foto Enda Bowe/BBC/Element Pictures/Hulu
 „Iedereen mag zijn grenzen aangeven, maar wat me niet bevalt is dat er soms gedaan wordt alsof er per definitie iets mis is met het uitdoen van een broekje en al helemaal met het vragen ernaar. Een professionele acteur of actrice doet er beter aan niet te veel schroom te bezitten die de performance in de weg kan zitten. „Ook vind ik de aanwezigheid van een coördinator lastig samen te brengen met de term veiligheid. Als we het hebben over de veiligheid die een intimiteitscoördinator zou moeten waarborgen, vraag ik me af of die term wel de juiste is. Onveilig is iets dat daadwerkelijk kan leiden tot schade. Als het om iets lichamelijks gaat, is dat makkelijker definieerbaar dan op psychisch vlak.”  „Voor mijn onlangs verschenen film Bodies Bodies Bodies werkte ik als regisseur met een intimiteitscoördinator en dat vond ik fantastisch. Als actrice had ik daar ook graag mee samengewerkt, omdat ik me soms onveilig heb gevoeld. Er waren geen regels, dus ik kon me op de set nergens aan vasthouden. Wel of geen intimiteitscoördinator op de set is in de Verenigde Staten geen punt van discussie meer: daar is die intimiteitscoördinator verplicht bij intieme scènes.”  „Ik begrijp de weerstand. Regisseurs denken: Er komt toch niet iemand op mijn stoel zitten? Dat gevoel had ik zelf in het begin ook. Maar een intimiteitscoördinator kijkt juist mee met jouw visie. Authentieke scènes krijg je naar mijn mening juist met een intimiteitscoördinator. „Onder de indruk was ik van de professionaliteit van de intimiteitscoördinatoren in de VS, die vaak al een achtergrond hebben in de filmwereld. Hier is er meer budget voor, maar ik denk dat Nederland nog veel kan leren van de VS.” „Nederland kan niet zomaar deze functie, overgewaaid uit Hollywood, overnemen. Ik kan de intimiteitscoördinator niet los zien van de uit de VS overgewaaide preutsheidscultus. Jezelf emotioneel en fysiek kwetsbaar maken hoort bij het vak acteren. Een moordenaar of slachtoffer spelen kan ook kwetsbaar voelen. Een intieme scène is geen uitzondering. Ik kan dit niet los zien van de uit de VS overgewaaide preutsheids-cultus „De functie van intimiteitscoördinator zou grensoverschrijdend gedrag verminderen en acteurs beschermen tegen een gevoel van onveiligheid. Maar de filmset, tussen de camera’s en vijftig man crew, is naar mijn mening de veiligste plek. Persoonlijk zou ik de kriebels krijgen van een intimiteitscoördinator op de filmset die zich met mijn werk bemoeit. Dát voelt juist als een aantasting van mijn autonomie en professionaliteit. „Een extra controlefunctie, want dat is de functie van intimiteitscoördinator, is sowieso nooit de oplossing voor een probleem. Ik heb niet gewerkt met een intimiteitscoördinator, maar ik denk dat dat ook niet nodig is. Als je machtsmisbruik of #MeToo-kwesties wil aanpakken, heb je meer aan een advocaat of rechter. En als je je bekommert om de kwetsbare positie van acteurs, kijk dan naar arbeidsvoorwaarden en fair pay. Voor  mooie intieme scènes zou mijn advies zijn om te investeren in de relatie tussen regisseur en acteur of om een extra repetitiedag in te lassen.”||https://www.nrc.nl//nieuws/2022/08/23/een-intimiteitscoordinator-op-de-filmset-bevrijdend-en-veilig-of-juist-preuts-a4139658
2022-08-23||Poollicht en ringen op detailrijke foto van Jupiter||De nieuwe, krachtige ruimtetelescoop James Webb (JWST) trakteerde de wereld maandag op dit gedetailleerde  beeld van planeet Jupiter en zijn omgeving. Deze foto van Jupiter is uniek, omdat er tegelijkertijd heldere details van Jupiter én zwakkere details uit zijn omgeving staan afgebeeld op één foto. De foto is genomen met de near-infrared camera aan boord en is bewerkt door amateurastronoom Judy Schmidt. JWST is de grootste en krachtigste ruimtetelescoop ooit gebouwd en is het resultaat van een samenwerking tussen De VS (NASA), Europa (ESA) en Canada (CSA). Door zijn grote spiegel (breedte van 6,5 meter) is JWST nog gevoeliger dan zijn voorganger Hubble. JWST levert zó veel details, dat ook de donkere ringen van Jupiter te zien zijn. Het licht van die ringen is een miljoen keer zo zwak als dat van de planeet zelf. Ook twee van de tientallen manen van Jupiter zijn te zien: Amalthea en Adrastea, twee witte stippen links op de foto. Adrastea is slechts twintig kilometer in diameter. De zwakke, witte stippen aan de onderkant zijn vermoedelijk verre sterrenstelsels. Aan beide polen is poollicht te zien. De witte draaikolk rechts onder de evenaar van Jupiter staat bekend als De Grote Rode Vlek, een wervelstorm die zo groot is dat hij in theorie de aarde zou kunnen opslokken. De storm is op deze foto wit door reflectie van zonlicht. De kleine, witte ovale vlekken zijn kleinere stormen. Hoewel De Grote Rode Vlek en andere stormen al vaker zijn afgebeeld, biedt JWST planeetwetenschappers een nieuw perspectief. JWST fotografeert met infraroodlicht. Dat kunnen mensen niet met het blote oog zien. Door in infraroodlicht naar poollicht, De Grote Rode Vlek en andere stormen te kijken, leren planeetwetenschappers iets over de chemische samenstelling en temperatuur ervan.  Portret van Jupiter, bewerkt door amateurastronoom Judy Schmidt    Foto EPA/NASA, ESA, CSA, Jupiter ERS Team Op het portret van Jupiter hierboven, samengesteld uit meerdere foto’s van JWST, is poollicht te zien als een oranje gloed aan beide polen. Gele en groene gebieden zijn nevels die rondom de polen hangen. De heldere gebieden op de foto liggen hoger dan donkere. De helderwitte strepen en vlekken zijn vermoedelijk hoge wolkentoppen. Donkere gebieden, zoals net boven de evenaar, zijn waarschijnlijk weinig bewolkt. Om details goed naar voren te laten komen in de foto, gaf amateurastronoom Judy Schmidt onechte kleuren aan de foto.||https://www.nrc.nl//nieuws/2022/08/23/poollicht-en-ringen-op-detailrijke-foto-van-jupiter-a4139657
2022-08-23||Vier Nederlanders met brandbommen en vuurwapen opgepakt in Antwerpen||Vier Nederlanders zijn dinsdag in Antwerpen gearresteerd omdat zij rondreden met brandbommen en een vuurwapen. Dat melden Belgische media. De auto van de jongemannen trok rond 5.00 uur in een buitenwijk van de Belgische stad de aandacht van de politie, die overging tot controle. Onduidelijk is wat de vier van plan waren; de Belgische politie en justitie doen daar onderzoek naar. De verdachten worden momenteel verhoord. De jongens, allemaal tussen de zeventien en twintig jaar oud, reden vlak bij een eethuis van de familie van kickbokser Jamal Ben Saddik. Dat eethuis was deze zomer doelwit van brandstichting en een beschieting, waardoor de politie in de omgeving ervan extra oplet. De burgemeester van Antwerpen Bart de Wever besloot vorige week het eethuis te sluiten, net als twee andere zaken die onlangs doelwit waren van aanslagen. Antwerpen is deze zomer het toneel geweest van zo’n dertig beschietingen, brandstichtingen en andere aanvallen, meer dan de totale hoeveelheid incidenten in 2021 in de havenstad. Telkens lijkt het te gaan om onderlinge afrekeningen door onderwereldfiguren. De drugsmaffia in de Vlaamse havenstad is nauw verweven met die in Nederland. Het Belgische VRT-journaal opende maandagavond met de waarschuwing dat Antwerpen dezelfde criminele terreur wacht als Nederland de afgelopen jaren. ||https://www.nrc.nl//nieuws/2022/08/23/vier-nederlanders-met-brandbommen-en-vuurwapen-opgepakt-in-antwerpen-a4139651
2022-08-23||Nieuw op streaming week 34: Mo||Mo In de comedyserie Mo verwerkt komiek Mohammed Amer zijn eigen jeugd als Palestijnse vluchteling. Eeuwig wachtende op paspoort of werkvergunning probeert Mo zijn leven op de rit te krijgen in de schaduwwereld van migranten in Houston (Texas). Steeds weer moet hij laveren tussen zijn Amerikaanse en zijn Arabische identiteit.  Witte mensen zie je nauwelijks. Behalve de olijfboer die denkt dat Palestina hetzelfde is als Israël. Als Mo zegt dat hij uit Palestina komt, antwoordt de olijfboer: „Ah, Joods! Sjalom.” Mo mompelt: „Ja, we hebben een marketingprobleem.”  De humor in de serie is zo subtiel, dat Mo net zo goed een drama had kunnen heten. De behandelde sociale problemen zijn er serieus genoeg voor. Je ziet de beperkingen van de Amerikaanse Droom: migranten werken keihard en inventief om vooruit te komen, maar ze lopen steeds weer tegen de witte muur aan. De serie is wat vol. Mo heeft niet alleen problemen met zijn Mexicaanse vriendin en zijn werk, maar ook met zijn verslaving aan codeïne, met mensensmokkelaars, en met een gangster die hem afperst. De worsteling om het Amerikaanse staatsburgerschap gaat ook in Mo’s persoonlijke relaties zitten: trouwen met een Amerikaan zorgt voor de felbegeerde status. Maar Mo en zijn  vriendin Maria willen gewoon uit liefde trouwen. En pikt  de conservatieve familie dat wel? Netflix, 8 afl. van zo’n 25 minuten.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/23/nieuw-op-streaming-week-34-mo-a4139656
2022-08-23||Al zeker 83 doden door overstromingen in Soedan, tienduizenden ontheemd||Door overstromingen als gevolg van stortregens zijn in Soedan al zeker 83 mensen omgekomen. Dat meldt persbureau AP dinsdag. Volgens de Soedanese autoriteiten zijn tientallen mensen gewond geraakt bij de ernstige overstromingen die het land al weken teisteren. Ruim 12.500 huizen zijn „volledig verwoest” en meer dan 21.400 woningen zijn door het water gedeeltelijk beschadigd geraakt, blijkt uit de laatste update van de humanitaire tak van de Verenigde Naties OCHA. Het stijgende water heeft hele dorpen onder water gezet. Volgens OCHA zijn inmiddels meer dan 150.000 mensen getroffen door de overstromingen sinds het regenseizoen in mei dit jaar is begonnen. De autoriteiten hebben de noodtoestand uitgeroepen in zes van de achttien provincies van het land, meldt persbureau AP. Vooral de regio’s in het zuid-westen van Soedan en het gebied rondom de rivier de Witte Nijl zijn zwaar getroffen door de overstromingen.  Ernstige overstromingen tijdens het regenseizoen — dat ieder jaar ongeveer van juni tot eind september loopt — zijn niet nieuw in Soedan. In 2021 kwamen zo’n tachtig mensen om het leven bij incidenten gerelateerd aan het stijgende water en in 2020 zeker honderd mensen. Dit jaar is de regenval in het land echter bovengemiddeld. Mogelijk loopt het dodental nog op. De pieken van het regenseizoen vallen in augustus en september. Bovendien vallen de overstromingen samen met een grimmige politieke periode in Soedan. In oktober vorig jaar grepen militairen de macht in het Afrikaanse land. Er vinden veel massale protesten plaats, rebellengroepen plegen regelmatig geweld in de Darfur-regio en het conflict aan de grens met Ethiopië loopt op.||https://www.nrc.nl//nieuws/2022/08/23/al-zeker-83-doden-door-overstromingen-in-soedan-tienduizenden-ontheemd-a4139649
2022-08-23||Wanhopig op zoek naar een abortus||Eindigt een vrouwelijk personage dood, geestelijk geruïneerd of onvruchtbaar na een abortus? Of blijkt het toch een vrij alledaagse ingreep  waarna ze verder gaat met haar leven? Je kunt het tegenwoordig gemakkelijk online opzoeken in de database van het Amerikaanse onderzoekinstituut ANSIRH dat bijhoudt welke films of tv-series uitgebreid aandacht besteden aan een abortus.   De ANSIRH-zoekfilters maken pijnlijk duidelijk hoe abortus in films vaak veel dramatischer eindigt dan in het echte leven, de kans op complicaties bij een legale zwangerschapsbeëindiging is vandaag de dag minimaal. En dat de aandacht voor abortus de laatste jaren explosief is toegenomen. Het aantal films en tv-series waarin abortus een belangrijke plotlijn vormt, nam toe van 15 in 2012 tot 47 in 2021. Wat óók opvalt als je door de filmtitels van de afgelopen jaren scrollt, is dat recente films  opmerkelijk vaak focussen op de manier waarop vrouwen van hun ongewenste zwangerschap af proberen te komen. Roadtrips met als einddoel de beëindiging van een zwangerschap lijken  een apart filmgenre te worden. Dat bestaat zowel uit flauwe tienerkomedies  als Unpregnant (2020), waarin   de 17-jarige hoofdpersoon zich uitgeput afvraagt waarom je in het Amerikaanse Missouri „ouderlijke toestemming nodig hebt voor een abortus, maar niet om een menselijk kind te baren”.  En uit ingetogen, rauw realisme  zoals in het aangrijpende Never Rarely Sometimes Always (2020), waarin een  zwangere tiener met haar beste vriendin van Pennsylvania naar New York reist omdat lokale hulpverlening   haar tegen haar zin moeder wil laten worden. Recente drama’s gieten  de zoektocht naar een abortus niet in de vorm van een road movie maar van een thriller, maar maken evenmin weinig woorden vuil aan waarom de jonge hoofdpersonen kiezen voor een abortus. In het Tsjadische Lingui, dat deze week uitkomt, ziet de  15-jarige Maria  haar toekomst verkruimelen door een ongewenste zwangerschap. Waarna ze samen met haar moeder navigeert tussens seksistische wetten en paternalistische kennissen om een veilige abortus te vinden in een land  waar dit verboden is. In Gouden Leeuw-winnaar L’Événement, die speelt in het Frankrijk van begin jaren zestig, tikken de weken weg terwijl hoofdpersoon Anne is overgeleverd aan medestudenten die toevallig ‘een tip’ hebben over weinig vertrouwenwekkende aborteurs. Dat abortus tegenwoordig vaker aan bod komt in films, komt volgens ANSIRH-onderzoeker Steph Herold mogelijk doordat er meer vrouwelijke regisseurs en scenaristen zijn (alleen Lingui werd geregisseerd  door een man). Vrouwelijke filmmakers brengen  hun eigen ervaringen en context mee. Als je bedenkt dat  wereldwijd drie op de tien zwangerschappen eindigen in een abortus, is het schokkend hoe zelden het onderwerp  aan bod kwam. De ANSIRH-database vindt tussen 1916 en 2022 in totaal 189 films en 360 series met uitgebreide  abortusplotlijnen.  Dat regisseurs tegenwoordig abortus vaak als een missie met obstakels in beeld brengen, lijkt deels om filmtechnische redenen. Het grote voorbeeld is mogelijk 4 Months, 3 Weeks and 2 Days  dat in 2007 de Gouden Palm van Cannes won: over twee Roemeense vrouwen die onder Ceaucescu’s dictatuur met een aangrijpend moment van vrouwelijke solidariteit een illegale aborteur tot een ingreep overhalen.  ‘Saint Frances’: Schrijfster en hoofdrolspeelster Kelly O’Sullivan. Herold: „Je ziet dat filmmakers die de aandacht willen vestigen op abortus ermee worstelen dat ze het willen voorstellen als iets normaals en simpels, wat het ook is, maar tegelijkertijd voldoende drama nodig hebben om de plot voort te stuwen.” En dan eindigen ze blijkbaar vaak bij historische drama’s en zwangerschapsafbreking als een missie waar enorm veel doorzettingsvermogen voor nodig is.   De keuze voor deze basisplot  is volgens Herold ook een gevolg van  de tijdgeest en het groeiende besef dat abortus in delen van de wereld nog niet legaal is en het  recht zomaar kan worden teruggedraaid, zoals in de VS afgelopen juni gebeurde. „Deze filmmakers willen duidelijk maken dat  vrouwen die een abortus willen zich echt niet laten tegenhouden door restricties en wetten.” In dat laatste slagen ze vaak onverschrokken en vakkundig. L’Événement maakt invoelbaar hoe een ongewenst kind in je lichaam kan voelen als een tikkende tijdbom via benauwend camerawerk en scènes grenzend aan de bodyhorror –  hoofdpersoon  Anne die  met breinaalden haar baarmoeder probeert binnen te dringen. De  roadtrips beklemtonen de willekeur en wreedheid van (Amerikaanse) abortuswetten en de reële obstakels waar  vrouwen vandaag de dag mee kampen als een abortus in hun woonplek onmogelijk is:   afstand, geld, leeftijd.  Toch zijn er kanttekeningen te plaatsen bij sommige van de films die nu uitkomen.  Makers als Audrey Diwan en Unpregnant-regisseur Rachel Lee Goldenberg gaven aan dat ze met hun films  graag de schroom willen wegnemen  om over eigen abortuservaringen te praten. Ook  het merendeel van de  jonge Nederlandse  vrouwen die  een abortus hebben gehad, heeft het hier zelden over.  Volgens Herold  brengen   verhaallijnen  over abortus tegenstanders niet per se op andere gedachten. Wel   zijn het volgens haar     belangrijke  conversation starters.  „Het is  gemakkelijker om het  over abortus te hebben in een culturele dan in een politieke  context.”    De tiener Autumn (Sidney Flanigan) moet in ‘Never Rarely Sometimes Always’ van Pennsylvania naar New York reizen voor een abortus. Het is dus  jammer dat ook recente films geregeld teruggrijpen op filmclichés die  weinig met de huidige abortuswerkelijkheid te maken hebben. Zo wijst Herold erop dat  het „merendeel van de hoofdpersonen in abortusfilms witte jonge vrouwen zijn”. In werkelijkheid vinden in Nederland de meeste abortussen plaats bij vrouwen tussen de 25 en 35 en in de VS voornamelijk bij vrouwen van kleur. De helft van de abortuscliënten heeft al kinderen. Waarschijnlijk hopen de makers met jonge hoofdpersonen die dreigen hun opleiding en toekomst te moeten opgeven empathie bij kijkers te creëren, zoals in Unpregnant,  of l’Événement. Zo liet Mahamat-Saleh Haroun zich voor Lingui inspireren door schokkende krantenartikels over ongewenst zwangere vrouwen in Tsjaad die hun pasgeborenen voor dood achterlieten. Een van hen was een getrouwde moeder van verschillende kinderen. Zijn hoofdpersoon is echter  een 15-jarige die niet meer welkom is op school door een ongewenste zwangerschap na misbruik.  Als je ongewenste zwangerschappen voorstelt als iets wat vooral  pubers (Unpregnant)   of slachtoffers van seksueel geweld (Lingui, Never Rarely Sometimes Always) overkomt, maakt dat het voor  vrouwen die om heel andere reden voor een abortus kiezen niet per se   gemakkelijker om over hun ervaring te praten. Noch verlaag je de drempel door geen twijfel bij hoofdpersonen toe te laten en de abortus als een soms haast  cathartisch slotmoment te tonen, de bekroning van de missie.   Beeld uit de documentaire ‘The Janes’. Bijna alle vrouwen die vrijwillig kozen voor een abortus blijven achter hun beslissing staan, benadrukt Herold. Recente filmmakers leggen daar extra veel nadruk op. Mogelijk om anti-abortusactivisten de wind uit de zeilen te nemen. Maar al die stellige hoofdpersonages  suggereren wel dat verdriet of verwarring tegenwoordig geen deel kan uitmaken van de abortuservaring. Een film als  Saint Frances (2019), die uit de jaren vlak voor de huidige abortusfilm-hausse stamt, was  verfrissend omdat de   iets oudere hoofdpersoon vol achter haar keuze blijft staan, maar de hoofdpersoon én haar  partner ook existentiële vragen stellen door de ingreep. De meeste recente films stoppen (kort na) de abortus. In het tonen van  de nasleep, zoals bijvoorbeeld de Nederlandse documentaire Overtijd (2020) probeerde, valt nog  winst te halen, stelt Herold. „Als Amerikaanse filmmakers dat in het verleden al   deden eindigde het   vaak met onvruchtbaarheid of de dood.”          Haar eigen favoriete abortusfilm? „Dirty Dancing. Het gaat over de zorg en steun voor iemand die een abortus heeft gehad. Niemand trekt haar keuze  in twijfel. Maar daarnaast is het ook gewoon een leuke film.” Op verzoek van de geïnterviewde is de nuance ‘mogelijk’ toegevoegd in onderstaande zin.
Dat abortus tegenwoordig vaker aan bod komt in films, komt volgens ANSIRH-onderzoeker Steph Herold mogelijk doordat er meer vrouwelijke regisseurs en scenaristen zijn (alleen Lingui werd geregisseerd door een man). Saint Frances (2019) Kelly O’Sullivan toont dat comedy en abortus elkaar niet uitsluiten. De 34-jarige Bridget begint  na een abortus te werken als oppas.  De nasleep van de ingreep, haar vriendschap met een  zesjarige  en  de  ervaringen in het oppasgezin, leveren een tragikomische coming-of-age  en soms bloederige slapstick op.      Never Rarely Sometimes Always (2020) De    17-jarige Autumn heeft   als minderjarige ouderlijke toestemming nodig voor een abortus in  haar staat Pennsylvania. Als het haar niet lukt om zelf haar zwangerschap te beëindigen   onderneemt ze met haar nicht een  roadtrip naar New York. Op onopgesmukte en   subtiele wijze  registreert regisseur Eliza Hittman hoe de twee jonge vrouwen op talloze manieren   worden  gekleineerd, gemanipuleerd  en gecontroleerd.   L’Événement (2021) Beklemmend drama dat nauwgezet de  wegen toont die de  getalenteerde student Anne moet afleggen om een ongewenste zwangerschap te beëindigen in het  Frankrijk van 1963. Abortus was er  tot 1975 illegaal. Claustrofobisch en ontluisterend;  bijna ieder personage dat ze in de film ontmoet, velt  een oordeel over wie ze is en wat ze doet.   The Janes (2022) Documentaire over een clandestien  vrouwennetwerk dat     veilige  zwangerschapsbeëindiging  aanbood  in het Chicago van de jaren zeventig, waar abortus verboden was.  Vrouwen die  hen wilden bereiken belden het nummer van  ‘Jane’. Een  fictiefilm over het netwerk  getiteld ‘Call Jane’ zal in 2023 in Nederland te zien zijn.   
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/23/wanhopig-op-zoek-naar-een-abortus-a4139654
2022-08-23||Veerkracht en solidariteit in  Tsjadisch abortusdrama||Ze doet bevallingen en besnijdenissen. Nepbesnijdenissen haast ze zich te zeggen. En daarom doet ze ook abortussen, maar dat zegt ze niet met zoveel woorden, de vrouw bij wie Amina aanklopt als haar vijftienjarige dochter zwanger blijkt. Er blijft veel onbenoemd in de nieuwe film van de internationaal bekendste regisseur uit Tsjaad, Mahamat-Saleh Haroun.  Voor Lingui, The Sacred Bonds heeft hij dan ook een delicaat en taboedoorbrekend onderwerp gekozen: seksueel geweld en zelfbeschikkingsrecht van vrouwen in een islamitische context. De regisseur vluchtte naar Frankrijk tijdens de burgeroorlog van de jaren tachtig, maar werkt weer grotendeels in Tsjaad. Dat dat land aan het veranderen is, blijkt uit het feit dat de film werd ingezonden voor de Oscar voor Best Niet-Engelstalige film. In Tsjaad is abortus namelijk niet alleen verboden volgens religieuze wetten, maar ook volgens de staat.   De titel van de film, Lingui, The Sacred Bonds, is op vele manieren door de film gevlochten. Ogenschijnlijk is die heilige band die tussen mens en god, tussen man en vrouw, tussen moeder en (ongeboren) kind. Maar die valt op een of andere manier altijd in het voordeel van de mannen uit, die de patriarchale samenleving omvormen naar hun eigen gelijk en (seksuele) gewin. Amina is als ongetrouwde moeder vogelvrij. Een buurman die haar ten huwelijk vraagt doet dat met de woorden: „Iedereen minacht je omdat je een alleenstaande moeder bent, maar ik zal je beschermen.”  Lingui ademt, in rustige observerende shots. Maar het is ook een film vol handen. Handen die tasten, die afweren, die vuurkorven vlechten uit de spaken uit oude autobanden. Handen die geld tellen, want uiteindelijk is alles transactioneel. Behalve dan die andere heilige band, tussen de vrouwen onderling, geweven uit veerkracht en solidariteit.  Lingui is ook een film vol gezichten, en dan met name van moeder Amina. Als ze aan het werk is en het zweet van haar voorhoofd wist, als ze in wanhoop de buitenwijken van N’Djamena uitrent, haar hoofddoek afrukt, op adem komt, en we zien hoe jong ze is. Trek daar de leeftijd van haar dochter vanaf en je hebt geen dialoog nodig om te weten dat er voor haar uiteindelijk meer op het spel staat dan devotie, eer of zelfs alleen de toekomst van haar dochter. De geschiedenis mag zich niet herhalen. Drama Lingui, The Sacred Bonds Regie: Mahamat-Saleh Haroun. Met: Achouackh Abakar Souleymane, Rihane Khalil Alio. Lengte: 87 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/23/veerkracht-en-solidariteit-in-tsjadisch-abortusdrama-a4139653
2022-08-23||VS roepen burgers op Oekraïne te verlaten, verwachten hevige Russische aanvallen rond onafhankelijkheidsdag||De Amerikaanse ambassade in Oekraïne heeft dinsdag haar burgers opgeroepen het land te verlaten. Dat melden internationale persbureaus. Het Amerikaanse ministerie van Buitenlandse Zaken zegt over informatie te beschikken waaruit blijkt dat Rusland in de aanloop naar de Oekraïense onafhankelijkheidsdag woensdag meer burgerdoelen en overheidsinfrastructuur zal aanvallen. Woensdag is het 31 jaar geleden dat Oekraïne de onafhankelijkheid uitriep van de Sovjet-Unie.  De Oekraïense president Volodymyr Zelensky heeft volgens persbureau Reuters gezegd dat Rusland „iets bijzonder lelijks” zou kunnen proberen in de aanloop naar de viering woensdag. Oekraïense autoriteiten hebben daarom daarom een verbod ingevoerd op onafhankelijkheidsvieringen in de Oekraïense hoofdstad Kiev en burgers opgeroepen om vanuit huis te werken. ||https://www.nrc.nl//nieuws/2022/08/23/ambassade-vs-roept-burgers-op-oekraine-te-verlaten-verwacht-russische-aanvallen-rond-onafhankelijkheidsdag-a4139650
2022-08-23||Opeens lijkt de indie-held op een weerloze kleuter||‘Stil”, beveelt Conor Oberst tijdens de toegift waarin zijn band Bright Eyes de hit ‘First Day of My Life’ heeft gespeeld. Als de zo goed als uitverkochte Paradiso joelend het eelt op de handen klapt, begint de zanger-gitarist sussende gebaren te maken. „Niemand mag meer geluid maken!”  Opeens klinkt er opnieuw applaus, maar nu vanaf het podium. Eindelijk gerechtigheid: de bandleden klappen nu eens voor het publiek in plaats van andersom. Het is een van de sympathieke gestes van de frontman waardoor je hem zijn larmoyante aanstellerigheid toch weer vergeeft. Oberst heeft nu eenmaal iets ontwapenends: ook als hij tijdens zijn trillende huilzang dramatisch op zijn knieën ploft, pirouettes draait of Fred Astaire-dansjes doet, nauwelijks verstaanbare aankondigingen mompelt („Dit schreef ik toen ik - geloof het of niet - vijftien was, vlak voordat ik werd ontmaagd”) en daarna een nummer opdraagt aan zijn moeder. Twee jaar geleden wekte hij met multi-instrumentalist Mike Mogis en toetsen-/trompettist Nate Walcott het trio weer tot leven en verscheen de tiende Bright Eyes-plaat Down in the Weeds, Where the World Once Was waarop – net als in de gloriedagen van vijftien jaar eerder – kale ballades en superrijke arrangementen elkaar afwisselen. Zo gaat het ook tijdens de meeslepende show in Paradiso. ‘Ladder Song’ is een simpele pianoballad met saxofoonsolo, ‘Dance and Sing’ is een rockopera waarin zoveel mogelijk instrumenten van de achtkoppige band (bas, drums, gitaren, pedal steel, toetsen, trompet en viool) om aandacht schreeuwen. Extra troef is het gelegenheidsdrumbeest Jon Theodore (Mars Volta, Queens of the Stone Age) die de brave gezapigheid die soms op de albums doorsijpelt resoluut weg weet te meppen. Het blijft wonderlijk: hoewel Oberst in ruim twintig jaar en talloze hoedanigheden (solo, in punkband Desaparecidos, met Phoebe Bridgers in folkrockband Better Oblivion Community Center een respectabele indie-carrière heeft opgebouwd, kan hij kennelijk nog steeds geen snoer in een gitaar steken. Maar telkens als zijn roadies dat voor hem doen, stelt hij ze wel weer uitgebreid aan de zaal voor. Hilarisch wordt het als de tourmanager Katy het podium oploopt en voor hem knielt om zijn losse veter te strikken: opeens ziet de indie-held eruit als een weerloze kleuter op het schoolplein. Recensie Rock Bright Eyes. Gehoord: 22/8, Paradiso  in Amsterdam 
●●●●●||https://www.nrc.nl//nieuws/2022/08/23/opeens-lijkt-de-indie-held-op-een-weerloze-kleuter-a4139647
2022-08-23||Kunsthandelaar Buunk opnieuw veroordeeld door tuchtcollege, straf verzwaard||Het tuchtcollege van de brancheorganisatie voor taxateurs, de Federatie TMV, heeft directeur Frank Buunk van Simonis & Buunk, de grootste kunsthandel van Nederland, in hoger beroep opnieuw veroordeeld wegens onprofessioneel gedrag. Vanwege de ernst van de feiten kreeg de handelaar zwaardere straffen opgelegd. Dat blijkt uit de dinsdag online gepubliceerde uitspraak. Buunk is voor drie maanden geschorst vanwege schending van de Gedrags- en Beroepsregels voor taxateurs. Ook moet de handelaar 10.000 euro betalen, zijnde de maximale geldboete plus de procedurele kosten. In eerste aanleg, in december, kreeg de kunsthandelaar een voorwaardelijke schorsing en een lagere geldboete. Tegen die uitspraak had hij beroep aangetekend. De tuchtzaak gaat over een kwestie die uitvoerig in het nieuws kwam. Eerst in het SBS-programma Undercover, en later in NRC. Een kunstliefhebber, de sportjournalist Herbert Dijkstra, verweet Simonis & Buunk verboden dubbelspel. Daags nadat Dijkstra bij de kunsthandel een taxatieverzoek aanvroeg voor een kostbaar, op een veilingsite aangeboden  schilderij van Jan Altink deed Buunk zelf een bod op het betreffende schilderij. Door zijn dubbelrol te verzwijgen en tegen Dijkstra bedragen te noemen ver onder de marktwaarde en zijn eigen uitgebrachte bod, schakelde de kunsthandel de potentiële tegenbieder uit. Met zijn handelwijze maakte de kunsthandelaar de belangen van Dijkstra en die van de verkoper van het schilderij ondergeschikt aan zijn eigen belang, aldus de uitspraak. Net als in eerste instantie oordeelde het nieuwe tuchtcollege dat Buunk handelde „in strijd met fundamentele beginselen van professioneel gedrag, integriteit, objectiviteit, onafhankelijkheid, zorgvuldigheid en transparantie”. Vlak voor de behandeling van de eerste tuchtzaak zegde Buunk na ruim dertig jaar zijn lidmaatschap van TMV op. De schorsing gaat dus pas in als hij zou besluiten zich opnieuw bij de branche-organisatie aan te sluiten. Ook het tuchtcollege van de organisatie van handelaren in oude kunst, de KVHOK, heeft in juni een klacht van Dijkstra over belangenvermenging door Buunk gegrond verklaard. De vereniging legde de handelaar een voorwaardelijke schorsing van zes maanden op. Het daar door Buunk aangetekende beroep moet nog dienen. Buunk stuurde de uitspraak van het tuchtcollege van TMV zaterdag aan collega-handelaren. Hij noemt het oordeel „Holland op zijn smalst”. Volgens zijn advocaat, Dick Roesink,  overweegt hij een rechtsgang om vernietiging van het vonnis aan te vragen. Volgens klager Dijkstra brengt Buunk met zijn gedrag de hele kunsthandel in diskrediet. „Drie tuchtcolleges hebben zijn gedrag veroordeeld. Doordat hij z’n eigen fouten niet wil inzien is de straf nu verzwaard. Hij maakt het dus steeds erger.”||https://www.nrc.nl//nieuws/2022/08/23/kunsthandelaar-buunk-opnieuw-veroordeeld-door-tuchtcollege-straf-verzwaard-a4139645
2022-08-23||Opinie | Maak beleid voor de schone kunsten en niet voor politieke kunstagenda’s||Heel lang geleden waren de zwarten zorgenkindjes die meer aandacht en hulp nodig hadden dan andere groepen. Zwart was zielig, arm en achtergesteld. Dat probleem moest worden opgelost door het de helpende hand te bieden. Uit barmhartigheid, solidariteit en een goed zelfgevoel. Veel zwarten vonden dat allang best. ‘Zolang de ander mij vertelt wat ik ben en wie ik ben en wat ik moet doen, en mij daarbij ook nog geld toestopt, ben ik iemand’, hoorde ik ze denken. Gelukkig zijn er altijd genoeg intelligente zwarten geweest die zich hebben verzet tegen dit racisme van de helpende hand, dat in feite weinig meer deed dan het minderwaardigheidsgevoel van de zwarte gemeenschap en het superioriteitsgevoel van de witte elite bevestigen. Ik wil het hierover hebben, want ik kan de armoe, of beter gezegd het gebrek aan onderscheidend vermogen, in de kunst van vandaag de dag nauwelijks verdragen. Alle zwarte kunstenaars worden op één hoop gegooid. Alsof we geen individuen zijn die van elkaar verschillen. Het allerergste vind ik dat we eerder worden gereduceerd tot waar we via bloedlijnen vandaan komen, dan dat op een inhoudelijke manier gevraagd wordt wat we met onze kunst willen.  Waar kijken we naar uit dit culturele seizoen? Is het de bedoeling dat de zogenoemde zwarte Nederlander terugkeert naar waar hij oorspronkelijk vandaan komt? Moet hij op dezelfde plek zijn, de grond waarop zijn ouders geboren zijn, of hijzelf, om werkelijk te kunnen weten en begrijpen wie hij is? Dit is een verwerpelijk idee. Museumdirecteuren, curatoren en kunsthistorici die het werk alleen kunnen begrijpen als hij het expliciet heeft over waar hij oorspronkelijk vandaan komt, maken een ernstige denkfout. Zij stellen daarmee dat het werk van zwarte schrijvers en kunstenaars die in het Westen wonen en werken derivaten van het westerse denken zijn. Het westerse denken is niet een op zichzelf staande entiteit. Zij kunnen simpelweg niet stellen dat alles wat hier in Nederland is vanzelfsprekend en authentiek is. Veel van wat er is, is gebouwd en gefundeerd op wat er in andere culturen bedacht, gemaakt en ontworpen is. De idee dat zwarte schrijvers en kunstenaars terug moeten om back home in hun eigen kracht te kunnen zijn, is onzinnig. De veronderstelde eigenheid van de witte gemeenschap is namelijk niet per definitie verzekerd.  Alle goede kunst gaat in eerste instantie over het algemeen menselijk lijden dat niet direct gebonden is aan een bepaalde taal, cultuur of geografische indeling. Ik ben een schilder. Mijn achtergrond is belangrijk. Om op een afstand naar mezelf te kunnen kijken, is die achtergrond even belangrijk als de verf die ik gebruik om een schilderij te maken. Als de kleuren een relatie aangaan, ontstaat er diepte, een soort intellectueel schimmenspel als donker en licht op het doek van de verbeelding. Laag over laag en dan zo dat elke aangebrachte laag eerst ingedroogd en uitgehard moet zijn eer de volgende er met zorg overheen gelegd kan worden. Mijn kunst ontstaat al doende en ik open de discussie over authenticiteit in de gemeenschap ermee. Ik ben streng. Mijn kunst gaat over de betekenis van het autonome beeld in de hedendaagse tijd.  In mijn kunst leg ik de focus op de taal van de geëmancipeerde, hij die een eigen positie inneemt tegen al het politiek correcte geweld van de zwarte en de witte gemeenschap. Ik omzeil het eendimensionale karakter van een louter politieke kunst die vaak de neiging heeft tot instrumentaliseren. Zo waak ik voor een kunstwereld die overal een eigen draai aan wil geven door bijvoorbeeld in mijn persoonlijke verhaal te schrappen. Het reduceert het persoonlijke verhaal tot identiteitspolitiek en dat is niet waar mijn werk op gefundeerd is. Ik wil verbanden kunnen leggen tussen complexe vraagstukken. De verkroezing van de kunst toon ik; de culturele basisvorm die aan de hedendaagse kunst ten grondslag ligt.  Ik ben een schrijver. Een schrijver kan schrijven over gemeenschappen die beschermd moeten worden. Ik schrijf over een samenleving die constant aan verandering onderhevig is en intensief in ontwikkeling is. Het gaat mij erom hoe het verhaal verteld wordt en met mijn werk bekritiseer ik de stelselmatige categorisering van mensen. Ik weet het, de literaire wereld en de kunstwereld zijn pragmatisch van aard. Dit dubbele raamwerk, kunst en leven, kan een paradox zijn. Een schrijver, een kunstenaar heeft zijn spiritualiteit nodig om te kunnen creëren, dat is de eerste voorwaarde. Je kunt geen krachtige beelden oproepen, intelligente verhalen vertellen en een inhoudelijke bijdrage leveren die hout snijdt als je fundament conditioneel en instabiel is. Sommige kunstenaars politiseren de identiteitscrisis waarin ze verkeren om hun werk en hun gevoel van thuis te voorzien van een zekere authenticiteit. Niet ik. Ik geef aan dat politiek-correcte raamwerk een politiek-incorrecte invulling. Mijn kunst is metaforisch van aard. Ik bouw door te ordenen. Het ordeningsprincipe is allesomvattend; iets dat constant in beweging is, zich al zigzaggend door het Nederland van de toekomst beweegt. Een land dat in mijn optiek al uit verschillende kleuren is opgebouwd. Een kleur heeft altijd een andere kleur die complementair is aan haar eigen kleur. Hoe groter het contrast tussen de kleuren en hoe groter het spanningsveld, hoe groter de afstand die overbrugd moet worden. Het is de taak van de schrijver en de kunstenaar om met zekerheid te kiezen voor de onzekerheid in een tijd waarin, zo lijkt het, mensen tegen elkaar opgezet worden.  Als ik voorgaande zinnen analyseer, zou ik zeggen dat het een poëtisch verhaal is. Het zwart, wit, groen, geel, paars, blauw-zijn is dat. De omgang, de manier waarop je met je eigen kleur en de vele kleuren om je heen omgaat is een kleurenstudie, als in een schilderproject dat ontwikkelt door te mengen, schuren, overdekken, retoucheren, aandikken, kerven, manipuleren en experimenteren. Kunst maken is ook een intellectueel spel. Het is niet mijn bedoeling om er louter zwarte en witte mensen mee te creëren. Dat is een contradictie. Dat is in tegenspraak met het fijnzinnige gevoel voor vorm, het denkspel dat langzaam maar gestaag in de tijd ontstaat en toont dat je het beter zo kunt zien: het is goed dat alle kleuren tegen elkaar aan schuren en/of met elkaar vermengd worden zodat die het beste uit elkaar halen.  De omgang, de manier waarop je met je eigen kleur en de vele kleuren om je heen omgaat is een kleurenstudie, als in een schilderproject dat ontwikkelt door te mengen, schuren, overdekken, retoucheren, aandikken, kerven, manipuleren en experimenteren Ik ontplooi, analyseer en zie een mix van tegenstrijdigheden, paradoxen en fixaties. Maar als ik dan als kosmopoliet zeg dat ik zwart ben omdat mijn vader en moeder uit Suriname komen, heeft dat te maken met het feit dat de maatschappij mij in zo’n kader plaatst. Of ze noemen het hybride, een term die een vorm van onzuiverheid suggereert. Dan kom je al snel in de rassenpolitiek terecht. Wie is zuiver en wie niet? Ik kies voor zwart, wit, bruin, blauw, groen, rood en grijs, maar bovenal voor wijsheid. Welke kleuren wij aannemen bepalen wij zelf, niemand anders. Het is aan eenieder om te bepalen wat belangrijker is: erkenning door herkenning, door perfect in vooropgestelde kaders te passen, of kiezen voor een onzekerdere vorm - door te kiezen voor de perfecte imperfectie, die duivelse kunst die van nature lak heeft aan conventies, die geen voor of achter, links of rechts, boven of beneden kent maar denkt als een zee, vloeiend in de tussenruimtes en de kade overspoelend met content.  Ja, ik snap het wel. De politiek verwacht van museumdirecteuren, curatoren en kunsthistorici dat zij in zekere zin een verschil maken tussen zwarte en witte mensen. Een raamwerk dat opereert als een systeem dat zich in stand houdt door alles op te heffen en dat ervoor zorgt dat de zwarten zwarter worden en de witten witter. Dat is een gecultiveerde schijnwerkelijkheid die pretendeert duidelijkheid te verschaffen in de maatschappelijke chaos maar ondertussen de onderlinge verschillen versterkt. Die dwang werkt door in de visie van sommige kunstenaars die in het westen werken en hun wortels in Afrika of bijvoorbeeld Zuid-Amerika hebben. Ze keren naar die landen terug en nemen hun authentieke ervaringen mee die in het westen geëxploiteerd worden, als was het een vorm van verrijking binnen het kapitalistische systeem. En er zijn schrijvers en kunstenaars die zich om de verkeerde redenen groter achten dan de onwetenden waar ik het net over had. Zij staan aan de andere kant van hetzelfde verhaal. ‘Eet het kader op’, zeg ik. Niet door de geschiedenis van de slavernij te ontkennen, te bagatelliseren dat wij, de zwarten, verkocht zijn voor wat kralen en reflecties in de vorm van een spiegel, maar door het systeem van verhandelen te bekritiseren. Hoe doe je dat? Nou, door niet te buigen maar te blijven staan.  Waarom zou ik mijn kunst op een subtiele manier willen belichten, willen tonen binnen de spierwitte muren van een elitair instituut? Denk aan het gedicht van Lucebert met de zin ‘Er is een grote norse neger in mij neergedaald die daar binnen dingen doet’. Lucebert wist dat zijn dichtersstem sterk was en dat het ook kwam door de tonen, warme klanken, die zijn poëzie de juiste kracht en diepte meegaf. In de kunst gaat het om het zien en het tonen. Tonen in kleur, gradaties van licht en de toon van het verhaal en soms zelfs de intonatie van de kunstenaar.  Waarom zou ik mijn kunst op een subtiele manier willen belichten, willen tonen binnen de spierwitte muren van een elitair instituut? In 2007 heb ik als curator een lezing gegeven over diversiteit in de Nederlandse kunst. Ik merkte toen al op dat men diversiteit predikte maar daar eenvormigheid mee beoogde. Culturele diversiteit was toen synoniem voor shows met alleen zwarte kunstenaars bijvoorbeeld. Een culturele achteruitgang. Ik vertelde over Karel Appel die al in de jaren vijftig van de vorige eeuw Miles Davis opzocht in New York om aldaar zijn portret te schilderen als was het een spiegel van zijn ziel. En over Lucebert die, om inspiratie op te doen voor zijn gedichten en schilderijen, samen met Cobra-kunstenaars naar jazzmuziek, toentertijd negermuziek in de volksmond, luisterde. Lucebert schreef talige poëzie die geïnspireerd was op onder andere de atonale muziek van de jazzpianist Thelonius Monk. In zijn gedichten zijn talloze voorbeelden te vinden van de zwarte als de ander die eigenlijk hetzelfde is. Het was die allesverwoestende angst voor zelfverlies die hij poëtiseerde en waarnam in het Nederland van zijn tijd. Ik zie het terug in het Nederland van mijn tijd.  Als lid van de Akademie van Kunsten kreeg ik onlangs de hoofdlijnenbrief te lezen die de staatsecretaris van onderwijs, cultuur en wetenschap, G. Uslu aan de Voorzitter van de Tweede Kamer der Staten-Generaal schreef. Ze schrijft er onder meer in: „Een nieuwe blik op de wereld of op je leven, krijg je tijdens een voorstelling, een bezoek aan een iconisch gebouw of gebied, een tentoonstelling, bij het zien van een film of in al die andere momenten waarop cultuur ons bestaan verrijkt. Cultuur maakt bovendien herkenning mogelijk en toont verschillen tussen mensen.” Maar in hoeverre en hoe worden de verschillen tussen alle mensen en alle kunstenaars in de kunst vandaag gewaarborgd? Als de staatssecretaris over de ‘mensen’ spreekt, ga ik ervan uit dat zij alle mensen bedoelt. Hoe verklaart zij dan dat een deel van de Nederlandse kunstenaars volgens het beleid als zwart wordt gezien?  Ik denk dat ik dat wel weet. De angst voor het verlies van controle is de motor achter het negeren. NEGER-EN. Niet aan mijn adres. Voor mij is er een constante: in elk verhaal dat ik lees of schrijf en elk schilderij dat ik zie of maak wil ik mezelf kunnen herkennen in het metaforische geheugen van de raskunstenaar.  Tijdens het Paradisodebat op  28 augustus  uur zal onder leiding van journalist Hasna El Maroudi een waaier aan prominente vertegenwoordigers uit het culturele en creatieve veld prikkelende vragen stellen aan de aanwezige politici. Deelnemers aan het gesprek zijn o.a. Sanne Wallis de Vries (cabaretiere), Meta Knol (kunsthistorica), Farid Benmbarek (Straight Shooter & Top Notch) en Touria Meliani (wethouder Kunst en Cultuur Amsterdam). Babs Gons (spoken-word artiest en schrijver) verzorgt de afsluiting, staatssecretaris voor cultuur en media Gunay Uslu is aanwezig om zich te laten inspireren. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/23/maak-beleid-voor-de-schone-kunsten-en-niet-voor-politieke-kunstagendas-a4139639
2022-08-23||Bijna de helft van uitgenodigde tieners haalde HPV-prik||Bijna de helft van de 800.000 tieners die dit jaar werden uitgenodigd voor een vaccinatie tegen het humaan papillomavirus (HPV), heeft de prik gehaald. Dat meldt het Rijksinstituut voor Volksgezondheid en Milieu (RIVM) dinsdag. Het aantal inentingen ligt dit jaar hoger doordat er veel meer jongeren zijn uitgenodigd dan vorig jaar. Toen kregen volgens een woordvoerder ongeveer 100.000 meisjes een uitnodiging, van wie aan het eind van het jaar ongeveer 60 procent de prik had gehaald. Dit jaar konden jongens voor het eerst een HPV-inenting krijgen en houdt het RIVM een inhaalcampagne voor jongeren die de prik gemist hebben.  Volgens Jeanne-Marie Hament, programmamanager van het Rijksvaccinatieprogramma, hebben sommige jongens en hun ouders meer tijd nodig om een keuze te maken omdat zij voor het eerst uitgenodigd worden. Volgens het RIVM heeft minimaal zo’n 43 procent van de jongens uit dat geboortejaar een prik gehaald en ruim 49 procent van de meisjes. Het instituut kan de opkomst per geboortejaar niet precies bepalen omdat een deel van de ouders en jongeren geen toestemming geeft om de persoonsgegevens met het instituut te delen. HPV kan kanker veroorzaken in de mond- en keelholte, bij de schaamlippen, vagina, baarmoederhals, anus en de penis. Naar schatting van het RIVM krijgen jaarlijks 1.100 vrouwen en 400 mannen kanker door het virus. In Duitsland, België en Noorwegen worden jongens al langer gevaccineerd tegen HPV. Nederland begon in 2009 met de vaccinatiecampagne voor meisjes. De opkomst was toen slechts 47 procent. Uit onderzoek van het RIVM bleek dat veel ouders twijfelden over de effectiviteit en zorgen hadden over mogelijke bijwerkingen van de prik. Het RIVM verwacht mogelijk eind dit jaar of begin volgend jaar ook mannen en vrouwen tussen de 18 en 26 jaar te kunnen uitnodigen voor een inhaalcampagne.||https://www.nrc.nl//nieuws/2022/08/23/bijna-de-helft-van-uitgenodigde-tieners-haalde-hpv-prik-minder-dan-voorgaande-jaren-a4139641
2022-08-23||‘Sandman’ verdient het de nieuwe ‘Thrones’ te worden||Het zandmannetje was iemand die kinderen zand in de ogen strooide zodat ze mooie dromen kregen. Al jaren hoor of lees je weinig meer over deze kabouter ‘Klaas Vaak’. Maar nu is er een tv-serie The Sandman op Netflix en dat zandmannetje is beslist geen kabouter meer, en veel enger dan vroeger. The Sandman is een van die series waar streamingdiensten van dromen dat zij het succes zal evenaren van Game of Thrones. Misschien lukt dat deze keer: in aflevering 2 van The Sandman zit in elk geval een draakje. Maar zonder ridders, paarden, zwaarden en kibbelende adel blijft het lastig. De 75-delige comicreeksThe Sandman, waarop de serie is gebaseerd, verscheen tussen 1989 tot 1996 bij DC Comics en is bedacht door de Britse cultschrijver Neil Gaiman. De Zandman, hij heet ook Dream of Morpheus, draagt zwarte kleding, heeft lang zwart haar en een bleek gezicht. Met hulp van een zakje zand laat hij mensen dromen en kan hij zich bewegen door hun droomwerelden. In de strip praat hij met witte letters in grillige zwarte tekstballonnen. In de liveactionserie onderscheidt hij zich, geweldig gespeeld door acteur Tom Sturridge, van de andere personages met een slepend-nadrukkelijke stem, passend bij iemand tussen droom en werkelijkheid. Dream heeft acht broers en zusters, verspreid over gender- en kleurscala, die net als hij oneindig zijn – zoals Dood, Verlangen, Wanhoop, Lot. Ze vertonen zich onder andere als mens, maar ze zijn „antropomorfe personificaties”, zoals zijn zuster Dood uitlegt. Ze zijn krachten die elk een aspect beheersen van de levens van de mensen en dieren op aarde. Daarnaast bezitten ze hun eigen werelden. Onderling is er sprake van een machtsstrijd, ook dat checkt één van de boxes van Game of Thrones. Naast de acht Eindelozen zijn er andere machten, zoals Lucifer Morgenster, een van de drie heersers in de hel. Lucifer wordt in The Sandman gespeeld door Gwendoline Christie, de grote strijdster Brienne of Tarth in Game of Thrones. In de eerste aflevering speelt Charles Dance een hoofdrol; hij was Tywin Lannister in Thrones. Zoals veel van Gaimans werk is ook The Sandman in essentie een gothic fantasy met horrormomenten (soms te eng). Gaiman houdt van vele generaties doorvertelde verhalen, zoals Griekse en Scandinavische mythen over goden en helden. Ook Afrikaanse, Indiase, Egyptische en Native American mythen, sprookjes en verhalen gebruikt hij in zijn romans, korte verhalen en strips. Die achtergrond geeft zijn werk veel kracht en diepte. Magie fascineert Gaiman en ook dat gebruikt hij om in zijn werk te wrikken aan de grenzen van de objectieve werkelijkheid. Goden lopen over de aarde en hebben contact met mensen. In zijn roman American Gods (ook eerst een comic en daarna een tv-serie) wordt alles dat mensen bewonderen of aanbidden een levende god: ook Mickey Mouse, de televisie, een populaire attractie langs de snelweg, en Jezus in honderden varianten. Wat zijn dromen en wat is een wereld zonder dromen? Met die laatste vraag begint het eerste seizoen van The Sandman als in 1916 een Engelse magiër Dream gevangenneemt en niemand op aarde nog kan dromen. Zal Dream ontsnappen en zijn macht heroveren? Dat is het verhaal van de eerste afleveringen van The Sandman.  Derek Jacobi als Erasmus Fry. Veel series bereiken hun piek in het eerste halfuur van de eerste aflevering, in de veronderstelling dat ze zich beter moeten voorspiegelen dan ze zijn. Het duurt bij The Sandman even voor je een indruk hebt van de sfeer en het verhaal, maar als dat na aflevering drie duidelijk is, dan blijft de serie zich verder ontwikkelen tot iets dat het inderdaad verdient de nieuwe Game of Thrones te zijn. Het camerawerk is uitstekend, de droombeelden zijn altijd verrassend en, ongewoon bij een fantasyserie, zelfs de kleinere personages, inclusief de noodzakelijke slachtoffers, zijn boeiend en liefdevol in beeld gebracht als ze goed zijn, en met minstens evenveel liefde als ze slecht zijn. Gaiman zelf was nauw bij de productie betrokken en de verhalen en de personages van de comics zijn waar nodig ingrijpend aangepast aan het medium. Een flink deel van de decors is echt – dat zie en voel je – en de computersimulaties komen overtuigend echt over. Het creatieve werk van de comictekenaars was daarbij een rijke inspiratiebron. Het is te zien dat per aflevering naar verluidt 15 miljoen dollar beschikbaar was. Het grote verhaal  is Dream die gevoelens begint te krijgen voor zijn onderdanen in hun droom- en wakende werelden, hij gaat beseffen dat hij eenzaam is, en dat niet alleen zij hém nodig hebben, maar hij ook hen voor zijn eigen geluk. Wat voor iemand die al oneindig bestaat een onverwacht inzicht is. Naast emoties en ontroerende momenten zit er beslist humor in de serie. Zoals bij de schitterend in beeld gebrachte slingerende weg door het landschap van de hel, waar een lange stoet verdoemden elk een fakkel draagt. „Moet je je eigen vuur meenemen naar de hel?”, vraagt een metgezel aan Dream. De volgende scène brengt het verhaal naar de aarde met een shot van een nachtelijk verlicht gebouw in Buffalo (New York). Dan terug naar de hel, en dan weer buiten Buffalo in een auto met een seriemoordenaar en een vriendelijke vrouw op het platteland. Zulk gretig gebruik van de mogelijkheden is een van de aantrekkelijke eigenschappen van The Sandman. The Sandman stond de afgelopen weken in veel landen hoog in de Netflix-toptien. Of er een tweede seizoen komt, moet Netflix nog officieel bekendmaken, maar showrunner Allan Heinberg  zei onlangs dat de voorbereidingen zijn begonnen. Volgens hem is er stof voor net zo veel seizoenen als Netflix wil hebben. En afgelopen vrijdag kwam er plotseling alvast een elfde aflevering bij. Die bestaat uit twee korte delen, waarvan een is gemaakt door Hisko Hulsing. Wat nogmaals bewijst dat er heel veel mogelijk is binnen de kaders van de The Sandman, want Hulsings A Dream of a Thousand Cats is geen live-action met acteurs zoals de rest van de serie, maar een animatie met katten.  Recensie  Fantasyserie The Sandman Netflix, Seizoen 1, 10 afleveringen (ca. 50 minuten) + sinds 19/8 extra aflevering 11: A Dream of A Thousand Cats en Calliope (beide ca. 15 minuten) 

●●●●●
||https://www.nrc.nl//nieuws/2022/08/23/sandman-verdient-het-de-nieuwe-thrones-te-worden-a4139262
2022-08-23||In de nieuwe versie van game Saints Row gaan de criminelen voor zichzelf beginnen||Even knepen fans hem na het kijken van de trailers: zou de reboot van de ’3rd Street Saints’ bloedserieus zijn? Nee, gelukkig. Saints Row – de tweede game die die titel zonder aanvulling draagt – blijkt al in de eerste minuten zichzelf te zijn gebleven. Terwijl de grappen over kanonnenvlees binnenrollen, stort Boss zich vol verve op een militair supervliegtuig dat gestolen is door een supercrimineel en dwingt deze tot stoppen in een oekaze van geweld, felle kleuren en melige grappen. Heerlijk. De overkoepelende grap in deze game: de Saints als ambitieuze startup. Boss en haar hippe huisgenoten – de studiebol Eli, de autominnende Neenah en de eeuwig shirtloze Kev – werken voor de verschillende gewelddadige facties die de fictieve stad Santa Ileso in hun greep hebben. Allevier zijn ze echter niet tevreden over hun broodheren. Ze besluiten om samen een nieuwe criminele onderneming op te richten. De personage-ontwerper is ook weer van de partij, en verruilt de keuze ‘man/vrouw’ voor een groot aantal opties qua stemmen, lichaamsbouw, en omvang van bepaalde lichaamsdelen. Hoewel je al snel de hele stad Santa Ileso onveilig kan maken, blijft het verhaal zelf klein. Tussen de ambitieuze overvallen en het komisch-buitensporig geweld in, is Boss vooral bezig met haar vriendschappen. De game heeft vaak wat weg van een sitcom. Zo moet je Eli helpen met zijn LARP-hobby – compleet met nep-Oudengels, nerf-pistool en kartonnen kastelen. Saints Row begon ooit als kopie van de nog altijd populaire misdaadreeks Grand Theft Auto, maar met deel 2 ging het satirisch-realisme de prullenbak in. De doos met over-the-top grappen werd opengetrokken en het familiegevoel kwam centraal te staan. En waar GTA werkte met vooraf bepaalde personages, kreeg de speler met Saints Row een uitgebreide personage-ontwerper voor de neus, met sliders voor gewicht en veel verschillende mogelijke stemmen voor Boss. Vervolgens kwam er telkens een schepje bovenop, tot Saints Row IV in 2013 zo ver ging dat de serie eigenlijk niet nóg hoger kon inzetten: Boss was nu president van de Verenigde Staten en bond de strijd aan met kwaadaardige aliens. Logisch, dus, dat de reboot een stapje terug doet – maar de melige grappen zijn gebleven. Of ze ook werken, zal afhangen van de speler. Veel is er sinds deel 4 niet veranderd. Santa Ileso is de gebruikelijke zandbak vol activiteiten: speuren naar goud in prullenbakken, grote trucks stelen met een helikopter, enzovoorts. Je valt vloeiend van het ene uitje in het andere. Soms valt het tegen: foto’s maken van belangrijke voorwerpen is zowel saai als frustrerend, omdat er zo vaak hordes vijanden over je heen vallen - een oude, goedkope truc. Ook tref je af en toe vervelende bugs. Gelukkig wordt veel verbonden aan de groei van je keizerrijk. Je kan verschillende ondernemingen laten bouwen in de stad, die elk een sector beheren én een eigen functie met bijbehorend spel hebben. Zo voelt het alsof je ook écht iets tot stand brengt met het stelen van die hotdogfoodtruck of het pletten van auto’s met een levensgevaarlijk hoverboard. Kortom, Saints Row is een prima Saints Row-game na bijna tien jaar wachten. Niets meer, niets minder. Deze fijne comfortfood-game kent alleen geen vernieuwing – hoogstens een eigentijdse jus. Game Saints Row (2022) Door: Volition Voor: pc, PlayStation 4 en 5, Xbox One en Series X|S, Google Stadia. 59,99 euro 

●●●●●
||https://www.nrc.nl//nieuws/2022/08/23/in-de-nieuwe-versie-van-game-saints-row-gaat-boos-voor-zichzelf-beginnen-2-a4139642
2022-08-23||CDA-fractie schaart zich achter uitspraken Hoekstra||Een deel van de Tweede Kamer is dinsdag tijdens het stikstofdebat kritisch op het CDA en het pleidooi van partijleider en vicepremier Wopke Hoekstra om de stikstofdoelen mogelijk uit te stellen. CDA-fractievoorzitter Pieter Heerma hield tijdens het debat niettemin vast aan de uitspraken van Hoekstra: volgens de partij is het doel om de stikstofuitstoot in 2030 met de helft terug te dringen „niet heilig” meer. Volgens Heerma zien boeren de noodzaak om de natuur te herstellen, maar moet het kabinet de „breuk met de samenleving” herstellen – boeren demonstreren al maanden hevig tegen de stikstofplannen.  Volgens PvdA-leider Attje Kuiken wekt het CDA valse hoop bij boeren en houdt het kabinet Nederland „gegijzeld met politieke ruzies”. GroenLinks-leider Jesse Klaver vroeg zich af of het CDA „gratis bier” biedt om „de boerenachterban van het CDA tevreden te houden” of dat Hoekstra het regeerakkoord daadwerkelijk wil veranderen. Andere partijen prezen het pleidooi van Hoekstra juist, zoals Caroline van der Plas van de BoerBurgerBeweging: „Hij toonde eindelijk ballen.” Volgens SGP-leider Kees van der Staaij moeten door het CDA bij boeren gewekte verwachtingen „gevolgen krijgen”. Dat betekent „voor veel boerenbedrijven het verschil tussen stoppen en doorgaan”. Hoekstra’s uitspraken zorgden vorige week voor veel commotie, omdat hij daarmee ingaat tegen afspraken in het regeerakkoord. PVV-leider Wilders vroeg een debat aan, waardoor de Tweede Kamer terug is gekomen van reces. In reactie op de beschuldigingen dat Hoekstra een breuk in het kabinet zou veroorzaken, zei Heerma tijdens het debat dat zijn partij „in de politiek zit om aan te geven wat we vinden en waar we naartoe willen” met het land.  VVD-fractievoorzitter Sophie Hermans stelde tijdens het debat dat de afspraken over stikstof uit het regeerakkoord nog steeds staan. Wel zei ze verbaasd te zijn over Hoekstra’s pleidooi. „Als je moeite hebt met de gemaakte afspraken, dan kun je dat met elkaar bespreken”, aldus Hermans. Afgelopen vrijdag sprak de coalitie met elkaar. „Toen is ook duidelijk de vraag gesteld of dit een verzoek was tot aanpassing van het regeerakkoord. Het antwoord was nee.” De fractievoorzitter van coalitiepartij ChristenUnie, Gert-Jan Segers, riep alle betrokkenen op in gesprek te blijven om de „scheuren” in de samenleving te dichten. Segers vreest dat het jaartal 2030 nu „een totempaal” wordt. „Mijn frustratie is dat we vandaag aan de slag zouden kunnen gaan. We weten wat er moet gebeuren. We weten dat we niet kunnen wachten, we weten dat we te lang hebben gewacht om heel veel redenen.” Volgens hem staan de huidige doelen desondanks overeind, „totdat we iets anders afspreken”. D66-fractievoorzitter Jan Paternotte zei dat zijn partij vasthoudt aan de stikstofdoelen. “Een duidelijk doel is bittere noodzaak”, aldus Paternotte. Minister van Financiën en vicepremier Sigrid Kaag (D66) meldde zich dinsdagochtend wegens ziekte afgemeld voor het debat in de Tweede Kamer. De D66-leider liet op sociale media weten dat ze onwel werd en naar het ziekenhuis moest. Hoewel debataanvrager Wilders het daardoor uit wilde stellen, was een meerderheid van de Kamerleden ervoor het debat door te laten gaan. Premier Rutte zei tijdens het debat dat Kaag inmiddels weer thuis is en dat het „een stuk beter” met haar gaat. Kaags afwezigheid haalt „de jus uit het debat”, aldus Wilders. Met name D66 is sterk voor het vasthouden aan de afspraken over stikstofreductie. D66-leider Kaag stelde Hoekstra’s uitspraken „uiterst opmerkelijk” te vinden. Premier Mark Rutte (VVD) benadrukte na de ministerraad op vrijdag dat de stikstofplannen onveranderd waren gebleven.  Tijdens het debat kwam ook een aantal andere crises aan bod, zoals problemen in het asielsysteem, de forse inflatie en de dalende koopkracht van burgers. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/23/stikstofdebat-in-tweede-kamer-begonnen-kaag-vanwege-ziekte-afwezig-a4139638
2022-08-23||Diana,  meer dan een slachtoffer||Waar was u toen prinses Diana overleed? Een rondgang onder leeftijdgenoten leerde mij  dat ruwweg de helft zich haar dood in de Pont de l’Alma-tunnel te Parijs net zo levendig herinnert als anderen 9/11 of de moord op Pim Fortuyn.  The People’s Princess was al tijdens haar leven een sprookjesfiguur. Het ‘gewone meisje’ – oké, van hoge adel – dat zich ontworstelde aan het kille protocol van een harteloos koningshuis. En juist toen ze weer opbloeide in nieuwe liefde en  goede werken – hiv, landmijnen – wreed uit het leven werd gerukt. Of was haar dood een complot van de Britse elite? Of hebben wij haar zelf vermoord door onze honger naar verse roddel van de paparazzi die haar opjoegen?   Volgende week woensdag is de crash die Diana, haar minnaar Dodi Fayed en chauffeur Henri Paul het leven kostte precies een kwart eeuw geleden. Dan komt ook de nieuwe documentaire The Princess van Ed Perkins in de bioscoop. Het is een scherp gemonteerde collage van archiefbeelden die een overbekend verhaal fascinerend hervertelt.   We pikken Diana Spencer op als de tuttig geklede kinderoppas van 19 jaar, blozend als de pers voor het eerst in hinderlaag ligt: wanneer gaat ze met prins Charles trouwen? Dan is er al die quasi-bleue blik, haar hoofd een beetje scheef. Het huwelijk van 1981, een welkom feelgood-moment terwijl het Verenigd Koninkrijk wordt verscheurd door rassenrellen  en opkomend thatcherisme. Een commentaarstem bij het huwelijk: „Dit is een sprookje, maar die eindigen hier normaliter, met ‘ze leefden nog lang en gelukkig’.” Dat sprookje was snel voorbij; The Princess speelt afwisselend spottend, onheilspellend en veelbetekenend met onze voorkennis. Zie de glimlach van Diana na de huwelijksvoltrekking heel even plaatsmaken voor irritatie richting de onbewogen Charles. Toen al, denk je.  Of de  ironie als iemand bij het huwelijk opmerkt dat majoor Andrew Parker Bowles, echtgenoot van Diana’s liefdesrivaal Camilla,  als huzaar de gouden koets begeleidt, zodat het paar „het gevoel heeft onder vrienden te zijn”. The Princess heeft veel gemeen met Roger Michells eerder dit jaar postuum uitgebrachte documentaire Elizabeth, A Portrait in Part(s), over het 70-jarige bewind van schoonmoeder Elizabeth II. In die eveneens commentaarloze collage rijgt Michell rituelen sardonisch aaneen – staatsbezoek, meisje met bloemen, volksfeest – terwijl Robbie Williams Let Me Entertain You zingt.  Sinds medio 20ste eeuw is het de taak van de monarchie om verbindend entertainment te bieden, het volk wil de mens achter het decorum zien. Dat het niet eenvoudig is om afstandelijk én nabij te zijn, een tegelijk gewoon én buitengewoon personage te spelen, heeft vier seizoenen van de briljante Netflix-serie The Crown ons grondig ingeprent.  Seizoen vijf start in november.  Het  vereist acteren en daarin zijn de Wind-sors niet goed. Des te onbegrijpelijker dat ze natuurtalent Diana Spencer als bedreiging  zagen, niet als een welkome versterking van een zwakke cast, zoals Máxima voor de Oranjes. In The Princess beleven we het verhaal opnieuw. Prins Charles’ passief-agressieve grapjes als Diana-manie in 1983 de kop opsteekt in Australië: misschien had hij beter twee vrouwen kunnen trouwen, één voor elke kant van de straat. Want hem zien ze niet staan. De groeiende kilte en verwijdering  die in 1992 culmineert in Andrew Mortons smeuïge bestseller Diana, Her True Story. Waarop een publicitaire oorlog van verschroeide aarde tussen  Charles en Diana volgt. Een complexer verhaal dan het populaire script van de naïeve, verliefde ingénue die cynisch wordt gekoppeld aan een dertien jaar oudere, kleinzielige prins die een ander bemint. Is eenmaal aan de fokplicht  voldaan dan volgt vereenzaming, wederzijds overspel, boulemie,  zelfverminking. In dat script is Diana louter slachtoffer, een elf verzot op mode, muziek en dans die wegkwijnt in een gouden kooi. Die prinses in de torenkamer inspireerde talloze docudrama’s, vluggertjes en musicals, alsmede twee onbevredigende speelfilms. In Oliver Hirschbiegels drakerige Diana (2013) speelt Naomi Watts de prinses na de scheiding. Een romance met de aardse hartchirurg Hasnat Khan verlost haar uit haar eenzaamheid, maar hij maakt het uit als de tabloids de jacht openen, waarna Diana’s poging om hem jaloers te maken met playboy Dodi Fayed eindigt in tranen.  In Pablo Lorraíns  Spencer (2021) kruipt Kristen Stewart in de huid van een labiele, hallucinerende Diana die wil vluchten uit Sandringham House, waar met onwrikbaar decorum de koninklijke kerstmaaltijd wordt geserveerd. Diana houdt geen gang binnen. Na een nachtelijk bezoek aan de ruïne van  Park House waar ze opgroeide en een treffen met het spook van  Anne Boleyn kiest Diana voor het leven, neemt haar zoontjes mee en doet zich tegoed aan hamburgers. Die houdt ze wél binnen.   Alle arthouse-pretenties ten spijt, onderschrijft Spencer het simplistische soapverhaal van slachtofferschap en zelfbevrijding. Diana is  geen player met een eigen staf, zoals in Netflix-serie The Crown, waar de catastrofe zich in het ijzersterke vierde seizoen uit meerdere oogpunten ontrolt: van het onvolwassen, koppige duo Charles en Diana, van de handenwringende realist Camilla Parker Bowles, van de achter de feiten aan hollende koningin Elizabeth en prins Philip. Om de complexiteiten van dit rampzalige huwelijk recht te doen, is een serie het minste. Toch komt documentaire The Princess best een eind, al figureert Diana ook daar vooral als slachtoffer. Filmmaker Ed Perkins geeft haar meer reliëf en ambivalentie door ook anonieme critici aan het woord te laten. Paparazzi die Diana terloops ‘de mafkees’ noemen, een criticus die haar als een manipulator ervaart wier onverzadigbare honger naar adoratie de monarchie enorm heeft geschaad. „In zekere zin is zij een monster.”  En nooit zag ik de impact van Diana’s dood beter verbeeld dan  in de home video van een groep vrienden die in The Princess vrolijk zit te kaarten terwijl de tv beelden van het ongeluk in Parijs uitzendt. Blijkt Diana overleden, dan valt men  geschokt stil. Dit is de finale, niet de zoveelste episode van de soap. Waarna we het rouwend publiek in Londen zien fulmineren tegen paparazzi  – om daarna tabloids uit de rekken te grissen. Dat is manipulatieve montage, maar  The Princess krijgt zo een interessante wrangkomische ondertoon. Sinds Diana en Charles de deuren van Buckingham Palace veel te wijd openzetten zijn de Windsors verworden tot pulpvermaak. En na het seksschandaal rond prins Andrew en de ophef rond prinses Meghan Markle, die iets te gretig in Diana’s voetspoor treedt als slachtoffer van een koud, racistisch paleis, zijn we ook alweer een ‘annus horribilis’ verder. Stof voor een  zesde seizoen van The Crown, dat wel. The show must go on. Documentaire
The Princess. Regie: Ed Perkins. Lengte: 109 min. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/23/diana-meer-dan-een-slachtoffer-a4139636
2022-08-23||Als je geliefde niet blijkt te zijn wie je dacht||Veel in de debuutfilm van de Engelse regisseur Aleem Khan is autobiografisch: het feit dat zijn witte Britse moeder met haar Pakistaanse jeugdliefde trouwde en zich tot de islam bekeerde, en de thema’s rondom bi-culturele identiteit en homoseksualiteit. Zijn moeder hielp actrice Joanna Scanlan die in After Love moeder Fahima/Mary Hussain speelt zelfs met de research. Maar Khan vroeg van zijn echte moeder ook om te accepteren dat hij haar fictieve alter-ego een reis liet maken die in haar leven nooit heeft plaatsgevonden.  Hij stuurt zijn personage na  de dood van haar echtgenoot, een  veerbootkapitein, namelijk het Kanaal over, van Kent naar Calais. Daar ontdekt zij  dat haar man een dubbelleven leidde. Die plot bevat een aantal verrassingselementen, en veel van de film gaat over hoe ze daarmee omgaat. De grote vraag van de film is: wie ben ik nog als mijn geliefde niet was wie ik dacht?  Er zit veel pijn in de film. De pijn van verlies. Van rouw. Van het automatisme van twee kopjes thee zetten als er nog maar één persoon is om ze leeg te drinken. Van een kinderloos huwelijk. Van het bekijken en aanraken van het  lichaam waarvan Mary  dacht dat er ooit van gehouden werd. Het lichaam waarvan ze ooit dacht dat het van hem hield. Een lichaam dat niet alleen vroom is, maar ook verleidelijk mag zijn. Van het omdoen en weer afdoen en dan toch weer omknopen van haar hoofddoek. Intense, intieme zintuigelijke details waarin ze zichzelf herontdekt en wij haar.   Keer op keer luistert Mary  de voicemailberichten af die haar man voor haar insprak als hij voor zijn werk naar Frankrijk voer en zij op de krijtrotsen naar hem zwaaide. Tot ze moet ervaren dat ook aan die berichten een houdbaarheidsdatum zit. De film is een mooi kleinood, waarin de personages soms verkeerd op elkaar reageren en dan gezamenlijk goede oplossingen vinden. Zelfs als de pijn nooit helemaal verdwijnt. Hij transformeert.  Drama After Love Regie: Aleem Khan. Met: Joanna Scanlan, Talid Ariss, Nathalie Richard, Nasser Memarzia. Lengte: 89 min.   
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/23/als-je-geliefde-niet-blijkt-te-zijn-wie-je-dacht-a4139635
2022-08-23||Lelouch blikt sentimenteel en  aandoenlijk terug op  oeuvre||De openingsscène van de vijftigste film van Claude Lelouch zet de toeschouwer op het verkeerde been. Hierin beweert een bebaarde man met lang haar op het politiebureau tegenover twee agenten dat hij Jezus is. Even later is ook de duivel aanwezig op het bureau. Deze flauwe, veel te lange scène heeft enkel als doel de thematiek van L’amour c’est mieux que la vie te bekrachtigen: dat leven en dood onlosmakelijk samenhangen, precies zoals god niet zonder de duivel kan. De rest van de film, „een niet zo dramatische komedie” volgens de begintitels, draait om de doodzieke Gérard (Gérard Darmon, 1948). Zijn vrienden willen niet dat hij eenzaam sterft en huren een escortdame in (Sandrine Bonnaire, 1967). Eerst heeft Gérard geen oog voor haar, maar later wordt hij opeens op slag verliefd. Een verliefdheid die pijlsnel wederzijds blijkt.  Wie daar vraagtekens bij zet, evenals bij het gegeven van een oude man met een hem bewonderende, veel jongere vrouw heeft niets te zoeken bij de vijftigste van Lelouch. Diens boodschap dat je van het leven moet genieten en dat liefde het allerbelangrijkst is in het leven zijn dooddoeners. De hele boel wil bovendien maar niet tot leven komen, met slepende scènes die elkaar hortend en stotend opvolgen.  Maar Lelouch doet gelukkig meer dan de liefde vieren. Hij doorspekt zijn verhaal met enkele fragmenten uit zijn eerdere films, waaronder de Boléro uit Les uns et les autres (1981), en dat werkt wél goed.  Gérards ouders worden gespeeld door Robert Hossein en Clémentine Célarié, beiden maakten al eerder hun opwachting in films van Lelouch. Zo kijkt de 84-jarige Lelouch een tikje sentimenteel maar wel aandoenlijk terug op zijn eigen oeuvre en de acteurs met wie hij graag werkt – hij deed het in 2020 al met Les plus belles années d’une vie, zijn (tweede) vervolg op zijn grootste hit Un homme et une femme (1966). Romantiek L’amour c’est mieux que la vie Regie: Claude Lelouch. Met: Sandrine Bonnaire, Gérard Darmon. Lengte: 116 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/23/lelouch-blikt-sentimenteel-en-aandoenlijk-terug-op-oeuvre-a4139634
2022-08-23||Een rappende, raadselachtige muziekleraar in Casablanca||Het duurt even voordat Anas zijn weg heeft gevonden naar het cultuurcentrum in Casablanca waar hij jongeren gaat onderwijzen in hiphop. Eenmaal aangekomen maakt hij meteen een kleurige muurschildering in het muzieklokaal. Een ruimte die ook in algemeen gebruik is, dus de directeur is er niet heel blij mee. Het tekent Anas’ rebelse karakter. Waar de voormalig rapper vandaan komt blijft raadselachtig. Ook lijkt hij geen huis te hebben, we zien hem in zijn auto slapen. Regisseur Nabil Ayouch (Les chevaux de Dieu, Much Loved)  vond zijn acteurs in het mede door hem opgerichte cultuurcentrum Les étoiles de Sidi Moumen, waar ook de opnames plaatsvonden. Tijdens de eerste les vertelt Anas (gespeeld door rapper Anas Basbousi) over zijn geliefde muziek en trekt hij interessante parallellen met de  Arabische Lente: „Als we kijken naar de belangrijkste redenen voor het ontstaan van de hiphop zien we racisme, armoede en vernedering. Dat zagen we ook in Tunesië met de beweging van 2011. Hun rapmuziek was revolutionair, krachtig en ageerde tegen het systeem.”  Uit Anas’ gesprekken met de jongeren blijkt dat rap in Marokko toegestaan is, maar niet beledigend mag zijn. Maar mogen meisjes rappen? En waar liggen de grenzen? Zijn  politiek en religie onderwerpen waar je over mag rappen?  Tussen de lessen van Anas door, zien we vignetjes van de niet zo rooskleurige thuissituatie van enkele studenten. De een mag niet rappen, de ander heeft een controlerende broer  en er is sowieso de vraag of muziek ‘halal’ dan wel ‘haram’ is. Casablanca Beats speelt zich af in de wijk Sidi Moumen, bekend om zijn zelfmoordterroristen. Veel ouders zijn religieus-conservatief maar uit Casablanca Beats spreekt de hoop dat de nieuwe generatie liberaler is, al is de bijnaam van één personage „de imam”. Het levert een film op die  energiek is, ook dankzij een paar dansscènes, maar waarin wel erg veel gepraat wordt. Het personage Anas zit bovendien dicht bij het cliché van de inspirerende leraar die het verschil maakt.   Drama Casablanca Beats Regie: Nabil Ayouch. Met: Anas Basbousi, Samah Baricou, Ismail Adouab. Lengte: 101 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/23/een-rappende-raadselachtige-muziekleraar-in-casablanca-a4139633
2022-08-23||Trump wil onafhankelijke controleur bij FBI-onderzoek naar in beslag genomen documenten||De Amerikaanse oud-president Donald Trump wil dat er een onafhankelijke controleur wordt aangewezen bij het FBI-onderzoek naar bij hem in beslag genomen documenten. Maandag diende hij daarvoor een aanklacht in bij de federale rechter in Florida, waarin hij de rechter verzoekt de FBI het onderzoek naar de documenten stil te laten leggen totdat er een controleur is aangewezen. De FBI beschikt over zo’n driehonderd vertrouwelijke documenten die Trump in zijn bezit had, aldus The New York Times. Honderdvijftig van die documenten vond de FBI bij de inval in Trumps resort Mar-a-Lago in Florida twee weken geleden. Een onafhankelijke controleur kan in de VS in uitzonderlijke gevallen worden aangesteld om in beslag genomen documenten ook door te nemen en daarmee in dit geval te controleren of de FBI haar onderzoek juist uitvoert. Wijst de rechter daadwerkelijk een zogeheten ‘special master’ toe, dan gaat het onderzoek naar de documenten hoogstwaarschijnlijk langer duren. Trump wil ook dat hij van het Amerikaanse ministerie van Justitie meer details krijgt over welke informatie de FBI precies in handen heeft. Daarnaast wil hij alle documenten terugkrijgen die de veiligheidsdienst in zijn ogen niet had mogen meenemen bij de inval. Onder de documenten die de FBI aantrof bij de oud-president, bevindt zich onder meer informatie over Trumps presidentieel pardon aan adviseur Roger Stone en over de Franse president Emmanuel Macron. De veiligheidsdienst vond meerdere documenten met daarin staatsgeheimen, waardoor momenteel een onderzoek loopt naar Trump wegens mogelijke schending van de spionagewet. De vondst van de eerste honderdvijftig documenten, begin dit jaar, zou een belangrijke aanleiding zijn geweest voor de inval in Trumps resort in Florida.||https://www.nrc.nl//nieuws/2022/08/23/trump-wil-onafhankelijke-controleur-bij-fbi-onderzoek-naar-in-beslag-genomen-documenten-a4139627
2022-08-23||Twaalf jaar celstraf geëist tegen Argentijnse vicepresident Kirchner wegens fraude||De openbaar aanklager in Argentinië heeft maandag twaalf jaar celstraf geëist tegen de voormalige Argentijnse president, en huidige vicepresident, Cristina Kirchner. Zij wordt vervolgd voor grootschalige fraude en corruptie in de tijd dat zij president was, tussen 2007 en 2015. Ook eist de aanklager dat Kirchner (69), een invloedrijke linkse politicus, haar leven lang geen publiek ambt meer bekleedt. Volgens de aanklager heeft Kirchner bij publieke aanbestedingen in de Zuid-Argentijnse regio Patagonië de zakenman Lázaro Báez bevoordeeld, een goede kennis van haar. De Argentijnse overheid zou te veel geld hebben betaald voor de projecten, die daarbij vaak niet werden afgerond. Justitie vermoedt dat een deel van het geld via de zakenman terugkwam bij de familie van Kirchner. De aanklager noemt de zaak „waarschijnlijk de grootste corruptiemanoeuvre die het land ooit gekend heeft”. In de rechtszaak staan nog twaalf anderen terecht, zoals de voormalige minister van Openbare Werken en de secretaris met dezelfde portefeuille.  Kirchner ontkent de aantijgingen en zegt dat ze wordt geconfronteerd met een „media-juridisch vuurpeloton in plaats van een constitutionele zaak”. Ze beweert dat ze niet de kans heeft gekregen om in te gaan op nieuwe argumenten die door justitie in de negen dagen durende zaak zijn aangevoerd, en dat ze haar verdediging dinsdag op sociale media zal plaatsen.  De uitspraak zal volgens Argentijnse media pas eind dit jaar bekend worden en dan nog kan Kirchner met haar advocaten in hoger beroep gaan. Al met al kan het jaren duren voor een definitief vonnis bekend is. De huidige president van het land, Alberto Fernández, heeft zijn vicepresident bijgevallen. Op sociale media schrijft hij dat „geen van de daden die aan de voormalige president worden toegeschreven, zijn bewezen”. Maandagavond, nadat de eis bekend werd gemaakt, verzamelden zich voor- en tegenstanders van Kirchner voor haar huis. Volgens de Argentijnse krant La Nación waren zo’n honderd betogers op de been en tientallen agenten.||https://www.nrc.nl//nieuws/2022/08/23/twaalf-jaar-celstraf-geeist-tegen-argentijnse-vicepresident-kirchner-wegens-fraude-a4139628
2022-08-23||Het doemscenario voor België: net als Nederland worden||België is hard op weg net zo’n voornaam ‘narcoland’ te worden als de grote Noorderbuur. Het Belgische televisienieuws, het VRT-journaal, opende maandagavond met de waarschuwing dat in het bijzonder de stad Antwerpen dezelfde criminele terreur wacht als in Nederland de laatste jaren gewoon is geworden. Oorzaak is de cocaïnehandel. Deze zomer zijn in de Belgische havenstad al zo’n dertig schietpartijen en aanslagen geweest. Dat is meer dan het totale aantal incidenten in 2021. Afgelopen vrijdag legde een bewakingscamera vast hoe twee jongeren in de Lange Beeldekenstraat in Antwerpen op panden knallen. Een week eerder doken beelden op van twee mannen die in dezelfde stad werden gekidnapt en mishandeld. Terzake, het ‘duidingsmagazine in Vlaanderen’, ging maandag in zijn geheel over het groeiende drugsmonster. Yve Driessen, directeur federale gerechtelijke politie in Antwerpen, ziet in zijn werk steeds vaker „Nederlandse toestanden, met afrekeningen tussen rivaliserende bendes bij klaarlichte dag”. De politiebaas denkt dat de Belgische gangsters inmiddels zelfs bezig zijn de Hollanders te verslaan. „We zien meer en meer een verschuiving van Nederlandse kopstukken naar Antwerpse kopstukken. Kerels die hier in deze buurt zijn opgegroeid, zijn opgeklommen tot de financiers en de beslissers in criminele organisaties. Zij sturen aan, en we hebben zelfs weet van bepaalde kopstukken die zo hoog in de boom zitten dat ze ook de Nederlandse kopstukken beginnen aan te sturen”. In de studio waarschuwde ook Bart De Wever, al bijna tien jaar burgemeester van Antwerpen, met de vuist op tafel voor Hollandse misdaadpraktijken. België moet oppassen morgen „in Nederlandse toestanden wakker te worden”. Dat is immers een land „waar gericht en lethaal geweld wordt gebruikt tegen mensen in de bovenwereld. Journalisten, politie en advocaten worden neer gekogeld”. Internationale aanpak is nodig. De Wever zei „boezemvriend” te zijn geworden van Ahmed Aboutaleb, zijn Rotterdamse collega, in hun poging mensen „te sensibiliseren” voor de drugsoorlog. Maar de Belgen moeten niet denken dat het snel beter wordt, voorspelt De Wever. „We gaan nog veel ergere dingen zien, zoals in Nederland: vergismoorden, moorden op familieleden en moorden in de bovenwereld”. Ook in eigen land ging het over Nederland gidsland. Voor asielzoekers. Met maar liefst vierhonderd buitenslapers werd in aanmeldcentrum Ter Apel een nieuw record gevestigd. Ook hier klinkt de noodklok. Lokale politici van de VVD zijn volgens Nieuwsuur zelfs „pislink”. Raadsleden pleiten in een brief aan collega’s in de Tweede kamer voor een beperking van de instroom en/ of een tijdelijke asielstop. Wie maandagavond naar de speelfilm All along the way (HUMAN) keek, zag dat het nog maar de vraag is of vluchtelingen zich veel gelegen laten liggen aan de bedenkingen van Nederlandse politici. Met doorzettingsvermogen en een mobiele telefoon bereikt elke vluchteling uiteindelijk de luifels van Ter Apel. Ook als het vijf jaar duurt. Dat is althans het beeld dat geschetst wordt in de twaalfde lange speelfilm van Mijke de Jong. De regisseur vertelt een verhaal dat gebaseerd is op de belevenissen van een Afghaanse tweeling die zij leerde kennen in vluchtelingenkamp Moria op het Griekse eiland Lesbos.  De Afghaanse zussen Malihe en Nahid Rezaie spelen in de film hun eigen vlucht. Met betaalde hulp van mensensmokkelaars weten ze Istanbul en Griekenland te bereiken. Op hun mobieltjes vergapen ze zich aan foto’s van het nieuwe vaderland: Holland.  Het asielzoekerscentrum in Nederland nadert. „We zullen ons doel nooit opgeven. De vraag is niet of we wel of niet gaan. De vraag is hoe en wanneer”. De tweeling spreekt al een beetje de taal van hun nieuwe land. „Nederland, we komen er aan of jullie willen of niet”, zeggen de zussen aan het eind, bijna accentloos in koor. Andere vluchtelingen staan er applaudisserend naar hen te kijken. Marcel Haenen vervangt deze week Rinskje Koelewijn. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/23/belgie-waarschuwt-voor-nederlandse-toestanden-a4139630
2022-08-23||Overlevingskansen na diagnose kanker afgelopen tien jaar gestegen||Het aantal mensen dat vijf jaar na een kankerdiagnose nog leeft, is in de periode van 2011 tot 2020 gestegen. De overlevingskans is nu 66 procent. Tien jaar geleden was dat nog 58 procent. Dat blijkt uit cijfers van de databank de Nederlandse Kankerregistratie, meldt het Integraal Kankercentrum Nederland (IKNL) maandag. De tienjaarsoverleving, die rond de eeuwwisseling nog 43 procent was, is gestegen naar 59 procent.  Niet voor elke vorm van kanker is de vijfjaarsoverleving even sterk toegenomen. Vooral bij verschillende vormen van bloed- en lymfeklierkanker, zoals acute lymfatische leukemie en non-hodgkinlymfoom, is de overleving de laatste decennia sterk gestegen. „Dat komt deels omdat de diagnostiek sterk is verbeterd”, zegt Otto Visser (hoofd van de Nederlandse Kankerregistratie. „Er zijn veel verschillende soorten bloedkanker, die moeten allemaal anders behandeld worden. Hoe preciezer je de diagnose kunt stellen, hoe beter je kunt behandelen.” Daarnaast zijn er de afgelopen tien jaar een groot aantal nieuwe middelen op de markt gekomen tegen deze vormen van kanker, die goed blijken te werken. Ook bij prostaatkanker, darmkanker en bij kanker van de nier, schildklier, keelholte, lever en long is de kans om vijf jaar na de diagnose te leven gestegen met minstens 10 procent. Bij prostaatkanker bijvoorbeeld komt dat doordat nu vaker bloedonderzoek wordt gedaan naar een stof die prostaatkanker verraadt, PSA. Daardoor wordt de diagnose in een eerder stadium gesteld, en kunnen artsen de ziekte eerder behandelen. Dat de overleving bij darmkanker is gestegen hangt samen met het bevolkingsonderzoek naar darmkanker dat een paar jaar geleden is opgestart. „Daarbij worden niet alleen voorstadia ontdekt, zodat er later geen kanker ontstaat, maar ook hele vroege stadia van darmkanker. Die hebben een heel gunstige prognose”, zegt Visser. Ook de behandelingen zijn verbeterd: er wordt tegenwoordig vaak voor de operatie al radiotherapie of chemotherapie gegeven. De vijfjaarsoverleving voor darmkanker ging van 54 procent tussen 1991 en 2000 naar 67 procent tussen 2011 en 2020.
Voor sommige soorten kanker is de prognose de afgelopen dertig jaar nauwelijks iets veranderd, waaronder maag- en blaaskanker.  Alvleesklierkanker en mesothelioom (longvlieskanker) hebben de meest beroerde prognose. Vijf jaar na de diagnose is nog maar vijf procent van de patiënten in leven. Dat komt omdat deze vormen van kanker vaak pas in een heel laat stadium klachten geven en ontdekt worden, te laat voor een effectieve behandeling. De coronapandemie heeft effect gehad op de overlevingskans één jaar na de diagnose. In 2020 overleden er vrijwel evenveel mensen aan kanker als het jaar ervoor. De kans op overleving één jaar na de diagnose viel toen echter wel lager uit. Dat komt doordat bevolkingsonderzoeken onderbroken werden en mensen minder vaak de huisarts bezochten, en er minder kankersoorten met een hoge overlevingskans voor de patiënt werden gediagnosticeerd. ||https://www.nrc.nl//nieuws/2022/08/23/overlevingskansen-na-diagnose-kanker-afgelopen-tien-jaar-gestegen-a4139626
2022-08-23||Het domino-effect van een onvervulde vacature||Het personeelstekort blijft oplopen, blijkt uit de laatste cijfers over de arbeidsmarkt. De kans bestaat dat Nederland vastloopt doordat nergens meer genoeg mankracht is om op volle toeren te draaien, ziet economieredacteur Annemarie Sterk. Welke gevolgen heeft dit voor de samenleving? In de serie De vacature lees je meer over werkgevers die al langer dan een half jaar een vacature hebben openstaan.||https://www.nrc.nl//nieuws/2022/08/23/het-domino-effect-van-een-onvervulde-vacature-a4139625
2022-08-23||Column | We zijn niet rijk, maar we voelen ons rijk||‘Weet je wat ik gister gewonnen heb bij de bingo?” Ella (60) staat op het trapje van haar stacaravan. Geen idee, maar ik had dolgraag meegedaan. Ik bingo nooit, er wordt nooit in mijn buurt gebingood. Jammer, want bingo is perfect. Je moet opletten maar verder vergt het weinig inspanning. Competentie telt niet, enkel geluk. Én er zijn veel pauzes met bitterballen. Ik had de hoofdprijs zien staan in het campingrestaurant (een barbecue zo groot als een keuken). En toch heb ik die bingo gemist. Een Dolce Gusto cupjes-koffieapparaat, zegt Ella. Ze laat ’m zien, nog in de doos. „En een servies. Henk, waar had je dat opgeborgen?” „Onder het bed”, roept Henk (67) vanaf het bankje voor de caravan. Een week eerder hadden ze een karaokeset en een enorme ventilator gewonnen. Alle losse voorwerpen in de caravan woeien weg toen Henk hem aanzette. Een campingbingo kan veel brengen. Een paar jaar geleden wonnen ze een letterbord bij de bingo en dat was het begin van hun carrière als spreukenechtpaar.  ’s Avonds bepalen ze samen welke spreuk de volgende ochtend op het bord voor het raam van de caravan prijkt. Ze bedenken ze zelf, geholpen door suggesties van hun vijf kinderen, vrienden of campinggasten. Soms is die poëtisch, soms grappig, soms plat. Henk pakt met een pincet de lettertjes. Ella prikt ze op het bord. ’s Morgens komt de halve camping langs. Op weg naar receptie om verse broodjes op te halen. Of als ze de hond uitlaten. Anderen fietsen er voor om. Soms staat een groepje voor de caravan de spreuk van de dag te bediscussiëren. Of de prijzen bij de bingo. Of het weer. Vanwaar al die lichtheid in het leven? We praten hier op slippers over spreuken, bingo en het weer. We hebben toch een Hoekstra-, een stikstof-, een asiel-, een droogte-, een milieu-, een energie- én een regio versus Randstad-crisis? Waarom gaat de discussie dáár niet over? En ook: waar zijn de omgekeerde vlaggen?  Dat kan toch makkelijk aan een scheerlijn? Jeetje, zegt Ella. „Als ik ’s morgens kijk of er nog iets leuks staat op Instagram, een filmpje van een aap die iets geks doet of zo, dan kijkt Henk naar die narigheid.” Nou, ach, zegt Henk. „Dat gaat vanzelf als je de nieuwssites opent. Ik klik vaak door naar voetbal hoor.” Ella: „Poetin heeft het lelijk voor elkaar, maar daar kan ik niets aan doen.” Er wordt een hoop mateloos gesomberd en gekift. Op de nieuwssites. Op Twitter. Op de rand van de afgrond. Overal. In het echt ook, maar hier valt het reuze mee. Ella: „We zijn niet rijk, maar we voelen ons rijk.” En hé, dat is weer een spreuk die zo op het bord kan.||https://www.nrc.nl//nieuws/2022/08/23/we-voelen-ons-rijk-a4139623
2022-08-23||Wat vindt NRC | Wopke Hoekstra beschadigt het toch al lastige stikstofbeleid||Burgers hebben er recht op dat zij bestuurd worden door een betrouwbare overheid. Daar hoort bij dat bestuurders zich houden aan afspraken, en dat kabinetsleden beleidskeuzes gezamenlijk uitdragen – zonder te verhullen dat er politieke verschillen tussen partijen bestaan.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Uitspraken die minister Wopke Hoekstra (Buitenlandse Zaken, CDA) in het Algemeen Dagblad deed, doen afbreuk aan dat principe. Hoekstra brak met de afspraken die het vierde kabinet-Rutte (VVD, D66, CDA en ChristenUnie) vorig jaar maakte in het coalitieakkoord.  De vier partijen spraken af dat de doelstellingen voor de stikstofreductie versneld gehaald moeten worden: niet in 2035, maar in 2030. Hoekstra noemde deze afspraak eind vorige week opeens „niet heilig”. Volgens Hoekstra is er „een herstart nodig van het proces”. „En daarbij zijn er geen dogma’s.” Algemeen klinkende zinnen, die een bom onder de coalitieafspraken leggen, en daarmee onder Rutte IV. Want afspraken dogma’s noemen, betekent dat er geen afspraken meer te maken zijn met het CDA. Natuurlijk kan een coalitieakkoord tussentijds opengebroken worden. De wereld verandert en zekerheden verdwijnen. Toen Rutte IV aantrad, was er nog geen oorlog in Oekraïne en was er nog geen sprake van koopkrachtverlies. Het is noodzakelijk dat er opnieuw wordt nagedacht over uitgaven voor Defensie of armoedebeleid.  Bij stikstof ligt dat anders. De plannen van het kabinet hebben voor veel maatschappelijke onrust gezorgd, maar dat mag niet de reden zijn de doelstellingen zomaar op te offeren. Zeer kwalijk is dat Hoekstra met zijn uitspraken het functioneren van een collega-minister vrijwel onmogelijk heeft gemaakt. Christianne van der Wal (Natuur en Stikstof, VVD) is aangesteld om een moeilijk verhaal aan de agrarische sector te vertellen. Het verhaal dat het niet langer zo gáát. Van der Wal wordt ernstig bedreigd. Door afstand van haar te nemen, maakt hij Van der Wal kwetsbaar. Hij ondergraaft haar positie beleidsmatig én persoonlijk. Het partijbelang dat CDA-leider Hoekstra had bij zijn uitspraken – slechte peilingen, de opmars van de BoerBurgerBeweging, een morrende achterban – mag niet belangrijker zijn dan dat.  Het is begrijpelijk dat in het kabinet nagedacht wordt over de gevolgen van beleidskeuzes. Het stikstofbeleid gooit de agrarische sector volledig op zijn kop, en boeren maken zich grote zorgen over de toekomst van hun bedrijf. De communicatie van het kabinet tot nu toe was niet fraai, soms ronduit rommelig. Dat heeft de polarisatie waar Hoekstra nu tegen ageert alleen maar groter gemaakt. De oplossing is alleen niet om met twee monden te gaan praten. Integendeel: het verergert het probleem alleen maar. Boeren kunnen nu de indruk krijgen dat alles misschien toch weer anders wordt. En, erger nog, dat ontwrichtend protest zin heeft. Op dit moment praat bemiddelaar Johan Remkes met vertegenwoordigers van het kabinet en andere betrokkenen over manieren om een uitweg uit de impasse te vinden. De taakomschrijving van Remkes is niet dat de stikstofdoelen onderhandelbaar zijn. Hoekstra, wiens partij nu juist zo had gepleit voor een onafhankelijke bemiddelaar, heeft Remkes’ werk nu ook een stuk lastiger gemaakt.  De Tweede Kamer debatteert dinsdag over de uitspraken van Hoekstra. De stikstofcrisis moet opgelost worden om de natuur te redden en Nederland bewoonbaar te houden. Het is te hopen dat het kabinet deze simpele boodschap blijft uitdragen, ook in moeilijke tijden, en zich niet tot verdere tweespalt laat verleiden. Daar is de crisis te groot voor.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/23/wopke-hoekstra-beschadigt-het-toch-al-lastige-stikstofbeleid-a4139588
2022-08-23||Oud-premier Pakistan aangeklaagd om uitspraken||De Pakistaanse oud-premier Imran Khan is zondag aangeklaagd onder een antiterreurwet, omdat hij de rechterlijke macht en de politie  zou hebben bedreigd tijdens een toespraak die zaterdag  is uitgezonden op televisie. In de felle speech in de  hoofdstad Islamabad sprak Khan  zich in het bijzijn van honderden aanhangers uit tegen recente arrestaties van medewerkers van zijn partij. De oud-premier is voorlopig nog vrij op borgtocht.  De 69-jarige Khan zwoer in zijn toespraak   een vrouwelijke rechter aan te klagen die betrokken is bij de zaak van een naaste medewerker, die op zijn beurt is beschuldigd van opruiing. Ook beweerde Khan dat de politie die medewerker na diens arrestatie heeft gemarteld. Het Pakistaanse ministerie van Binnenlandse Zaken ontkent dit. „We zullen jullie niet sparen”, zei Khan tijdens de toespraak. „We zullen jullie aanklagen.” Volgens de Pakistaanse politie zijn die uitspraken erop gericht politie en Justitie angst in te boezemen en hen ervan te weerhouden hun werk te doen. Khans partij – Tehreek-e-Insaf, nu in de oppositie – heeft  meerdere video’s online gezet waarop te zien is dat aanhangers zijn huis omringen om te voorkomen dat de politie hem kan arresteren. De partij waarschuwde maandag landelijke protesten te organiseren als Khan daadwerkelijk wordt aangehouden. De toespraak en aanklacht vormen een nieuwe politieke escalatie in het land, waar Khan de afgelopen maanden meerdere massale bijeenkomsten organiseerde. Hij hoopt  een terugkeer als premier te forceren. Het Pakistaanse parlement stemde Khan in april weg als premier, na een motie van wantrouwen van de oppositie vanwege de belabberde economische situatie en na weken van politieke chaos. Hij was bijna vier jaar  premier. Tijdens Khans regeerperiode daalde de koopkracht sterk, waardoor essentiële levensmiddelen voor veel mensen te duur werden. Khan, een voormalige succesvolle cricketspeler, ontbond in april het parlement om te voorkomen dat volksvertegenwoordigers over de motie konden stemmen. Het Hooggerechtshof beoordeelde Khans handelen  als ongrondwettelijk en draaide de stap terug. Khans bijeenkomsten trekken ondanks zijn gedwongen vertrek als premier tienduizenden bezoekers. Ook behaalde hij tijdens lokale verkiezingen in juli een grote overwinning in Punjab, de Pakistaanse provincie met de meeste inwoners.||https://www.nrc.nl//nieuws/2022/08/23/oud-premier-pakistan-aangeklaagd-om-uitspraken-a4139617
2022-08-23||Ziekenhuis Ikazia lijdt opnieuw miljoenenverlies||Het Rotterdamse ziekenhuis Ikazia  heeft over 2021 een verlies van 8,5 miljoen euro geleden, zo blijkt uit het maandag gepubliceerde jaarverslag. De raad van bestuur noemt de situatie „zorgwekkend” en spreekt van een „ernstige belemmering voor de continuïteit van het ziekenhuis”. Het Ikazia werkt met zorgverzekeraars en banken aan een gezamenlijk herstelplan, waarvan de inhoud de komende maanden bekend wordt. De oorzaak van de rode cijfers ligt volgens het ziekenhuis onder meer in de tegenvallende compensatieregeling van de overheid, die gederfde inkomsten en onkosten vanwege de coronapandemie zou vergoeden. Eind 2019, vlak voor de coronapandemie, nam het Ikazia een nieuwe vleugel in gebruik. Kort daarna kwam de reguliere zorg door de pandemie grotendeels stil te liggen, maar de kosten voor de nieuwe vleugel liepen intussen door. In 2020 leed het Ikazia  al een verlies van 5,2 miljoen, dat slechts gedeeltelijk werd vergoed.  Daarnaast leidde het coronavirus tot een hoog ziekteverzuim onder het zorgpersoneel in het ziekenhuis. Beide factoren tezamen hebben volgens het Ikazia geleid tot de huidige situatie, met een „te lage” liquiditeit. Partners van het Ikazia nemen maatregelen en werken aan een herstelplan, omdat het ziekenhuis „te weinig financiële ruimte” heeft om de problemen „op eigen kracht” op te lossen. De vijf grootste zorgverzekeraars hebben de raad van bestuur van Ikazia toegezegd het ziekenhuis in ieder geval financieel te ondersteunen tot 1 oktober aanstaande. Het ziekenhuis wil extra financiële steun van de zorgverzekeraars en van banken waarmee het samenwerkt. Ook kondigt het bezuinigingen aan. De consequenties voor personeel en patiënten zijn vooralsnog onduidelijk. In een persbericht laat het Ikazia weten dat het „de bedoeling” is dat het ziekenhuis zelfstandig verder gaat. Tot 2020 was het Ikazia naar eigen zeggen financieel gezond. In 2019 groeide het ziekenhuis nog zo hard, dat  zorgverzekeraar VGZ alle huisartsen in de regio verzocht geen nieuwe patiënten naar het Ikazia te verwijzen, omdat de zorg die de verzekeraar had ingekocht opraakte. In het huidige zorgstelsel is het zo geregeld dat verzekeraars moeten zorgen voor voldoende zorg en tegelijkertijd de kosten binnen de perken houden. Het Ikazia is niet het enige ziekenhuis dat recentelijk financieel in de problemen raakte. In april kondigde ziekenhuis Bernhoven in Uden aan noodgedwongen 110 banen te schrappen. Het Zaans Medisch Centrum in Zaandam moest in mei 2 miljoen euro lenen van de gemeente Zaanstad om het vakantiegeld van medewerkers te kunnen betalen.||https://www.nrc.nl//nieuws/2022/08/23/ziekenhuis-ikazia-lijdt-opnieuw-miljoenenverlies-a4139614
2022-08-23||Geplande sluiting Nord Stream stuwt gasprijs||De Europese gasprijs is maandag aan het begin van de handel weer flink gestegen. Aanleiding was de melding van Gazprom vrijdag dat de Nord Stream 1-gaspijplijn eind deze maand drie dagen dicht gaat voor onderhoud. Gas werd meer dan een tiende duurder. Dat bericht kwam toen na het slot van de handel. Bij de opening van de Amsterdamse gasbeurs schoot de prijs maandag in de eerste minuten tot ruim 13 procent omhoog om daarna weer iets omlaag te gaan. Een megawattuur gas kost nu 270 euro en dat is zo’n twaalf keer zoveel als normaal in deze tijd van het jaar. Handelaren zijn bang dat Rusland de nieuwe sluiting van Nord Stream 1 aangrijpt om de gastoevoer naar Duitsland  verder af te knijpen. De afgelopen maanden verlaagde Gazprom de gasstroom door de  leiding onder de Oostzee al tot een vijfde van de maximale capaciteit. (ANP/Bloomberg/RTR) ||https://www.nrc.nl//nieuws/2022/08/23/gaspijplijn-geplande-sluiting-nord-stream-stuwt-gasprijs-a4139613
2022-08-23||FNV: definitief  staking bij NS||De FNV roept werknemers van de Nederlandse Spoorwegen definitief op om woensdag in de regio Noord te gaan staken. „Van 04.00 uur ’s morgens tot 04.00 uur ’s nachts rijden er dan wat ons betreft geen treinen in de regio”, zegt een woordvoerder van de vakbond.  De bond kondigde de estafettestaking in het noorden van het land eerder al aan. Na de regio Noord zijn andere delen van het land aan de beurt. De acties volgen op de stukgelopen cao-onderhandelingen tussen NS en vakbonden FNV, CNV en VVMC. De estafettestakingen duren tot eind augustus. Als er dan nog geen cao-bod is waar de vakbonden tevreden mee zijn, komt er volgens de vakbond een landelijke staking. Onlangs liep een ultimatum af dat de bonden aan NS hadden gesteld. (ANP)||https://www.nrc.nl//nieuws/2022/08/23/treinvervoer-fnv-definitief-staking-bij-ns-a4139611
2022-08-23||Ook chaos met koffers in Parijs||Net als op Schiphol duurt  op de Parijse luchthaven Charles de Gaulle de kofferproblematiek voort. In totaal liggen daar sinds de problemen in juli begonnen nog zo’n negenhonderd koffers te wachten op hun eigenaar. Volgens Air France is het lastig om die eigenaren te traceren, omdat de bagage niet voorzien is van een label met persoonsgegevens. In totaal bleven er de afgelopen maanden 35.000 tassen en koffers achter op de luchthaven, waarvan ongeveer de helft van reizigers die vlogen met Air France. De koffers bleven achter door stakingen en storingen op Charles de Gaulle. Luchthaven Charles de Gaulle heeft zich verontschuldigd voor de gang van zaken. (ANP)||https://www.nrc.nl//nieuws/2022/08/23/luchtvaart-ook-chaos-met-koffers-in-parijs-a4139609
2022-08-23||Euro en dollar weer even gelijk||De euro stond maandag opnieuw kortstondig gelijk aan de Amerikaanse dollar. De euro is al enige tijd aan het zakken ten opzichte van de Amerikaanse munt en even voor 10.00 uur waren de munten precies evenveel waard. De recente waardestijging van de dollar hangt samen met de angst voor een recessie in Europa. Ook de hogere rentestand in de VS helpt de dollar vooruit. Ruim een maand geleden waren de euro en dollar ook al eens precies evenveel waard, wat pariteit heet. Toen was dat de eerste keer sinds 2002. Enkele dagen later was de euro zelfs enige tijd minder waard dan een dollar, maar daarna werd de Europese eenheidsmunt weer wat duurder. (ANP)||https://www.nrc.nl//nieuws/2022/08/23/pariteit-euro-en-dollar-weer-even-gelijk-a4139608
2022-08-23||Opinie | Vader||Het is mooi weer, en daarom haal ik mijn klassieke cabriolet van stal. Bij een stoplicht staat een auto naast mij met de ramen naar beneden. „Nice car”, zegt de man achter het stuur. Een klein jongetje op de  achterbank vertaalt: „Mooie auto.” Hij voegt eraan toe:  „Mijn vader is Engels en kan geen Nederlands.” Hij zwijgt even  en zegt dan: „Mijn vader kan eigenlijk helemaal niks.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/23/vader-a4139592
2022-08-23||Column | Boomgaard||Stationstrappen zijn natuurlijk best functioneel met al die goedbedoelde treden en tegels  en zo maar ik vind ze over het algemeen doodeng. Er is één stukje trapleuning per honderd personen waardoor hele massa’s zonder enige houvast afdalen terwijl ze ondertussen op hun mobiel series en films kijken. Gisteren moest ik met mijn zus overstappen op station Zwolle. Het was zo druk dat ik haar smeekte om de lift naar de begane grond te nemen want straks zou er nog iemand struikelen en op ons ploffen en wij daardoor naar beneden vallen en vervolgens voor altijd arbeidsongeschikt zijn. „Onzin”, zei mijn zus, „iedereen hier doet zijn uiterste best om niet naar beneden te kukelen. Niemand wil nieuwe voortanden.” Ik deed maar alsof dat me geruststelde en liep zo langzaam mogelijk de treden af, tot milde woede van de club zestigers achter me. Eenmaal in de trein kwam de onmacht. Jemig, dacht ik, wat een onzin om zo bang te zijn. De mens is bijna zijn hele peutertijd kwijt aan rechtop leren staan, waar maakte ik me nou druk om, natuurlijk was ik veilig, zelfs op een drukke trap. Mijn zus zag dat ik steeds bozer op mezelf werd en vroeg of het wel ging. „Ik heb gewoon zo’n moeilijk hoofd”, mompelde ik, „er is soms zo weinig voor nodig om me allerlei rampen te kunnen voorstellen. Een drukke stationstrap? Mijn geest maakt er in enkele seconden een bloedige valpartij van. Een oproep van een onbekend nummer? Ik denk meteen dat het de Dienst Uitvoering Onderwijs is met de mededeling dat ze een rekenfout hebben gemaakt en het aflosbedrag van mijn studieschuld voortaan vijftienhonderd euro per maand is.” ‘Het betekent ook dat je gewoon een enthousiast voorstellingsvermogen hebt”, zei ze. Ja. Gelukkig weet ik steeds beter hoe ik ermee om moet gaan, maar de laatste tijd heb ik er weer last van. Mijn zus noemt mijn verbeelding soms de overactieve boomgaard. Er groeien leuke vruchten in, maar ook giftige. Meestal weet ik de laatste categorie op tijd te verwijderen maar momenteel, met al die crises in de wereld, lukt het me af en toe niet om wildgroei op tijd een halt toe te roepen. Ik staarde uit het raam. Ik zag omgekeerde vlaggen wapperen. Op mijn telefoon kwamen pushberichten binnen, dat ergens bommen vielen, dat systemen op omvallen stonden, dat het najaar een grote catastrofe zou worden. Ziek fruit rijpte. Mijn zus pakte mijn mobiel af en ik sloot mijn ogen. Ik dacht aan mijn boomgaard, hoe ik er vruchten wegsneed, de een na de ander. Bladeren ruisten, sap vloeide en zo sneed ik maar door, tot er slechts een feestmaal voor wespen resteerde.||https://www.nrc.nl//nieuws/2022/08/23/boomgaard-a4139583
2022-08-23||In het midden||Horizontaal: 1.  Betreurde socialist 4.  Geeft aan wat er inzit 8.  Radicaal 10.  Herfstbloemen 13.  Relatief vlak 16.  Bentz van den Berg of Coutinho 17.  Lief klein kind 22.  Verbouwlocatie  24.  Zus van Osiris 25.  Past voor legger of trekker 27.  Kas van __, radio 29.  Groene slinger  30.  Groeilijnen 31.  Eentonig geweld  Verticaal: 1.  Wordt met man genoemd  2.  Moeskroen of Pio 3.  Talkshow van Lenferink 4.  Zuid-Afrikaanse stad 5.  Nieuwsgierig type  6.  Femke __ 7.  Bewaarplaats 9.  Drug 11.  Italiaanse wijn 12.  Brengt Ton en Canetti bij elkaar 14.  Noordse reus 15.  Jeugdheld met een rode neus 18.  Positieve tekst 19.  Mowgli’s adoptiemoeder 20.  Kwestie 21.  Middenstreep 23.  ‘Onderzoek naar agent die __ op onwel geworden arrestant zette’ 25.  Groep de __ 26. __ Duke, Stevie Wonder 28.  Slot  Oplossing puzzel 22 augustus. Horizontaal: 1. MOTIEF 6. MOPED 10. BLADZIJDE 12. YERSEKE 13. MARIN 15. EMIN 16. DM’S 21. ALE 22. TRAP 23. VLOOT 25. BAARNSE 26. HOEKSTRA 27. SPAIN 28. ASHLEY Verticaal: 2. OVERALL 3. IBSEN 4. ELEMENTEN 5. FAKIR 6. MIJMERAARS 7. ODA 8. PERDU 9. DANS 11. DEN 14. IMPASSE 17. WAVES 18. GEOHA 19. GRATA 20. OPRAH 22. TBS 24. OOI In het midden: WAGNER GROUP ||https://www.nrc.nl//nieuws/2022/08/23/in-het-midden-a4139573
2022-08-23||Sudoku van dinsdag 23 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/23/sudoku-a4139572
2022-08-23||Brunsviger met kardemom||Gebruikt u voor dit Deense brood een bakvorm van 18  x 28 x 5 centimeter. Meng de droge ingrediënten voor het brood in een grote kom en verkruimel of strooi de gist erover. Laat de boter smelten en warm de karnemelk iets op in twee verschillende steelpannen. Meng ze van het vuur door elkaar. Schenk het mengsel bij de droge ingrediënten en meng tot een deeg. Rek het deeg uit en druk het in de ingevette bakvorm, dek af met een vochtige theedoek en laat rijzen tot het in volume is verdubbeld. Verhit de oven tot 200 graden.  Laat voor de zoete topping de boter, bruine basterdsuiker, ahornsiroop en honing samen in een steelpan smelten. Voeg de specerijen en citroenschil toe en meng goed. Laat afkoelen tot kamertemperatuur. Maak met je vingers diepe kuiltjes in het hele deeg – een belangrijk onderdeel! Schenk de zoete topping erover, die zich in de kuiltjes verzamelt, en strooi de pecannoten en het sesamzaad erover. Bak de brunsviger 12 tot 15 minuten, verlaag de oventemperatuur naar 180 graden en bak hem nog 10 minuten. Laat de brunsviger iets afkoelen in de bakvorm en eet hem op als hij nog warm is.  VOOR ÉÉN BROOD: Voor het brood: Voor de zoete topping: 4 kardemompeulen, gekneusd (met de vliezen, maal de peulen gewoon fijn) Ravneet Gill Sugar, I Love You Fontaine Uitgevers 208  blz. € 27,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/23/thuiskok-brunsviger-met-kardemom-a4139570
2022-08-23||Politieagent zet knie op torso bewusteloze man||De Rijksrecherche is een onderzoek begonnen naar een incident in Hengelo waarbij twee agenten een bewusteloos ogende man uit een politieauto slepen en een van hen een knie op zijn torso plaatst. Dat heeft de Rijksrecherche maandag bevestigd na berichtgeving van RTV Oost met een filmpje van de gebeurtenis. Kort ervoor was de man aangehouden, omdat hij onder invloed van drugs reed. Volgens RTV Oost verkeert de man in levensgevaar. Omdat de agenten geen verdachten zijn, blijven ze gedurende het onderzoek  in functie. Een inzittende van een andere auto filmde het incident. Te zien is hoe twee agenten de man op onhandige wijze uit de auto trekken. De man verroert zich niet, maar een van de agenten plaatst alsnog een knie op zijn borst — tot twee keer toe. De andere agent kijkt toe. Volgens RTV Oost behoort de man tot de Suryoye-gemeenschap, een groep Syrisch-orthodoxe christenen. In Nederland woont het grootste deel van deze gemeenschap in de regio Twente.  De politie onderwierp de man eerst  aan een speekseltest, waaruit bleek dat hij drugs had gebruikt. Tijdens de rit naar het politiebureau, waar hem een bloedproef te wachten stond, werd hij onwel.  De Rijksrecherche onderzoekt nu hoe dat heeft kunnen gebeuren en of de agenten in kwestie een kwalijke rol hebben gespeeld.  Op basis van de beelden is volgens Jaap Timmer, politieonderzoeker aan de Vrije Universiteit in Amsterdam, niet vast te stellen of de agenten ongeoorloofd hebben gehandeld.  „Het kan zijn dat een van de agenten zijn knie tegen de borst van de man plaatst, maar het kan ook zijn dat de agent alleen hurkt”, zegt Timmer. „En ja, drukken tegen de borst van een ogenschijnlijk bewusteloze man is niet handig. Maar als dat zonder kracht gebeurt,  is de houding wel verklaarbaar: je wilt als agent niet dat iemand die niet bij kennis lijkt, plots overeind komt. Daar wil je als agent op bedacht zijn.” Juist om speculaties te voorkomen, zegt Timmer, is het goed dat de Rijksrecherche bij de zaak is betrokken. „In het verleden is bij vergelijkbare gevallen weleens alleen intern politieonderzoek gedaan. Maar juist in zo’n zaak, die tot maatschappelijke of juridische discussie kan leiden, is het nuttig dat een onafhankelijke instantie direct onderzoek doet.”||https://www.nrc.nl//nieuws/2022/08/23/politieagent-zet-knie-op-torso-bewusteloze-man-a4139621
2022-08-23||Twee Delftse studentenverenigingen bestraft vanwege grensoverschrijdend gedrag||Twee Delftse studentenverenigingen zijn door de TU Delft bestraft vanwege meldingen van mishandelingen en grensoverschrijdend gedrag. Dat bevestigt een woordvoerder van de universiteit maandag na berichtgeving in het AD en het Delftse studentenplatform Delta. Bij het Delftsch Studenten Corps (DSC) zou een eerstejaars tijdens een ontgroening zijn overgoten met kaarsvet, terwijl een lid van Virgiel tijdens een borrel naakt tegen een met glas bezaaide grond zou zijn geduwd. De verenigingen waren maandagavond niet direct bereikbaar voor commentaar. Zowel Virgiel als DSC hebben van de TU Delft een officiële waarschuwing gekregen. De universiteit eist een cultuuromslag bij de verenigingen, die hun zaken „niet op orde” hebben. Als ze in de komende drie jaar nog eens misstap begaan, zal hun erkenning als officiële studentenvereniging worden ingetrokken en worden ze gekort op subsidie. Vooral op het corps is de universiteit kritisch. Het DSC moet incidenten voortaan transparanter communiceren, aantonen dat de ontgroeningen veilig verlopen en „de fysieke toestand van leden” waarborgen. Daarnaast mag het DSC niet aanwezig zijn bij de opening van het academisch jaar en de zogenoemde dies, het verjaardagsfeest, van de TU. De misstanden bij het Delftse corps kwamen begin vorig jaar aan het licht. Een Delftse student vertelde in september aan de Volkskrant dat ouderejaars tijdens een ontgroening kaarsvet hadden „gedruppeld” op aspirant-leden. Deze ‘feuten’ moesten de kaarsen vervolgens ook zelf vasthouden, waarna het haar van een meisje zou hebben vlamgevat. Toen de TU Delft vorig jaar ook een anonieme melding ontving van grensoverschrijdend gedrag bij de ontgroening, stelde de universiteit een onderzoek in. Conclusie: het DSC heeft geen „introspectief vermogen”, „de eigen controle schiet tekort” en begeleiders drinken tijdens de ontgroening „te veel alcohol”. In een reactie tegen het universiteitsblad zegt het corps de klacht niet te kunnen plaatsen. DSC-president Olivier Abbenhuis noemt het „spijtig” dat hij de TU Delft niet heeft kunnen overtuigen van het voornemen om de komende ontgroeningen „zo veilig en verantwoord mogelijk te organiseren” met „het psychische en fysieke welzijn van (kandidaat-)leden op nummer één”. De komende ontgroening zullen er volgens hem „meer mensen nuchter toezicht houden”, zal er „strikt gecontroleerd worden op alcoholuitgifte” en „worden dronken personen van programma-onderdelen verwijderd”. Het incident waarvoor Virgiel wordt berispt dateert van afgelopen voorjaar. In mei werd een lid tijdens een borrel op de sociëteit door „vier of vijf” anderen mishandeld, schrijft het universiteitsblad. Daarbij worden zijn kleren „van zijn lijf gescheurd tot hij naakt is” en wordt hij „zo hard geduwd” dat hij op de grond valt. Niemand zou hebben ingegrepen omdat „leden elkaar de hand boven het hoofd houden”, aldus de universiteit. Hoewel een cultuuromslag noodzakelijk zou zijn, is de TU Delft positief over het feit dat Virgiel heeft toegezegd „stappen” te zetten, sancties heeft opgelegd en inzicht toont. Ook heeft de vereniging „open over het voorval gecommuniceerd”,  Virgiel-voorzitter Lucas Honée spreekt tegen het universiteitsblad van een „betreurenswaardig incident”. De drie jaar „proeftijd” die de universiteit heeft opgelegd zijn volgens hem „een stok achter de deur” om ervoor te zorgen dat „zoiets niet nog eens plaatsvindt”. Het nieuws over Virgiel en DSC volgt op recentelijke misstanden bij het Amsterdamse studentencorps  (A.S.C.-A.V.S.V.). Tijdens toespraken op een lustrum werden vrouwen door mannelijke leden aangeduid als „niks meer dan hoeren” en „sperma-emmers”. ||https://www.nrc.nl//nieuws/2022/08/22/twee-delftse-studentenverenigingen-bestraft-vanwege-grensoverschrijdend-gedrag-a4139604
2022-08-23||Somalië wacht hongersnood door ergste droogte in veertig jaar|| Ze had haar vertrek zo lang mogelijk proberen uit te stellen. De Somalische Maryan Osman (45) was gehecht aan het boerenleven in Baanaaney, een dorpje in de zuidelijke regio Neder-Shabelle. Maar vier maanden geleden was de situatie onhoudbaar geworden: de droogte hield te lang aan. Nu woont ze in een kamp voor ontheemden op dertien kilometer afstand van de hoofdstad Mogadishu. „Twee van mijn kleinkinderen overleden door de honger”, vertelt ze aan de telefoon. „Ik had geen andere keus.” Somalië heeft te maken met de ergste droogte in veertig jaar. In het gebied waar Osman vandaan komt, heeft het de afgelopen vier jaar slechts sporadisch geregend. „Maïs, tomaten, fruit: op een gegeven moment kon ik geen enkel gewas meer verbouwen.” Ooit was ze de trotse eigenaar van 60 koeien en 45 geiten. „Maar die zijn bijna allemaal doodgegaan.”  De Somalische regering riep eind vorig jaar de noodtoestand uit vanwege de aanhoudende droogte. Op dat moment waren er al drie slechte regenseizoenen geweest, een  catastrofe voor de boeren en herders in het land. Somalië heeft jaarlijks twee regenperiodes, de ‘Gu’ (van april tot en met juni) en de ‘Dayr’ (van oktober tot en met november). Nu de Gu ook dit jaar tegenviel, ligt er een hongersnood van historische proporties op de loer: zo’n zeven miljoen mensen  krijgen te maken met acute voedselonzekerheid. Het is in Somalië lastig om aan harde cijfers te komen, waardoor het niet precies duidelijk is hoeveel mensen er op dit moment al aan de honger bezweken zijn. Unicef telde minstens vijfhonderd kinderen die dit jaar door ondervoeding zijn overleden, maar dit getal noemt de organisatie zelf het „topje van de ijsberg”. OCHA, het VN-bureau voor de coördinatie van humanitaire hulp, waarschuwde in april dat de aanhoudende droogte deze zomer aan 350.000 kinderen het leven kan kosten. Een miljoen Somaliërs zijn  naar schatting ontheemd. In het kamp van Osman verblijven zo’n 940 gezinnen, die voornamelijk op zichzelf aangewezen zijn. Met takken en plastic tassen hebben ze een provisorisch tentenkamp opgetuigd. „Er zijn geen toiletten en ik kan me nergens wassen”, zegt Osman. Af en toe komen er mensen uit de buurt langs om eten te brengen. Zij en haar familie horen bij de Bantu, een gediscrimineerde etnische minderheid. Daarom worden ze achtergesteld bij het uitdelen van de voedselpakketten. „En er is al zo weinig te eten.”   Een tuktuk vervoert in een zandstorm mensen naar Dolow, in Jubaland in Zuidwest-Somalië. Veel bewoners uit de streek trekken naar deze stad omdat daar noodhulp wordt verstrekt.    Foto Sally Hayden/Getty Images Geregeld denkt ze met heimwee terug aan haar boerenbestaan. „Ik ben geen ander leven gewend. Het liefst zou ik weer boerin worden, maar ik weet niet of dat ooit gaat gebeuren.” Ze maakt zich kwaad over de discriminatie en de slechte voorzieningen in het kamp. Maar voor de droogte zijn volgens haar geen schuldigen aan te wijzen, zegt ze berustend. „Het heeft gewoon te weinig geregend, en uiteindelijk is dat in de handen van God.” Toch heeft menselijk handelen wel degelijk een bijdrage aan de droogte geleverd. Dat zegt milieukundige Ahmed Awale (68). Hij doceert aan de universiteit van Hargeisa, de hoofdstad van het semi-autonome Somaliland, en is de directeur van de ontwikkelingsorganisatie Candle Light. Awale is net terug van een meerdaags bezoek aan zijn plantages, waar hij zeldzame planten kweekt. „De situatie doet denken aan de grote droogte van 1974”, zegt hij via Skype.   De humanitaire ramp die zich  in het land aftekent is deels de ontknoping van een langslepende milieucrisis, zegt Awale. „Het uitblijven van de regen is één factor, maar er is veel meer aan de hand.” Al sinds de jaren negentig waarschuwt hij voor de vele klappen die de Somalische natuur te verduren krijgt. Zo levert de handel in houtskool een belangrijke bijdrage aan de ontbossing in het land. In de afgelopen twee decennia heeft Somalië een derde van zijn bosgebieden verloren. „Dit leidt ertoe dat de droogtes erger worden.”  Bewoners van Dolow, in Zuidwest-Somalië, duwen hulpgoederen naar een opvangkamp voor ontheemden. De droogte heeft veel bewoners uit de omgeving naar de stad verdreven, waar voedsel en medicijnen beschikbaar zijn. Foto Sally Hayden/Getty Images
 De nomadische herders zijn al decennialang noodgedwongen in een race to the bottom beland, aldus Awale. „Overbegrazing is een enorm probleem. Er is steeds minder grasland over.” Dit heeft bijgedragen aan verwoestijning in grote delen van Somalië. „Het maakt de herders wanhopig: ze weten dat overbegrazing de problemen erger maakt, maar ze hebben geen andere keuze.” De nomaden kunnen zonder hun vee niet overleven. Sommige herders voeden hun dieren nu met eten dat eigenlijk voor mensen bedoeld is, zoals het graangewas sorghum. „Daardoor hebben ze vaak zelf niets te eten.” Er waren meer omstandigheden  die de crisis verergerden. Zo legde de Saoedische regering het aantal pelgrims dat tijdens de hadj naar Mekka mocht reizen drastisch aan banden vanwege de coronapandemie. Normaal gesproken importeert Saoedi-Arabië jaarlijks miljoenen dieren om de pelgrims tijdens de bedevaart van eten te voorzien, een belangrijke inkomstenbron voor Somalische boeren. „De coronarestricties waren een enorme klap voor hen”, zegt Awale. Verder is door de oorlog in Oekraïne 90 procent van de tarwe-import tot stilstand gekomen. Voedsel- en benzineprijzen zijn sinds de Russische invasie de pan uitgerezen.  Dat de regen dit jaar weer uitbleef, was de genadeklap. Een hongersnood lijkt  haast onontkoombaar, zeker omdat ook het volgende regenseizoen tegen lijkt te zullen vallen. Er is dringend behoefte aan meer humanitaire hulp vanuit de internationale gemeenschap, zegt Awale. „Maar er moet vooral een plan komen voor de lange termijn. Het tegengaan van de ontbossing zou de eerste prioriteit moeten zijn.”  De tijd daarvoor dringt. Awale: „Door klimaatverandering zullen we meer extreem weer zien. Droogte, zoals nu, maar ook extreme regenval.” In 2019 zagen de Somaliërs wat de gevolgen zijn van een wispelturiger klimaat. Er was dat jaar tijdens de Gu amper regen gevallen, waardoor er al sprake was van honger als gevolg van droogte. Maar tijdens de Dayr regende het juist veel te veel, met hevige overstromingen als gevolg. Klimatoloog Chris Funk, van de Climate Hazard Group van de universiteit van Californië, zei tegen persbureau Reuters dat klimaatverandering het   „veel waarschijnlijker heeft gemaakt” dat deze droogte zich aandiende. Ontheemden die nu al wegtrekken, zoals Osman en haar familie, zijn wat dat betreft de kanaries in de kolenmijn. Volgens een vorig jaar verschenen rapport  van de Wereldbank zullen rond 2050 mogelijk ruim 200 miljoen mensen noodgedwongen moeten verhuizen als  gevolg van klimaatverandering. Awale: „De crisis in Somalië valt niet los te zien van de opwarming van de aarde. En dat kunnen wij in Somalië niet in ons eentje oplossen.”||https://www.nrc.nl//nieuws/2022/08/22/somalie-wacht-hongersnood-door-ergste-droogte-in-veertig-jaar-a4139601
2022-08-23||Biden heeft stiekem een topzomer||  Als Fox-presentator Tucker Carlson zegt dat inflatie niet zo’n belangrijke kwestie is  in de campagne voor de midterm-verkiezingen van november, kan de regering-Biden gerust zijn: dan is ze op de goede weg. Fox News grifte maandenlang met koeienletters ‘INFLATION NATION’ in het tv-scherm, om kijkers te doordringen van het falen van de president. Donderdag raadde de populairste presentator de Republikeinse Partij ineens aan alle aandacht te richten op criminaliteit en illegale immigratie.  Na een politiek rampseizoen, dat begon met de chaotische terugtrekking van Amerikaanse troepen uit Afghanistan in augustus 2021, beleven president Joe Biden en de Democratische Partij in de laatste maanden een herrijzenis die alle prognoses voor de komende Congresverkiezingen heeft veranderd. Die herrijzenis wordt geschraagd door reële verbeteringen in de economie ten opzichte van de winter, door betekenisvolle politieke prestaties in de zomer en door de radicale koers die de Republikeinen tijdens de campagne zijn ingeslagen.  Na ingrepen door de centrale bank in de rentevoet en van de regering in de benzineprijzen, vlakte in juli de inflatie af – voor het eerst na drie maanden van gestage stijging. Consumenten gaven meer uit in winkels. Het aantal werklozen nam toe: een teken dat de overspannen arbeidsmarkt, een van de aanjagers van de inflatie, van het kookpunt afraakt. Allemaal indicaties dat het beleid om de  economie weer in balans te brengen, effect heeft.  Vrijdag komt ook nog een rapport uit, wist The Wall Street Journal al te melden, waarin staat dat Amerikaanse bedrijven dit jaar zo’n 350.000 banen hebben overgebracht van het buitenland naar de Verenigde Staten, het hoogste aantal sinds de overheid dit in 2010 begon te meten. Dit was een van de kernpunten van het ‘America First’-beleid van Bidens voorganger Donald Trump. Die bleef in zijn topjaren op ongeveer de helft van dit aantal steken – en dat moet de Republikeinen pijn doen. Econoom Paul Krugman begon zijn column in The New York Times donderdag aldus: „Er hangt dezer dagen iets geks in de lucht in Washington. Het riekt naar… competentie.” In de loop van enkele maanden wisten de Democraten een handvol wetten door het Congres te loodsen, vaak gesteund door Republikeinen die de redelijkheid ervan boven partijpolitiek belang stelden. Biden tekende de eerste wet voor (iets) scherpere vuurwapencontrole sinds 1993 – vijftien van de vijftig Republikeinse senatoren stemden mee, evenals veertien van de 211 Republikeinen in het Huis van Afgevaardigden. Hij tekende een wet om de Amerikaanse productie van halfgeleiders, essentieel in computerchips, te stimuleren. Negentien senatoren en veertien afgevaardigden van de Republikeinse Partij stemden mee met de Democraten. En de kroon op zijn werk: de wet met beleid tegen klimaatverandering en de hoge kosten voor gezondheidszorg. Biden ondertekende die zogenoemde Inflation Reduction Act vorige week. Biden geniet het voordeel van het gezichtsbedrog van de geringe verwachtingen Paul Krugman NYT-columnist Nul Republikeinen stemden met deze laatste wet in. Ze riepen in koor dat die leidt tot onverantwoord grote overheidsuitgaven (circa 740 miljard dollar) en dat ze de inflatie zal opdrijven in plaats van verminderen. Een onafhankelijke begrotingswaakhond  berekende echter dat het effect (plus of min) voorlopig verwaarloosbaar zal zijn. Maar belangrijker: als de grootste propagandist (Carlson) van de  Republikeinen de inflatie tot onbeduidend thema verklaart, zal het belang daarvan ook bij de Republikeinen zelf langzaam wegebben, is de verwachting.   De inhoudelijke betekenis van het beleid kan de Democraten helpen bij de verkiezingen in de komende jaren. Zij kunnen wijzen op maatregelen tegen het al te gemakkelijk verkrijgen van vuurwapens, maatregelen om Amerikaanse bedrijven te helpen in de concurrentieslag met China bij het produceren van halfgeleiders, om bedrijven en burgers met subsidies te laten overstappen naar duurzame energie en om de medicijnkosten  te verlagen – allemaal populaire thema’s. Daar komt de symbolische waarde van deze wettenreeks bij. Biden had bij zijn aantreden beloofd dat hij ‘competentie’ in het landsbestuur zou brengen en dat hij daarbij een brug zou slaan naar  politieke tegenstanders. Dat de wetten zijn aangenomen, ook al is het soms in een uitgeklede versie ten opzichte van het oorspronkelijke voorstel, is een attest van de eerste belofte. De steun van Republikeinen, hoe klein ook in getal, is een inlossing van de tweede.  „Op dit punt geniet Biden het voordeel van het gezichtsbedrog van de geringe verwachtingen”, relativeerde Krugman. „Naar moderne maatstaven zijn Bidens politieke wapenfeiten groot, maar in een ander tijdperk waren ze niet zo verbazingwekkend geweest – een tijdperk voordat de radicalisering van de Republikeinse Partij het vrijwel onmogelijk maakte om echte oplossingen voor echte problemen na te streven.” Tot deze zomer leek Joe Biden lamgeslagen. Hijzelf en zijn populariteitscijfers (lager dan recordhouder Donald Trump) werden met schrik, meewarigheid en hoon bekeken. Er verscheen een peiling waarin driekwart van de Democratische kiezers zei dat ze Biden niet nog eens als presidentskandidaat wilden, er verschenen stukken waarin hem werd gesmeekt  geen tweede termijn te ambiëren. Er gingen filmpjes rond van zijn gehakkel, zijn gestruikel en, meest recent, een vergeefse poging om zijn jasje aan te trekken.  Daar kwam afgelopen week een nieuw filmpje voor in de plaats. In een oud videoclipje met acteur Christopher Walken in een fantastische danssolo is het hoofd van Joe Biden gemonteerd. Op de klanken van Fatboy Slims Weapon of Choice flitst de danser langs de prestaties van Biden, van de infrastructuur- en de veteranenwet tot aan de uitbreiding van de NAVO en de executie van terroristenleider Al-Zawahiri, eind juli.  Op Twitter leek  een zucht van opluchting te klinken. Biden, eindelijk cool.||https://www.nrc.nl//nieuws/2022/08/22/biden-heeft-stiekem-een-topzomer-a4139618
2022-08-23||Vertrouwen de partijen in het kabinet-Rutte IV elkaar nog wel?||In acht maanden maakte het kabinet-Rutte IV al crisis op crisis mee: bij de opvang van asielzoekers, de snel dalende koopkracht, het verzet tegen de stikstofplannen. Maar de vertrouwenscrisis die zich nu afspeelt in het kabinet, na het interview van CDA-leider Wopke Hoekstra in het AD over stikstof, is anders. Die komt van binnenuit, sluimert al veel langer en lijkt een forse bedreiging te zijn voor het voortbestaan van het kabinet. Dat Hoekstra iets wil veranderen aan de stikstofplannen – hij wil dat de boeren langer de tijd krijgen om aan de eisen te voldoen – begrijpen de andere regeringspartijen wel. Het CDA, klinkt het in Den Haag, verkeert in „doodsnood”. In peilingen verliest de partij veel, het CDA zou nu zo’n acht zetels  overhouden. Maar waarom had Hoekstra dan niet éérst in het kabinet  om hulp gevraagd? Hij was er daar, zeggen betrokkenen, nooit eerder over begonnen. Pas op de avond vóór de publicatie van het interview, in het Catshuis, hoorden de andere partlijleiders wat ze te wachten stond. Hoekstra haalde de afspraken uit het coalitieakkoord over stikstof onderuit door de einddatum van 2030 „niet heilig” te verklaren. Wat hij precies had gezegd kregen de fractievoorzitters van de coalitie, de andere vicepremiers en de premier niet te zien. Dat moesten ze de volgende dag maar lezen.  Premier  Rutte maakte er volgens betrokkenen die avond een drama van: zoiets had hij in zijn hele carrière nog nóóit meegemaakt. In de vergadering van de ministerraad op vrijdag zei D66-leider Sigrid Kaag tegen Hoekstra: „Het vertrouwen is weg.” De Tweede Kamer onderbreekt deze dinsdag het zomerreces voor een debat over het interview. De oppositie zal precies willen weten hoe het zit met dat gebrek aan vertrouwen en of er nog wel doorgeregeerd kan worden als de coalitiepartijen niet meer hetzelfde willen.  In de coalitie is niet de verwachting dat de crisis in dat debat tot het einde van Rutte IV leidt. Maar het besef dat een kabinetsval dreigt, is er wel: als ‘gespreksleider’ Johan Remkes begin september met aanbevelingen komt, zeggen betrokkenen, zullen partijen moeten kiezen. Als het CDA blijft eisen dat boeren er langer over mogen doen om de stikstofdoelen te halen, moeten de andere coalitiepartijen bedenken of ze Wopke Hoekstra wat extra’s gunnen. „Als hij moet terugkrabbelen”, zegt iemand uit het kabinet, „blijft er van zijn partij misschien helemaal niets meer over.” Andere bewindslieden zien hoe vooral Kaag en Hoekstra elkaar niet liggen Wat meespeelt in de vertrouwensbreuk: als er een compromis zit in de aanbevelingen van Remkes, zal dat door het CDA als Hoekstra’s overwinning worden geclaimd. De VVD kan zo’n compromis ook wel gebruiken – op een congres in het voorjaar eiste een meerderheid van de leden dat de plannen stevig werden aangepast. D66 zal gezien worden als grote verliezer als de einddatum verschuift. Het gaat al veel langer moeizaam in de top van het kabinet. Andere bewindslieden zien hoe vooral Kaag en Hoekstra elkaar niet liggen. Er lijkt zich veel oud zeer te hebben opgestapeld tussen die twee, én Mark Rutte – al vanaf de Tweede Kamerverkiezingen vorig jaar. Toen Kaag in de formatie de HJ Schoo-lezing gaf, waarin ze hard uithaalde naar Rutte, wisten de anderen van niets. En in die formatie vond Kaag dat ze niet serieus genoeg werd genomen door Rutte en Hoekstra. Voor het CDA staat er nu veel op het spel. Vlak voor de zomer hadden boze partijleden in een bijeenkomst met Wopke Hoekstra hem  een gebrek aan leiderschap verweten. Waarom bleef hij zo stil? In de zomer probeerde Hoekstra dat te veranderen, hij ging langs bij boeren en plaatste daar foto’s van op sociale media.  Maar volgens de partijtop was het niet genoeg. Hij moest duidelijker laten zien dat het CDA ook éígen ideeën heeft, en dat die kunnen afwijken van het kabinetsbeleid. Zeker bij een onderwerp dat zijn  kiezers zo hard raakt.  Maar in het Catshuis, vorige week, kreeg Hoekstra van VVD’ers te horen dat niet alles om het CDA draait. De opvang van asielzoekers ligt bij VVD-kiezers minstens zo gevoelig als de stikstofplannen bij het CDA. Bij VVD-afdelingen in Limburg en Noord-Holland is de afgelopen dagen fel verzet ontstaan tegen de dwang vanuit Den Haag om met opvangplekken te komen voor asielzoekers.  De Tweede Kamerfractie  begrijpt dat heel goed. In het Catshuis maakte fractievoorzitter Sophie Hermans er volgens betrokkenen een punt van tegenover Hoekstra. De VVD staat onder druk, maar hoorde je háár het kabinetsbeleid onderuithalen? Als Remkes klaar is, is het aan het kabinet te beslissen hoe het verder gaat met de stikstofplannen. Binnen  de regeringspartijen klinkt twijfel: is er een uitweg? Maar je hoort ook: niemand in de coalitie heeft belang bij verkiezingen. Het CDA al helemaal niet. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/22/vertrouwen-de-partijen-in-het-kabinet-rutte-iv-elkaar-nog-wel-a4139619
2022-08-23||Column | Nee, wetenschap, cijfers of grafieken spreken niet voor zich||Vorige week deden er in Utrecht voor het eerst mbo’ers mee aan de introductieweek voor studenten. Zou dat ook een ideetje zijn voor Leiden, waar ik aan de universiteit werk? Hoe langer ik erover nadacht, hoe sterker ik ervan overtuigd raakte dat het voor mijn eigen studenten niet slecht zou zijn om meer met mbo’ers op te trekken. Of eigenlijk, dat het goed zou zijn geweest voor de generatie politicologiestudenten met wie ik zelf ooit studeerde. Ik weet nog dat een van mijn Leidse studiegenoten een keer opperde om iedereen op z’n zestiende te laten kiezen: stemrecht of een scooter. Welke mensen er volgens hem door die maatregel buiten het democratische proces zouden komen te vallen, dat laat zich raden – in ieder geval niet de groep met wie we die avond rond een pan pasta pesto zaten. In Oxford, een paar jaar later, deelde een studiegenoot uit de VS dat ze het problematic vond dat er in de Senaat ook vertegenwoordigers zonder universitair diploma zaten. Hoe kunnen mensen zonder academische graad nou de juiste beslissingen nemen voor het land? Ik denk niet dat de opvattingen van mijn studiegenoten voortkwamen uit egoïsme; uit angst om hun geprivilegieerde positie te verliezen wanneer lager opgeleiden aan politieke invloed zouden winnen. Eerder vermoed ik dat hun opvattingen volgden uit een misvatting over de essentie van de politiek. Een misvatting die kennelijk noch een opleiding in de politieke wetenschap, noch een lidmaatschap van D66 (in het geval van mijn Leidse medestudent) of commitment aan de Democratische partij (in het geval van mijn Amerikaanse vriendin) uit de weg had kunnen ruimen. In de hoofden van mijn studiegenoten ging politiek over effectief bestuur; over het oplossen van gedeelde problemen. En om effectief te besturen en problemen op te lossen, moet je slim zijn en over wetenschappelijke kennis beschikken (zoals wij). Mensen die niet slim zijn of geen academische kennis hebben, weten niet wat verstandig is (wij wel) en worden makkelijk misleid door kwaadwillenden (wij niet). Zij ‘vinden’ van alles, maar wij ‘weten’ dingen. Als zij evenveel zouden weten als wij, dan zouden ze inzien dat er maar één ding te vinden valt.  Wat mijn studiegenoten niet begrepen is dit: om vast te stellen wat ‘effectief’ bestuur is, wanneer iets een ‘probleem’ vormt, en wat de juiste ‘oplossing’ is, hebben we aan kennis alleen niet genoeg. Om te bepalen wat ons te doen staat, hebben we naast feiten ook een idee nodig van wat voor soort samenleving we willen zijn; in wat voor wereld we willen leven. En daarover kunnen we wel degelijk van mening verschillen. Juist die ideeënstrijd vormt de essentie van de politiek.  Ja, we moeten ons zorgen maken om fact free politics. Terecht verfoeien we degenen die zich in het bepalen van hun standpunten niets gelegen laten liggen aan feiten, of de waarheid verdraaien voor eigen gewin. Maar laten we ons ook realiseren dat fact only politics niet bestaat. We moeten niet denken dat de wetenschap, de cijfers, de grafieken voor zich spreken, of eigenlijk maar één standpunt toelaten. Voor mensen die dat wel denken, zal de democratie een hard gelag zijn. Want zelfs als ze aan iedereen hebben uitgelegd hoeveel de EU jaarlijks oplevert voor ons bbp, zullen sommigen ernaar verlangen om op te gaan in een Europese gemeenschap en anderen niet. Zelfs als we allemaal weten hoe gevaarlijk corona kan zijn, zullen sommigen maximale veiligheid willen en anderen meer vrijheid. En zelfs als ieder van ons doordrongen is van de gevolgen van klimaatverandering, zullen sommigen wat voelen voor een grootscheepse technologische omwenteling om onze huidige levensstandaard te behouden, en anderen simpelweg een soberder manier van leven voorstaan. En dan tellen de stemmen van mbo’ers net zo veel als die van politicologen.||https://www.nrc.nl//nieuws/2022/08/22/fact-only-politics-bestaat-niet-a4139595
2022-08-23||Elon Musk dagvaardt voormalig Twitter-topman Jack Dorsey||Elon Musk, oprichter van automerk Tesla en ruimtevaartbedrijf SpaceX, heeft Jack Dorsey gedagvaard, de voormalige baas van Twitter. Dat blijkt uit een juridisch document dat maandag is gepubliceerd. Met de dagvaarding probeert Musk documenten van Dorsey te bemachtigen die hem kunnen helpen in de aankomende rechtszaak tegen Twitter. In april zei Musk Twitter te willen kopen voor 44 miljard dollar, maar een paar maanden later kwam hij daar weer op terug. Volgens de Tesla-topman was Twitter niet eerlijk over het aantal nepaccounts op het platform – het aantal ‘echte’ gebruikers zou lager zijn dan Twitter claimde. Twitter vond dat de aankoop alsnog moest doorgaan en heeft Musk voor de rechter gedaagd. In de dagvaarding eist Musk onder meer documenten van Dorsey over de processen die Twitter gebruikt om spamaccounts te tellen. Dat zou hem kunnen helpen in de rechtszaak die op 17 oktober begint, hoewel juridische experts eerder zeiden dat Twitter een sterke zaak heeft. Internationale media schrijven dat Musk en Dorsey bevriend zijn, hoewel onduidelijk is of ze ook een band hebben los van hun werk. Via Twitter hadden de twee topmannen in ieder geval warm contact met elkaar. In april, een maand voor zijn vertrek bij het platform, tweette Dorsey nog dat hij Twitter aan Musk toevertrouwde.  Twitter heeft andersom ook kennissen van Elon Musk gedagvaard, schreef CNN eerder deze maand. Daaruit kunnen mogelijke andere motieven van Musk blijken om van de aankoop af te zien.||https://www.nrc.nl//nieuws/2022/08/22/elon-musk-dagvaardt-voormalig-twitter-topman-jack-dorsey-a4139606
2022-08-23||De zes pijnpunten uit het zorgakkoord van minister Kuipers|| Wie reageerde er eigenlijk wel   tevreden op het Integraal Zorgakkoord (IZA), waarvan de conceptversie vorige week uitlekte? De vrije artsenkeuze is in gevaar, zo waarschuwden artsen. Er zou sprake zijn van een bezuiniging op de wijk- en huisartsenzorg. En een duidelijk plan tegen het naderende zorginfarct zou ontbreken.     Dat het akkoord dat minister Ernst Kuipers (Zorg, D66) met de zorgsector wil sluiten nog op zoveel weerstand stuit, is opmerkelijk. De gesprekken lopen al sinds april en  woensdag staat de laatste onderhandelingsdag gepland. 14 september moet het  ondertekeningsmoment zijn, maar of dat gaat lukken is de vraag. Verschillende beroepsverenigingen willen onder de huidige versie geen handtekening zetten.     Het IZA heeft veel weg van de zogeheten hoofdlijnenakkoorden, die toenmalig ministers    Edith Schippers (VVD),  Bruno Bruins (VVD) en Hugo de Jonge (CDA) eerder sloten met de zorgsector. Doel is  het afremmen van de uitdijende zorgkosten. Zo mogen de  uitgaven aan ziekenhuizen in 2023 nog met 1 procent groeien, afgebouwd tot geen groei in 2026. Het  kabinet wil dat jaar met het IZA  een „ombuiging” realiseren van  1,3 miljard euro.        Wat wordt woensdag de inzet van de brancheorganisaties? Wat staat er voor hen op het spel? En gaan ze wel tekenen? Zes pijnpunten uit het gelekte document. Minister Ernst Kuipers, voormalig bestuurder van het academische ziekenhuis in Rotterdam, zet in op centralisatie: ingewikkelde  behandelingen moeten voortaan in minder ziekenhuizen plaatsvinden.  Vaatchirurgie en complexe oncologische zorg zijn als eerste aan de beurt,    vanaf 2026 worden  de pijlen gericht op andere specialismes. In de praktijk betekent het dat ziekenhuizen die niet     ‘genoeg’  behandelingen doen bepaalde ingrepen helemaal niet meer mogen uitvoeren.
 In het concept-akkoord wordt een volumenorm van honderd  ingrepen per specialisatie per instelling genoemd, al is dat volgens het concept nog een     „bespreekpunt”. Van centralisatie wordt de zorg beter, is de filosofie van  Kuipers, hij gelooft dat meer  ‘vlieguren’ zorgt voor een betere kwaliteit.
 Voor de ziekenhuizen die zo’n norm niet halen,  is dit een bom. Ze zien er een ingrijpende stelselwijziging in, waarin hun ziekenhuizen  worden uitgekleed. Bovendien moeten patiënten meer gaan reizen voor een behandeling, zeker mensen buiten de Randstad.  Het  staat  haaks, vinden zij,  op een ander voornemen uit het IZA: betere regionale samenwerking. Daar past toch een sterk regionaal  ziekenhuis in? De branchevereniging van ziekenhuizen wil vanwege de lopende onderhandelingen geen reactie geven, maar duidelijk is wel dat er nog flinke onrust is onder ziekenhuisbestuurders. Wil minister Kuipers bezuinigen op de wijkverpleging?Het antwoord hangt af van aan wie je het vraagt. De wijkverpleging krijgt in 2026 3,5 procent méér  dan nu. Maar, en daar zit de angel, eerst wordt  het budget met 600 miljoen euro naar beneden bijgesteld. Zo gaat het budget  in die jaren met  driehonderd miljoen omlaag, maar wordt er in 2026 toch meer uitgegeven dan nu. Hoe zit dit? Het  ministerie trekt een  zogeheten onderbesteding van het budget af, geld dat afgelopen jaren niet is uitgegeven aan de sector.  „Verzekeraars hebben de wijkzorg behoorlijk afgeknepen, waardoor een deel van het geld niet is uitgekeerd”, zegt een woordvoerder van V&VN, de beroepsvereniging van verpleegkundigen, die  de huidige versie van het rapport niet steunt.  Volgens de woordvoerder  worden wijkverpleegkundigen nu afgerekend op die onderbesteding, bovendien zou er mede door corona zoveel geld op de plank zijn blijven liggen. „Juist in de wijkzorg groeit de zorgvraag. Wij behandelen steeds meer mensen en ze zijn steeds zieker, bijvoorbeeld omdat ze   later naar het verpleeghuis gaan. Dat komt allemaal bij de wijkzorg terecht.” De V&VN wil dat de herberekening van 600 miljoen van tafel gaat. De Landelijke Huisartsen Vereniging (LHV) durft het al te zeggen: wat er nu ligt, verdient nog geen handtekening van huisartsen.  Onder huisartsen was afgelopen dagen veel onrust, omdat ook daar sprake zou zijn van een bezuiniging. Net als bij de wijkverpleging ging het ook hier om het bijstellen van het budget met geld dat op de plank is blijven liggen, in dit geval 100 miljoen. Maar doordat de uitgaven aan huisartsenzorg flink mogen groeien komen er netto toch vele honderden miljoenen bij. Toch vindt de branchevereniging die bijstelling oneerlijk: zorgverzekeraars hadden dat geld gewoon moeten besteden aan huisartsenzorg, vinden zij.  Huisartsen zijn er vooral voor beducht dat beloften uit het IZA in de praktijk   te vaag zijn. Dat er bijvoorbeeld opnieuw beloofd geld op de plank blijft liggen. Zo staat in het IZA dat er meer tijd komt voor de patiënt, een langgekoesterde wens van huisartsen. Maar,  zegt de branchevereniging, dat stond ook in het vorige hoofdlijnenakkoord en toen kwam er niets van terecht. Huisartsen willen nu de „concrete garantie” dat meer tijd voor de patiënt al in 2023 mogelijk is voor alle praktijken. In het IZA staat  dat de zorg „een opgave heeft om te verduurzamen”. Maar  hoe, dat blijft in het midden. Het IZA  gaat er niet veel verder op in en  verwijst naar   de volgende editie van de Green Deal: zorgorganisaties en het ministerie  leggen   om de paar jaar (vrijblijvende)  duurzame ambities met elkaar vast. De zorg worstelt met verduurzaming.  Zo bleek uit onderzoek in het Radboud UMC in Nijmegen dat  bij een hartoperatie gemiddeld 27 kilo  afval wordt geproduceerd. Simpele handelingen zoals het scheiden van plastics van restafval gebeuren  nog lang niet overal.  De noodzaak om te vergroenen wordt niet genoeg gevoeld.  Verzekeraars sturen op goedkope behandelingen.  En wegwerpspullen zijn vaak goedkoper dan  herbruikbare varianten.     In een opiniestuk in NRC  schrijven onder meer Diederik Gommers, voorzitter van de beroepsvereniging van IC-artsen,  dinsdag dat zolang duurzaamheid  niet serieuzer wordt genomen  en er structureel geld voor komt, verduurzaming een „vrijblijvend hobbyproject” blijft. Minister Kuipers wil op verschillende manieren  ongecontracteerde zorg (als zorgaanbieders en -verzekeraars geen contract sluiten) terugdringen. Ongecontracteerde zorg wordt vaak gezien als duur, ondoelmatig en gevoelig voor fraude. Verzekeraars mogen bij ongecontracteerde zorg de rekening  maar  deels (bijvoorbeeld voor 80 procent) vergoeden. Tot dusver mochten zorgverleners (zoals een psycholoog zonder contract)   dit verschil zelf ophoesten voor de patiënt. Ze konden als het ware een ‘korting’ geven, die straks, als een van de IZA-maatregelen  tegen ongecontracteerde zorg, niet meer gegeven mag worden.   Zelf altijd de  portemonnee moeten trekken maakt het extra onaantrekkelijk om naar een zorgaanbieder zonder contract te gaan. Volgens Ger Jager, van de Stichting Handhaving Vrije Artsenkeuze, is het een  „enorme inbreuk op de vrije artsenkeuze”. „Het is een manier om zorgverzekeraars machtiger te maken. De meeste zorgaanbieders willen dolgraag een contract afsluiten met verzekeraars, maar die vinden dat ze al voldoende zorg hebben ingekocht. In de praktijk is dat niet genoeg.” In het zorgakkoord staan veel goede voornemens.De druk op zorg zou bijvoorbeeld moeten worden verlicht doordat  mensen   gezonder en veiliger zouden gaan leven. Gemeenten moeten zich meer  gaan bekommeren om preventie – onduidelijk blijft hoe dit structureel wordt gefinancierd. Geestelijke gezondheidszorg zou bij lichte problematiek waar dat kan digitaal moeten worden aangeboden  of zelfs via online „zelfhulpmodules”. De praktijk is dat de zorg door personeelstekort uit zijn voegen barst en dat door corona nog   honderdduizend tot honderdtwintigduizend  extra mensen op de wachtlijst staan voor operaties. De  Sociaal-Economische Raad denkt   dat in 2040 ongeveer twee miljoen zorgmedewerkers nodig zijn, in plaats van de huidige 1,4 miljoen. Directeur Bart Berden van het  Elisabeth-TweeSteden Ziekenhuis  in Tilburg, noemde het IZA in dagblad Trouw „meer vroom dan realistisch”. Door inflatie komt er  „een loongolf aan in de zorg” en het is zeer de vraag waar dat geld vandaan moet komen.  Hoe gaat het kabinet een zorginfarct voorkomen?In het IZA wordt  voorgesorteerd op nieuwe wet- en regelgeving voor meer ‘passende zorg’ (minder overbodige behandelingen), maar  de precieze  invulling is  onduidelijk.  De ongemakkelijke waarheid is volgens Berden dat  artsen en verpleegkundigen niet meer alles kunnen doen en vaker „nee” zullen verkopen,  „maar die boodschap vindt het kabinet te moeilijk”. Dat leidt volgens hem uiteindelijk  tot ergernis in de spreekkamer.||https://www.nrc.nl//nieuws/2022/08/22/gaat-de-zorg-wel-tekenen-voor-dit-zorgakkoord-2-a4139605
2022-08-23||‘Wij moeten raketten op zee verdedigen en het op land aan Duitsland en België overlaten’, zegt de defensiespecialist||Van kogels tot kruisraketten en van onderzeeboten tot onbemande vliegtuigen – aangespoord door de oorlog in Oekraïne investeert Nederland de komende jaren miljarden euro extra in de krijgsmacht. Daarbij gaat het geld naar te veel verschillende dingen, vindt defensiespecialist Dick Zandee, die pleit voor meer specialisatie en samenwerking in Europa,  „Daarmee is ook echt een wereld te winnen. Defensiegelden worden dan veel doelmatiger besteed, zodat je meer bang for your buck kan krijgen.” Als voorbeeld noemt Zandee, onderzoeker bij Instituut Clingendael, de voorgenomen aanschaf van systemen voor raketverdediging. „Het is merkwaardig dat we dit zowel op land als op zee willen doen. De marine wil dit al jaren – er was alleen nooit geld voor – en heeft al geïnvesteerd in radar. Het is dus logischer het alleen op zee te doen en dan met de Belgen en  Duitsers af te spreken dat zij de landgebonden raketsystemen voor hun rekening nemen.” De verdeling van de raketten is een van de voorstellen  voor Europese defensiesamenwerking en -specialisatie, die Zandee met een collega doet in een onlangs verschenen rapport. Naast bijvoorbeeld het idee  op Woensdrecht al het onderhoud te gaan doen aan de Reaper-drones die Europese landen aan het kopen zijn. En de suggestie om samen met de Belgen, Duitsers, Noren en Britten te patrouilleren op de Noordzee. Meer militaire samenwerking en specialisatie is in Europa al een lang een politieke wens, die door de Oekraïne-oorlog alleen maar sterker is geworden. De Europese landen hebben tegelijkertijd hun uitgaven aan de krijgsmacht met tientallen miljarden euro’s opgeschroefd. Inmiddels staan ze allemaal in de rij bij dezelfde defensiefabrikanten– van munitie tot F-35-vliegtuigen. De politieke en ambtelijke top in Den Haag voelt ook wel voor ‘taakspecialisatie’. Tegelijkertijd komt de specialisatie nog niet van de grond, niet in Europa en ook niet in Nederland. Al in 2020 vroeg de Tweede Kamer het ministerie van Defensie om wat op papier te zetten over specialiseren en samenwerken. Dat is nog niet gebeurd; de Tweede Kamerbrief komt volgens het departement pas „later dit jaar”.  Dat het zo lang duurt, komt mogelijk door de weerstand in militaire kringen. Daar is, vrij naar een Duits gezegde, het parool: als ik ‘specialisatie’ hoor, ontgrendel ik mijn pistool.  Waardoor is specialisatie onder militairen zo’n taboe? „Dat komt vooral doordat politici in het verleden ‘taakspecialisatie’ gebruikten als een manier om bezuinigingen op de krijgsmacht te verkopen als iets acceptabels. Bij echte specialisatie geeft een land een taak op en neemt een ander land die over, maar dat is in werkelijkheid nooit gebeurd. Er werden geen afspraken gemaakt over een uitruil. Die was vaak ook niet mogelijk, doordat andere landen tijdens een recessie vaak ook moesten bezuinigen. Militairen vinden het afschaffen van taken bovendien pijnlijk. Het kost materieel, personeel en slagkracht. Het verlaagt in hun ogen de status van de krijgsmacht.” Munten jullie daarom alternatieve termen als excelling capabilities? „Nou ja, we proberen specialisatie minder omstreden te maken door de nadruk te leggen op de vraag: hoe kan een land excelleren? Daarover willen we het gesprek op gang brengen met dit rapport. Dat doen we door te laten zien dat er in de praktijk al veel vormen van specialisatie zijn ontstaan in de afgelopen decennia. Een puur voorbeeld daarvan is wat Nederland en België doen met de marine, onder de vlag van BeNeSam. Ze  doen samen de  training van het personeel en het onderhoud van de schepen, waarbij Nederlanders de lead hebben bij de fregatten en  de Belgen bij de mijnenvegers. Dat ís specialisatie, maar betrokkenen noemen het liever samenwerking.” Wanneer is ‘samenwerking’ eigenlijk ‘specialisatie’? Historicus Dick Zandee (1958) is hoofd onderzoeksafdeling ‘veiligheid’ van Clingendael. Hij was reserve-officier bij de krijgsmacht. Voor de NAVO hield  hij zich bezig met Bosnië. Tussen 1998 en 2000 werkte hij als onderzoeker bij Clingendael. Daarna werkte hij enkele jaren in Brussel, onder meer als hoofd planning en beleid bij de European Defense Agency. In 2011 keerde hij terug bij Clingendael. Het rapport Specialising in European defence, To choose or not to choose schreef hij met Adája Stoetman.  „Als je binnen een samenwerking deels of geheel afhankelijk wordt van een ander. De Nederlanders en de Duitsers hebben samen een tank-eenheid. In principe zou Nederland  het eigen tankeskadron uit die eenheid kunnen halen –  al is de kans dat het gebeurt nihil. Onze luchtmobiele brigade valt onder de Duitsers, maar kunnen we ook zelfstandig inzetten. Dat is geen specialisatie. BeNeSam is dat wel, doordat de Nederlanders en Belgen bij de marine deels echt van elkaar afhankelijk zijn.” Zijn er voorbeelden waarbij landen volledig afhankelijk zijn van elkaar? „Die hebben we niet gevonden. De meest verregaande vorm van specialisatie, waarbij je iets helemaal niet meer doet, is ook het moeilijkst.  Stel dat Nederland afscheid neemt van de gevechtshelikopters en daarvoor voortaan vertrouwt op Duitsland. Wie garandeert dat die beschikbaar zijn, als het erop aan komt? Misschien wel bij verdediging van het grondgebied, maar misschien niet bij uitzendingen. zoals in Mali. Daarom hebben we ons in het rapport verdiept in twee andere, minder  vergaande samenwerkingsvormen.” Welke? „De ene vorm is samenwerking bij de ondersteuning, zoals training en onderhoud. Het Belgisch-Nederlandse marinemodel kun je op veel plekken in Europa toepassen. De Duitsers en de Noren kopen nu samen onderzeeboten, die in fjorden en in de Oostzee kunnen. Die landen kunnen bijvoorbeeld afspreken om straks het onderhoud te doen in Noorwegen en alle trainingen in Duitsland.” We proberen specialisatie minder omstreden te maken door de nadruk te leggen op de vraag: hoe kan een land excelleren? En de andere samenwerkingsvorm? „Groepen landen, die samen een speciale taak op zich nemen. Denk aan landen als Nederland en België, die door hun ligging en havens cruciaal zijn voor het transport van Amerikaans materiaal in continentaal Europa.  Het idee voor die groep kreeg ik toen ik met mensen van defensie sprak over de mogelijkheid  om Nederland alleen raketverdediging op zee te laten doen. Ik kreeg de wind van voren. ‘Hoe moeten we de haven van Rotterdam verdedigen, als we geen eigen systeem op het land hebben?’ Dat was een goed punt, en toen bedacht ik het volgende: de Belgen beschermen op het land de havensteden  Antwerpen én Rotterdam, terwijl  wij de Belgen dekking op zee geven als dat nodig is.” Dus de geografie bepaalt mede waarin een land kan uitblinken? „Ja, plus de historie. Landen die dicht tegen Rusland aan liggen, zoals Polen, leggen de nadruk op de landmacht. Fransen en Britten zijn door hun koloniale verleden gericht op operaties ver weg; die zijn sterk op zee, met onder meer hun vliegdekschepen en nucleaire onderzeeboten. De sterke punten van Nederland zijn ontstaan doordat krijgsmachtdelen op zoek gingen naar iets waarin ze konden excelleren zoals onderzeeboten en Patriot-raketten. Het wordt wel tijd dat Nederland een beredeneerde afweging maakt van wat we zouden móeten doen. En wie bij specialisatie dan onze natuurlijke partners zijn.” Wie zijn dat? „Dat is lastig vast te stellen. Politiek is het belangrijk om veel te doen met de Fransen, maar met hen is de samenwerking vooral gericht op vredesoperaties in Afrika. Met de Baltische staten, Polen en Duitsland kunnen we goed samenwerken bij de NAVO-verdediging, die nu weer bovenaan de agenda staat vanwege de Russische agressie in Oekraïne.  Wij pleiten er wel voor een club landen niet te groot te maken. Zo doet Nederland nu in Woens-drecht het onderhoud aan de F-35, ook voor Italië. Nu veel landen extra F-35’s kopen, hebben de Noren ook een eigen onderhoudsfaciliteit opgezet en zijn er nu  weer twee. Daarom zeggen wij: begin met zijn tweeën, zoals wij met de Belgen hebben gedaan. Probeer daarna de club te vergroten.” Hoe komt het dat samenwerken ook bezuinigingen op defensie beperkt? „Doordat een bezuiniging op een gezamenlijke taak ook in het partnerland wordt gevoeld, waardoor politici daarin minder snel zullen snijden. Bezuinigingen liggen altijd op de loer. Het defensiebudget is nu gigantisch groot, maar als we straks een recessie krijgen gaat het mes er wellicht weer in. In de huidige situatie houd je dan veel mini-specialismen over. Met minder, maar grotere specialismen houd je tijdens een bezuinigingsronde je militaire slagkracht beter overeind.”||https://www.nrc.nl//nieuws/2022/08/22/wij-moeten-raketten-op-zee-verdedigen-en-het-op-land-aan-duitsland-en-belgie-overlaten-zegt-de-defensiespecialist-a4139603
2022-08-23||Wat zit er achter de escalatie van het conflict tussen Servië en Kosovo?||Anti-NAVO-retoriek. Ongefundeerde beschuldigingen van terreur en zuiveringen aan het adres van een buurland. En de belofte de eigen etnische minderheid over de grens te beschermen. De  zondagse televisietoespraak van de Servische president Aleksandar Vucic over de situatie in het grensgebied met  Kosovo heeft alle ingrediënten waar Kosovaren en internationale waarnemers buikpijn van krijgen. Servië heeft de in 2008 uitgeroepen onafhankelijkheid van haar voormalige provincie Kosovo nooit erkend.   „Wij kunnen geen kant op. We zijn in een hoek gedreven”, zei Vucic tijdens een als persconferentie verpakte speech in Belgrado. „Wij zullen onze mensen redden van vervolging en pogroms.” Hij beschuldigde „Albanezen” ervan „onze mensen te martelen om ze uiteindelijk te verdrijven (...)  van hun geboortegrond.”  Vucic ging los na een  mislukte ontmoeting met de Kosovaarse premier Albin Kurti in Brussel afgelopen week. Druk van de Europese Unie en de NAVO heeft geen deëscalatie van hun conflict kunnen forceren.  1 Wat speelt er tussen Servië en Kosovo? Formeel gaat de ruzie tussen de landen, die nu een jaar smeult en af en toe oplaait, over kentekenplaten. Kosovaren die Servië in willen rijden moeten daar al ruim een decennium een tijdelijk nummerbord voor aanschaffen. Kosovo kondigde vorig jaar aan diezelfde voorwaarde op te leggen aan  automobilisten met een Servisch kenteken. Servië veroordeelde dat  als  provocatie en onderdrukking van de Servische minderheid in Kosovo, die veelal in auto’s rijdt die in Servië zijn geregistreerd.  Ongeveer honderdduizend inwoners van Kosovo, vooral woonachtig in het noorden, identificeren zichzelf als Servisch. Kosovo telt bijna twee miljoen, overwegend etnisch Albanese, inwoners. In september vorig jaar dreigde de situatie te exploderen.  Er werden wegblokkades opgeworpen en overheidsgebouwen in brand gestoken. Beide landen stuurden militairen naar de grens. De Servische minister van Defensie besloot samen met de Russische ambassadeur in Belgrado de grens te ‘inspecteren’.  Na EU-bemiddeling bevroor Kosovo de maatregel afgelopen najaar en verviel de burenruzie weer in de  sluimerstand. Maar een  poging van Kurti om per 1 september  de nummerplatenwet alsnog in te voeren en zijn wens Servische Kosovaren een Kosovaars identiteitsbewijs te laten gebruiken, zorgt de afgelopen weken opnieuw voor plaatselijke relletjes en felle teksten uit Belgrado en Pristina. Kurti  heeft Vucic al „kleine Poetin” genoemd. 2 Wat speelt er op de achtergrond? Naast wederzijds wantrouwen delen Servië en Kosovo ook frustratie over de Europese Unie. Kosovo voelt zich aan het lijntje gehouden en het enthousiasme voor EU-toetreding in Servië is behoorlijk  bekoeld. Het land richt zich onder Vucic steeds sterker op China en Rusland en is naast Wit-Rusland het enige Europese land dat geen sancties steunt tegen Moskou vanwege de invasie van Oekraïne.  Het zijn die oorlog en Vucic’ affiniteit met Moskou die elk conflict op de Westelijke Balkan op dit moment een extra dreigende lading geven. Zowel wat betreft Kosovo als Bosnië, waar over zes weken verkiezingen zijn, wordt gevreesd voor etnisch Servische stokebranden die met steun van Vucic problemen veroorzaken. En  zelfs voor Servische troepen. Al is het maar om de aandacht van de internationale gemeenschap af te leiden van de  oorlog in Oekraïne. 3Wat zijn de internationale reacties op het conflict? De vierduizendkoppige NAVO-macht in Kosovo heeft extra militairen naar het noorden gestuurd. Secretaris-generaal Jens Stoltenberg kondigde aan in te zullen grijpen „als de stabiliteit op het spel wordt gezet”. Maar diplomatieke pogingen om Vucic’ nationalistische retoriek in te tomen of Kurti’s ontijdige maatregelen uit te stellen, brengen voorlopig niets teweeg. Als dat tot volgende week donderdag zo blijft, zal ter plekke zeker opnieuw de vlam in de pan slaan. Toch wordt internationaal en in Servië betwijfeld dat Vucic, die al acht jaar aan de macht is, zijn politieke leven op het spel zal zetten door een buurland  aan te vallen zoals Poetin dat bij Oekraïne heeft gedaan. Blijven stoken, nationalistische speeches geven en op de rand van de afgrond terugkrabbelen wordt waarschijnlijker geacht. „Kan Servië de Rubicon oversteken met een leeg geweer?”, schrijft de hoofdredacteur van het weekblad Vreme retorisch. „Vucic’ bedoeling is om de indruk achter te laten dat zijn vastberadenheid brandstichting en pogroms verhinderde.”||https://www.nrc.nl//nieuws/2022/08/22/escalatie-tussen-servie-en-kosovo-a4139600
2022-08-23||Voor het eerst veiling Russisch superjacht: schatting 75 miljoen. En de megajachten in Nederland?|| Een 3D-bioscoop. Een fitnesszaal. Een loungeruimte annex dansvloer. Twee zwembaden. Zes luxe gastenverblijven. En een master bedroom met zicht op de sterrenhemel. Het 72 meter lange superjacht Axioma „heeft het allemaal”, in de woorden van het Britse veilinghuis Howe Robinson Partners. Liefhebbers van gouden deurknoppen en trapleuningen  kunnen zeker  hun hart ophalen. De Axioma gaat dinsdag in Gibraltar onder de hamer. Het is de eerste keer sinds de Oekraïne-inval dat het in beslag genomen bezit van een Russische oligarch geveild wordt.  Eigenaar Dimitri Pumpyansky staat sinds maart dit jaar op de Europese, Amerikaanse en Britse sanctielijsten vanwege zijn nauwe banden met president Vladimir Poetin. Volgens de Europese Unie behoort hij tot een groep van 36 prominente zakenlieden die op 24 februari – de dag van de inval – met Poetin in het Kremlin sprak over de impact van eventuele sancties voor het Russische zakenleven. De 58-jarige Pumpyansky is eigenaar van TMK, een concern dat stalen pijpleidingen aan de olie- en gasindustrie in Rusland levert. De Britse overheid schat zijn privévermogen op 2,1 miljard euro. De autoriteiten in Gibraltar namen het privéjacht van Pumpyansky eind maart in beslag, en gaven eerder deze zomer toestemming het te veilen. Volgens de Britse krant The Guardian gebeurt dat op verzoek van de Amerikaanse bank JPMorgan: Pumpyansky zou een lening van  20 miljoen dollar niet op tijd hebben terugbetaald.  Het schip, dat in 2013 in opdracht van de oligarch in Turkije werd gebouwd, is volgens deskundigen rond de 75 miljoen euro waard. Maar volgens veilingmeester Nigel Hollyer schrikt dat prijskaartje potentiële kopers niet af. Meer dan dertig geïnteresseerden zouden de afgelopen weken speciaal naar Gibraltar zijn gevlogen om de Axioma te inspecteren. „Dat zijn mensen van over de hele wereld, die boten van vergelijkbare grootte bezitten of hebben gehad”, zei Hollyer tegen The Guardian. Dat het de bedoeling is het miljoenenjacht in één dag te veilen, verhoogde volgens de veilingmeester de interesse. „Mensen zijn ervan overtuigd dat ze een koopje kunnen doen.” Sinds de Oekraïne-inval namen internationale autoriteiten voor vele miljarden aan Russische bezittingen in beslag. Het Verenigd Koninkrijk had eind maart al voor 150 miljard pond (177 miljard euro) tegoeden van oligarchen en hun familieleden bevroren. De Amerikaanse overheid nam voor 30 miljard dollar (30 miljard euro) Russisch bezit in beslag. In de Europese Unie gaat het tot nu toe om 13,8 miljard euro aan jachten, villa’s, bedrijven en banktegoeden van gesanctioneerde Russen en hun families. Nederland reageerde aanvankelijk traag op de ingestelde sancties. Zo had de Kamer van Koophandel al begin maart een overzicht gemaakt van mogelijke Russische bezittingen in Nederland, maar die data bleven in Den Haag meer dan een maand op de plank liggen, schreef NRC eerder. Pas na het aanstellen van sanctiecoördinator Stef Blok kwam de opsporing van eigendommen van gesanctioneerde Russen beter op gang.  Inmiddels heeft de douane in Nederland 26 jachten aan de ketting gelegd, met een totale waarde van ruim 1,6 miljard euro. Twee van die jachten zijn zeker eigendom van een Rus op de sanctielijst. Van de overige exemplaren wordt de link met de sanctielijst nog nader onderzocht, meldde minister Wopke Hoekstra (Buitenlandse Zaken, CDA) onlangs aan de Tweede Kamer.   Of de twee jachten met een gesanctioneerde eigenaar ook in Nederland onder de hamer gaan, kon een woordvoerder van de douane maandag niet zeggen. Hoe dan ook zou een eventuele veiling  waarschijnlijk minder opbrengen dan de Axioma in Gibraltar: volgens minister Hoekstra gaat het in Nederland om twee “relatief kleine vaartuigen” met een gezamenlijke waarde van 1 miljoen euro.  De Nederlandse investeringsmaatschappij Parcom heeft een minderheidsbelang genomen in de Friese jachtenbouwer Wajer, zo maakten beide partijen afgelopen vrijdag bekend. De omzet van familiebedrijf Wajer groeide in de afgelopen twee jaar van 40 naar 100 miljoen euro. Wajer denkt met Parcom aan boord snel verder te kunnen groeien. Eerder nam Parcom al een belang in een andere jachtenbouwer, Royal Huisman. Mededingingsautoriteit ACM moet de investering nog goedkeuren.  ||https://www.nrc.nl//nieuws/2022/08/22/voor-het-eerst-veiling-russisch-superjacht-schatting-75-miljoen-en-de-megajachten-in-nederland-a4139596
2022-08-23||Nederland steunt Oekraïne met nog eens 80 miljoen euro||Nederland gaat nog eens 80 miljoen geven aan Oekraïne. Dat hebben ministers Liesje Schreinemacher (Buitenlandse Handel en Ontwikkelingssamenwerking, VVD) en Kajsa Ollongren (Defensie, D66) maandag toegezegd tijdens een verrassingsbezoek aan de Oekraïense hoofdstad Kiev, meldt Defensie in een persbericht.  Het grootste deel van het geld (65 miljoen) is bedoeld voor de wederopbouw van Oekraïense steden. Hiermee kunnen bijvoorbeeld Nederlandse bedrijven worden gefinancierd die de infrastructuur, zoals bruggen en wegen, in Oekraïne willen herstellen. Ook wordt 10 miljoen euro vrijgemaakt voor het opruimen van mijnen en andere explosieven. De Nederlandse wapenhulp aan Oekraïne gaat door, beloofde minister Ollongren. Nederland leverde al voor 210 miljoen euro aan militaire goederen. In het najaar gaat vermoedelijk opnieuw een forensisch team van Defensie naar Oekraïne om bewijsmateriaal te verzamelen van Russische oorlogsmisdaden. Het Internationaal Strafhof coördineert die missie.||https://www.nrc.nl//nieuws/2022/08/22/nederland-steunt-oekraine-met-nog-eens-80-miljoen-euro-a4139584
2022-08-23||Is er nog een toekomst voor de ‘bieb’?||Het gebouw van de Bibliotheek Venlo stamt uit 1964, maar Bart Haenens lidmaatschap dateert van voor die tijd. Ik denk dat ik op mijn achtste voor het eerst een boek leende”, vertelt de 75-jarige. „Volgens mij ging het toen allemaal van de kerk uit.” Boeken leent hij nog altijd. „Het moet wel binding hebben met de werkelijkheid. Vooral de Tweede Wereldoorlog interesseert me.” Af en toe gaat Haenen  even aan de leestafel zitten, om  kranten te lezen. Jongere mensen ziet hij  niet of nauwelijks. „Die lezen sowieso weinig van papier. Mijn eigen kinderen doen het ook met een e-reader.” Van extra activiteiten maakt Haenen geen gebruik. „Al lijkt de cursus computervaardigheid me wel nuttig. Ik kijk ernaar uit te beginnen.” Eind 2021 hadden de Nederlandse bibliotheken gezamenlijk 3,4 miljoen leden, 80.000 minder dan een jaar ervoor,  blijkt uit cijfers van de Nationale Bibliotheek die persbureau ANP/Local Focus op een rij zette. De teruggang is al jaren gaande. Onder de Friezen zijn de biebpasjes het  wijdst verbreid: 273 van de 1.000 Friezen zijn lid. Het laagst scoren de Limburgers met 146 leden per 1.000 inwoners. Dat is deels terug te voeren op  laaggeletterdheid in Limburg (onder meer een gevolg van een lager opleidingsniveau). Kerkrade en Venlo zijn de gemeenten in Limburg met het hoogste percentage laaggeletterden (respectievelijk 25 en 23 procent). Het landelijk gemiddelde is 11,9 procent.  Geja Olijnsma, directeur-bestuurder van de Bibliotheek Venlo, zegt „niet zo bezig te zijn met ledenaantallen”. 2021 was sowieso een „raar jaar”, waarin de instelling 156 dagen gedwongen dicht moest blijven.  Natuurlijk ziet Olijnsma het liefst zoveel mogelijk mensen die komen lenen, maar net als bij andere bibliotheken gaat het steeds meer om aantallen gebruikers in plaats van aantallen leden. In de gemeente Venlo is het streven om van 20.000 leden nu (het aantal liep in 2021 met 15 procent terug) te gaan naar 40.000 gebruikers. De bibliotheek is al jaren veel meer dan een uitgifte- en innamepunt van boeken, benadrukt de directeur. „Kinderen die een steuntje in de rug kunnen gebruiken op het gebied van taal en algemene ontwikkeling krijgen hier op woensdagmiddagen extra begeleiding. Eenzame buitenlandse studenten ontmoetten elkaar hier in coronatijd, deden onder meer bordspelletjes. We deden een proef als  informatiepunt digitale overheid, inmiddels in het hele land  ingevoerd. Ouderen die moeite hebben met de computer kunnen zogenaamde klik- en tikcursussen volgen.”  Speerpunten zijn volgens haar: mensen levenslang laten leren, de digitale wereld ontsluiten, en mensen naar de boeken en andere leenbare items trekken. De 37 basisscholen hebben inmiddels allemaal hun  eigen bibliotheken waaruit geleend kan worden Bibliotheek Venlo begint al vroeg met het wijzen op het belang van lezen en de strijd tegen laaggeletterdheid en ontlezing. Op consultatiebureaus zijn ‘Boekstart-coaches’ aanwezig om te wijzen op het belang van vroeg beginnen met taalvaardigheid. Olijnsma: „We wilden achter de voordeur komen,  zo bereik je alle ouders.” Omdat die niet allemaal met hun kinderen naar de vestigingen komen, brengt de bibliotheek de boeken naar de kinderen. De 37 basisscholen in de gemeente hebben inmiddels allemaal hun eigen bibliotheken waaruit geleend kan worden. „Die lijn zetten we ook door in het voortgezet onderwijs en vanaf dit schooljaar hebben ook drie instellingen van Gilde Opleidingen (mbo) hun eigen bibliotheek in huis.”    Bij lokale overheden ziet Olijnsma de laatste jaren herwaardering voor het belang van bibliotheken. „Dik tien jaar geleden moesten gemeenten scherp bezuinigen en kwam op veel plekken de bibliotheken in het vizier. Daar is men nu enorm van teruggekomen. Omdat veel duidelijker wordt welke maatschappelijke en educatieve rollen die allemaal kunnen vervullen.” Foto Chris Keulen
 Olijnsma pakt met de Venlose bibliotheek graag allerhande maatschappelijke taken op. De instelling draait ook geregeld mee met allerlei experimenten. Maar ze stoort zich wel aan het gemak waarmee andere betrokkenen het laten liggen. „Oost-Europeanen die voor werk naar hier worden gehaald en waar verder weinig tot niets voor wordt gedaan. Terwijl een deel van hen toch echt blijft. Dan maak je dezelfde fouten, als decennia geleden met de gastarbeiders. Uit onderzoeken blijkt ook werkgevers hier in de regio het minst doen aan opleidingen voor hun werknemers van alle bedrijven in Nederland. Dat vind ik niet uit te leggen: taalvaardigheid en blijven leren is ook in hun belang.” Ondertussen hebben sommige mensen geen school of baas nodig om te komen. Op  de kussens van een bank op de kinderafdeling bladert Tanja Claessen door het kabouterboek van Rien Poortvliet. Haar zoontje van zes jaar bekijkt een boek over andersoortige dwergen, de smurfen. Verderop zoekt haar zoon van tien iets van zijn gading in de bak met strips. Die leest zelf, „maar wordt ook nog graag voorgelezen”. Claessen zweert bij de bibliotheek: „Als je leent, mag een boek ook eens tegenvallen. Dan breng je het gewoon weer terug.”||https://www.nrc.nl//nieuws/2022/08/22/in-limburg-heeft-bieb-minste-leden-a4139585
2022-08-23||Anthony Fauci stopt in december als adviseur van het Witte Huis||Het is geen pensioen, zegt de 81-jarige Anthony Fauci, wel de „volgende fase” in zijn carrière. De medisch adviseur van het Witte Huis die een grote rol speelde in de Amerikaanse bestrijding van het coronavirus, stopt in december met zijn verschillende bestuursfuncties om „de volgende generatie van wetenschappelijke leiders te inspireren”. Fauci heeft een halve eeuw voor de Amerikaanse overheid gewerkt. Vorige maand zei Fauci nog dat hij van plan was in 2025 te stoppen, aan het eind van de presidentstermijn van Joe Biden. Maandag zegt hij in een interview met The New York Times dat hij de tijd waarin hij nog gezond en energiek is wil gebruiken om zonder overheidsfunctie dingen te doen als reizen en schrijven. Fauci stopt onder andere als directeur van onderzoeksinstituut NIAID, vergelijkbaar met in Nederland de functie van Jaap van Dissel als directeur infectiebestrijding bij het RIVM. Met de uitbraak van de coronapandemie werd Fauci internationaal bekend vanwege zijn optredens op persconferenties. Daar deed hij geregeld uitspraken die niet strookten met de standpunten van de toenmalige president Donald Trump. „Dat moest ik doen om mijn eigen integriteit te bewaren”, zei Fauci vorig jaar tegen The New York Times. Het leidde tot botsingen, onder andere toen Trump in april 2020 de hashtag #FireFauci, ontsla Fauci, retweette. „Dat was gewoon Trump die ‘Trump’ deed”, aldus Fauci.  Toch was de coronacrisis niet het moment waarop Fauci bij veel Amerikanen bekend werd. „Fire Fauci” werd volgens The Washington Post ook al geschreeuwd ten tijde van de aidsepidemie van de jaren tachtig, door activisten die wilden dat experimentele behandelingen toegankelijk werden voor kwetsbare groepen. Onder druk van de actievoerders breidde Fauci de behandelingen uit. Later was Fauci ook actief bij virusuitbraken als ebola en de Mexicaanse griep. Ondanks zijn werk als onderzoeker en adviseur bleef hij wekelijks in het ziekenhuis werken. Joe Biden eert het werk van Fauci maandag in een verklaring: „Dankzij Fauci’s vele bijdragen aan volksgezondheid zijn levens in de VS en rond de wereld gered.”||https://www.nrc.nl//nieuws/2022/08/22/anthony-fauci-stopt-na-halve-eeuw-als-adviseur-van-het-witte-huis-a4139581
2022-08-23||Het gepuzzel om ruimte in Amsterdam kent geen winnaars||„Welkom in ons huis. Zij die scoren gaan groeten U”. De grote, zwierige slogan op de muur van het clubhuis is het eerste wat je ziet als je het terrein oploopt van DWS. Maar het huis is verlaten.  Drie maanden geleden speelde de voetbalclub voor het laatst  op de velden van sportpark Spieringhorn, dat 49 jaar lang het thuishonk was. De thuiswedstrijden worden vanaf dit  seizoen gespeeld in sportpark Sloten,  zes kilometer verderop. 
 De verhuizing vindt plaats „met het pistool op de borst”, zegt DWS-bestuurslid Stefan Wouter, terwijl hij eind juli vanuit het  ontruimde clubhuis uitkijkt over het trainingsveld, waar de selectie onder 23 jaar een avondtraining afwerkt. Ja, het vorige bestuur van de  club ging akkoord met de verplaatsing. Maar wat konden ze anders? Er was een grote  schuld bij de gemeente, en die was heel duidelijk: tijdelijk verkassen is de enige optie om van de schuld af te komen.  DWS heeft een lange, trotse historie als volksclub in Amsterdam-West. Begonnen in 1907 als A.F.C. Door Wilskracht Sterk in de ruige Spaarndammerbuurt. Landskampioen betaald voetbal in 1964. Leverancier van vermaarde   voetballers als Rinus Israël, Rob Rensenbrink, Ruud Gullit en Frank Rijkaard. De sportieve ambitie van amateurclub DWS (circa 500 leden) is nog altijd enorm. „Wij leveren jeugdspelers aan alle grote betaaldvoetbalclubs”, zegt Stefan Wouter.  Het afgelopen seizoen, vertelt hij, zijn jongens naar Ajax, FC Groningen en FC Utrecht vertrokken. „Jonge spelers weten: DWS is een springplank.”  Jonge spelers weten: DWS is een springplank. Wij leveren aan alle grote profclubs jeugdspelers Stefan Wouter bestuurslid DWS Toch ging het de afgelopen  decennia niet goed met de vereniging. Weglopende leden, nauwelijks vrijwilligers, agressie op het veld, eindeloze bestuurswisselingen en heel veel achterstallige contributie.   Een torenhoge energieschuld – volgens Wouter door het slecht geïsoleerde clubhuis en verouderde lichtbakken op het hoofdveld – vormde het laatste zetje. Het vorige bestuur  sloot  een deal met de gemeente: de schulden werden kwijtgescholden  in ruil voor tijdelijke verhuizing. Sportpark Spieringhorn wordt de komende jaren ingrijpend verbouwd. Om die herinrichting mogelijk te maken moest één van de huurders  een tijdje weg. Dat werd DWS.  De casus    Spieringhorn laat zien hoe   ingewikkeld de puzzel met  schaarse  ruimte in Amsterdam is. Drie urgente kwesties strijden in  dit stuk stad om voorrang: woningbouw, klimaat en lichaamsbeweging. De gemeente wil ze alle drie tegelijk aanpakken. Maar  álle betrokkenen, niet alleen voetbalclub DWS, zijn ongelukkig over de manier waarop dat gebeurt.  Spieringhorn ligt nu nog aan de rand van Amsterdam. Een rommelig gebied op de grens van Geuzenveld en het Westelijk Havengebied, op tien minuten lopen van station Sloterdijk. Onder de buren bevinden zich een afvalpunt, een volkstuinencomplex, een Mercure Hotel en het islamitische Cornelius Haga Lyceum. In het gebied wordt druk gebouwd aan  Haven-Stad, een reusachtige nieuwe wijk. Om de  woningnood te lenigen moeten hier de komende decennia 40.000 tot 70.000 woningen komen, grotendeels  in het havengebied binnen de Ring A10 West. Aan de rand van sportpark Spieringhorn, net búiten de ring, verrijst nu de eerste fase van Haven-Stad. De eerste woontorens gaan al de lucht in. Ook het sportpark gaat op de schop. De gemeente wil Spieringhorn veranderen in een „kwalitatief hoogstaand stedelijk gebruiks- en verblijfsgebied”. Naast vernieuwde  velden en accommodaties moet Spieringhorn een stadspark worden, waar huidige en toekomstige bewoners kunnen wandelen, picknicken en hun hond uitlaten. Er komen „informele sport-, speel- en beweegmogelijkheden”, een sporthal en een schoolgebouw. En dat alles „energieneutraal” en met een „robuuste ecologische rand met water en groen”.  Eind vorig jaar ging de gemeenteraad akkoord met de plannen. Over die plannen zijn de  huidige gebruikers van het sportpark – twee voetbalclubs, één hockeyclub –  heel slecht te spreken. Hun belangrijkste kritiek: de gemeente gebruikt Spieringhorn voor het oplossen van andere problemen (woningnood, verduurzaming, gebrek aan groen) – en dat gaat ten koste van de sport.    De andere voetbalclub op Spieringhorn heet SDW (Sterk Door Wilskracht) - de naam leidt nogal eens  tot verwarring met DWS. Tot een jaar of tien geleden stond SDW er, net als DWS, beroerd voor. Sindsdien heeft SDW een wederopstanding beleefd. Er zit een capabel bestuur, de club is schuldenvrij. Het ledenbestand (nu ruim 800) „groeit met 10 tot 15 procent per jaar”, zegt bestuurslid René Kamerling. SDW krijgt in de plannen van de gemeente vijf velden toebedeeld. Die zullen ze, net als het clubhuis, moeten delen met DWS. En dat terwijl de clubs, zoals Kamerling het beleefd formuleert, „qua bloedgroep totaal niet bij elkaar passen”. Waar DWS de nadruk legt op presteren en het klaarstomen van jong voetbaltalent, noemt SDW zichzelf een „familieclub”, waar plezier en sportiviteit voorop staan.   Die positieve sfeer leverde  SDW een enorme aanwas aan jonge leden op, zegt Kamerling. Alleen: op tweeënhalf veld kan de club al die leden straks nooit kwijt. „En dan zijn al die nieuwe woningen in Haven-Stad nog niet eens gebouwd.” SDW, zegt Kamerling, staat nu al vijf of zes jaar noodgedwongen „in de pauzestand”. Totdat de herinrichting begint, wil de gemeente niets doen aan het complex van de club, dat behoorlijk verouderd is en „nogal achenebbisj”, zegt Kamerling. „De energierekening bedroeg afgelopen seizoen 20 procent van onze begroting. Komend jaar zal dat het dubbele zijn. Daar zit voor ons heel erge pijn.” De derde speler op Spieringhorn: hockeyclub Westerpark. De opkomst van deze club toont aan hoe snel de bevolkingssamenstelling van Amsterdam verandert. Tot tien jaar geleden was een hockeystick in dit deel van de stad een curiosum. In Amsterdam-West speelde de jeugd, veelal arm en met een migratieachtergrond, voetbal  bij een van de clubs of op straat.  Hockeyen deed je in het Amsterdamse Bos, vlak bij de witte, welvarende enclave Amsterdam-Zuid. Door de stijgende huizenprijzen in Zuid en de binnenstad zijn veel hogeropgeleide  bewoners naar West getrokken. En dus kende de Amsterdamse Mixed Hockey Club Westerpark,  begonnen op de velden van de ter ziele gegane  voetbalcub Türkiyemspor, de afgelopen twaalfenhalf jaar een onstuimige groei. Op dit moment heeft de club vier velden en bijna 1.700 leden, „met honderden op de wachtlijst”, zegt oud-bestuurslid Eva Rutten.    Rutten houdt zich bij Westerpark exclusief bezig met de toekomstplannen voor sportpark Spieringhorn. Een aparte functionaris voor uitbreiding – qua financiën, lobby en dossierkennis heeft de vereniging  haar zaakjes uitstekend op orde. Rutten krijgt steun van „een team” van bestuurs- en civielrechtelijke advocaten en ging zelfs „in de leer” bij voetbalvereniging  AFC, die als een van de weinige clubs mocht blijven  aan de Zuidas.   En toch is ook Rutten ontevreden. Terwijl de hockeyclub uit zijn voegen barst, laat een extra veld  al vijf jaar op zich wachten, vanwege technisch malheur met een rioolpersleiding. Ook  is Westerpark tegen de beoogde verplaatsing naar de westzijde van het sportpark, waar  het vertrekkende DWS tot voor kort zat. „Zonde van het  geld en de energie”, aldus Rutten. Haar belangrijkste bezwaar, net als bij SDW en DWS: de gemeente perst  veel te veel functies en activiteiten in het sportpark. „De bedoeling is dat je straks op zaterdag gezellig komt barbecuen met je vrienden naast onze velden. Dat kan  op zich, maar in  Haven-Stad komt straks geen enkele andere, nieuwe  plek om te recreëren. Dus dat wordt héél erg druk.” De drie   huurders zijn  ook ongelukkig over hóé de gemeente de zaken aanpakt. Het ‘participatietraject’  over de plannen voor Spieringhorn was een „wassen neus”, zegt Stefan Wouter van DWS. De uitkomst stond vast, de  bezwaren en alternatieve plannen van de clubs werden  terzijde geschoven. „De gemeente is vooral  bezig de besluitvorming erdoorheen te drukken”, aldus Kamerling van voetbalclub SDW. „En als we onze problemen aankaarten bij de gemeente, krijgen we  te horen: ‘daar gaat onze afdeling niet over’.” Eva Rutten van hockeyclub Westerpark: „De gemeente praat al twee jaar niet meer met de clubs gezamenlijk. Dat is kwalijk.” Het inmiddels verlaten clubhuis van voetbalvereniging DWS op sportpark Spieringhorn in Amsterdam Nieuw-West. Foto Simon Lenskens
 Ook de Sportraad Amsterdam, een onafhankelijk adviesorgaan van de gemeente, is kritisch over Spieringhorn. De plannen van de gemeente staan symbool voor wat er overal in Amsterdam gebeurt, zegt Julius Egan van de Sportraad. Er wordt de komende jaren als een dolle gebouwd in de stad en dat is goed, vindt hij. Maar voor al die nieuwe bewoners wordt geen ruimte ingetekend om te sporten. „In de plannen voor Haven-Stad is concreet nog niet één extra vierkante meter gereserveerd voor sport en beweging. En te weinig meters voor groen. Dan moet je al die voorzieningen  op elkaar stapelen op bestaande plekken.” Sport en recreatie, zegt Egan, „kunnen elkaar versterken, bijvoorbeeld als het leidt tot een intensiever gebruik van de velden overdag. Maar ze gaan niet altijd hand in hand. Sport is meer dan alleen een leuk tijdverdrijf, het is essentieel voor onze mentale en fysieke gezondheid.  Je kunt niet al die behoeftes op die paar vierkante metertjes proppen. Het is een sportpark, geen stadspark.” Ook niet bepaald geruststellend, zegt Egan, is wat er te lezen valt in het nieuwe Amsterdamse coalitieakkoord. Vanwege de bezuinigingen wil het college de gemeentelijke sportnorm (het aantal vierkante meter sportruimte per woning) en groennorm (hoeveelheid groen per inwoner) gaan „samenvoegen en flexibiliseren”. Wordt kunstgras straks als ‘natuur’ meegeteld? Egan: „We wachten nog op de uitwerking hiervan. Maar het stadsbestuur wil er 10 miljoen euro mee besparen, dus dat kán niet positief uitpakken.” Niet alleen de sportlobby, óók de  bewakers van het Amsterdamse groen zijn ontevreden over wat er te gebeuren staat in  Spieringhorn. Eind vorig jaar verstrekte de Technische Advies Commissie Hoofdgroenstructuur (TAC) van de gemeente een negatief advies over de plannen. Belangrijkste reden: het nieuwe schoolgebouw dat is ingetekend midden in het sportpark. „Stedelijke functies” zoals een school, schreef de TAC, moeten gebouwd worden in de wijk waarvoor ze bedoeld zijn. Die kun je niet „afwentelen” op het bestaande groen. Het advies werd terzijde geschoven  door het stadsbestuur: de school komt er.   Bij DWS is de avondtraining van de selectie onder 23 jaar afgelopen. Eén voor één komen de spelers een boks geven aan hun trainer. Nog één weekje trainen, dan twee weken vrijaf – en dan begint het  seizoen weer voor DWS, op de nieuwe locatie. Het oude clubhuis is vrijwel ontruimd, alleen de bekers staan nog opgestapeld in de oude bestuurskamer. Die gaan straks ook in de opslagcontainer. Verheugen op het nieuwe onderkomen doet bestuurslid Stefan Wouter zich  bepaald nog niet. In principe is alles geregeld: DWS mag gebruik maken van de kantine en kleedkamers van buurclub Blauw-Wit en ook zijn er containers neergezet die dienen voor opslag   en ruimte voor de trainers. Maar  op sportpark Sloten, zes kilometer van Spieringhorn, is  DWS  straks  ontworteld – en dat zou de bescheiden ledengroei van de afgelopen jaren zomaar weer teniet kunnen doen. Het aantal opzeggingen valt mee tot nu toe, zegt Wouter. Maar blijft dat ook zo als het seizoen straks begonnen is? Van de jeugdspelers komt „zeker de helft” uit de buurt, uit Geuzenveld. De gemeente heeft beloofd  voor een pendelbus te zorgen, van het oude naar het nieuwe sportpark. „Maar het  risico bestaat”, zegt Wouter, „dat ouders het te veel gedoe vinden en na een tijdje toch liever kiezen voor een vereniging in de buurt.”     Als DWS wil, kan het over twee seizoenen terug naar sportpark Spieringhorn. Daar moet de club vóór Kerst een besluit over nemen, laat wethouder Sofyan Mbarki (Sport, PvdA) weten. Stefan Wouter  is sceptisch over een eventuele terugkeer.  „Vijf kunstgrasvelden voor twee voetbalclubs is echt te weinig. Dan  kom je  in de knel met trainingsuren en wedstrijden.”   Terugkeer of niet – het zou de gemeente „sieren” als ze bij die besluitvorming „een andere aanpak zouden hanteren dan bij de herontwikkeling van Spieringhorn”, zegt Wouter.   „Ik hoop dat de nieuwe wethouder meer betrokken is.”     De nieuwe wethouder Sofyan Mbarki (Sport, PvdA) laat weten dat hij het, „ook als oud-voetballer van DWS”, betreurt dat  de verenigingen op sportpark Spieringhorn „zich niet voldoende gehoord voelen”. „Ik begrijp dat er veel gevraagd wordt van de verenigingen bij deze herontwikkeling.” Volgens Mbarki zullen de sportclubs op Spieringhorn ,,niet verplicht” worden  ,,samen één clubhuis te delen”. De wethouder zegt zijn best te zullen doen  om DWS „zo goed mogelijk te laten landen” op de nieuwe locatie in sportpark Sloten.  Mbarki prijst de „belangrijke maatschappelijke rol” van sportclubs. Het is een van zijn „speerpunten” om te „investeren in het versterken van het verenigingsleven”. De komende tijd wil hij „in gesprek met de verenigingen om te kijken waar ze versterking en steun nodig hebben”. ||https://www.nrc.nl//nieuws/2022/08/22/harde-strijd-om-schaarse-ruimte-roemrijk-dws-moet-verhuizen-a4139582
2022-08-23||Zwaargewonde Nederlandse militair werd door een collega in de borst geschoten||De Nederlandse militair die afgelopen zondag zwaargewond raakte bij een wapenonderhoud in de Iraakse stad Erbil, is door een collega-militair in de borst geschoten. Dat heeft de Koninklijke Marechaussee maandag bekendgemaakt op Twitter. Dinsdag vliegt een team van zeven tot acht rechercheurs naar Irak om het incident te onderzoeken. De militair, onderdeel van de eenheid 11 Luchtmobiele Brigade, is na het incident per luchttransport en in „kritieke toestand” naar een militair ziekenhuis in de Iraakse hoofdstad Bagdad vervoerd. Hoe het nu met hem gaat, is niet bekend. Commandant der strijdkrachten Onno Eichelsheim schreef maandag op Twitter op de hoogte te zijn van de gewonde militair. „Mijn gedachten zijn bij hem, zijn familie en collega’s. Ik volg de situatie nauwlettend.” De 11 Luchtmobiele Brigade, die zo’n tweeduizend militairen telt, is een gevechtseenheid van de infanterie die relatief snel in te zetten is: binnen zeven tot twintig dagen wereldwijd. De brigade kan ingeschakeld worden om eigen grondgebied te verdedigen, of bijvoorbeeld voor rampenbestrijding of humanitaire hulp. De gewonde militair is onderdeel van een eenheid van 120 militairen die het vliegveld in het Noord-Iraakse Erbil verdedigt. Nederland is daar onder meer verantwoordelijk voor de veiligheid van personeel.||https://www.nrc.nl//nieuws/2022/08/22/zwaargewonde-nederlandse-militair-in-de-borst-geschoten-door-een-collega-a4139580
2022-08-23||‘Belachelijk snel ontslag’ van Sjors Ultee bij Fortuna Sittard||„Het is opvallend snel of beter gezegd: belachelijk snel”, zegt Mario Captein, directeur van vakvereniging Coaches Betaald Voetbal (CBV), over het ontslag van Sjors Ultee (35)  bij   Fortuna Sittard. De hoofdtrainer kreeg na drie verloren wedstrijden in de Eredivisie   zijn ontslag. Daarmee werd het record van   van deze eeuw geëvenaard van Alex Pastoor, die in 2013 bij NEC gedwongen moest vertrekken. „Voor het imago van de coaches in het betaald voetbal is dit natuurlijk niet goed”, stelt Captein.      Fortuna Sittard hield het maandag bij een korte mededeling op de website van de club. „Fortuna Sittard bedankt Sjors en Robby [Alflen, assistent]  voor hun enorme inzet en toewijding gedurende hun periode in Sittard”, viel er te lezen. Technisch manager Sjoerd Ars is   zich bewust  van de impact van het besluit. „Het is pijnlijk om zo vroeg in het seizoen al deze moeilijke beslissing te moeten nemen. We maken deze keuze niet enkel op basis van de laatste drie wedstrijden. We zien onvoldoende progressie in de ontwikkelingen van het team op verschillende vlakken. Daarin ontstond een groeiend verschil van inzicht waardoor wij dit besluit noodzakelijk achten in het belang van de club.”  Captein had op maandag even kort telefonisch contact met Ultee en   Alflen. „Het is gebruikelijk dat wij onze leden dan even benaderen om te vragen hoe het met ze gaat”, zegt de oud-voetballer van PSV, Helmond Sport en FC Eindhoven. „We vragen ze bijvoorbeeld of ze bij de ontbinding van het contract juridische bijstand nodig hebben. In Nederland is zo’n ontslag doorgaans snel geregeld omdat daarover meestal bepalingen in het contract zijn opgenomen.”     Captein weet als directeur van de vakbond voor coaches dat zijn leden altijd het risico lopen ontslagen te worden als de prestaties tegenvallen. Daarmee zal Ultee dit seizoen ongetwijfeld de eerste zijn in een rij van trainers. Twee jaar geleden werden veertien trainers in het Nederlandse betaald voetbal voortijdig weggestuurd. Vorig seizoen waren dat er twaalf. „Een ontslag is part of the job geworden. Ik maak me wel zorgen over de snelheid waarmee in Sittard nu de beslissing  is genomen”, zegt Captein via de telefoon. „Je kunt niet bepaald zeggen dat Ultee de tijd heeft gehad om teleurstellende resultaten recht te zetten. Maar wij gaan er helaas niet over. We kunnen dat slechts constateren.”  Captein kan niet overzien of Ultee het slachtoffer is geworden van een nieuwe wind die onder de Turkse voorzitter Isitan Gündat door de club waait. De Turks-Nederlandse ondernemers  Atilla Aytekin en Umut Akpinar van het game- en advertentiebedrijf Azerion, spelen een belangrijke rol. Door het instappen van de ondernemers is de begroting dit seizoen gegroeid  naar  9 miljoen euro. De verwachtingen bij Fortuna Sittard gingen omhoog zeker nadat de beroemde  Turkse spits Burak Yilmaz werd vastgelegd. Verder kwamen  de Turkse middenvelder Dogan Erdogan, de Spaanse aanvaller Inigo Córdoba en de  Braziliaanse verdediger Rodrigo Guth naar Limburg. Captein:  „Fortuna Sittard deed het vorig seizoen voor de winter ook niet zo goed, maar Ultee wist zich wel te handhaven. En daarmee werd de doelstelling gehaald. Dit seizoen zijn de ambities  kennelijk veel hoger.”  Het schokeffect dat een ontslag soms moet veroorzaken, is volgens Captein in de praktijk maar gering. „Uit onderzoek blijkt dat daar in veel gevallen helemaal geen sprake van is. Neem PEC Zwolle vorig jaar. Daar moest Art Langeler vertrekken toen zijn ploeg op de laatste plaats stond. Dick Schreuder nam het over en eindigde op de onderste plek in de Eredivisie. Schreuder  zit er nu nog”, legt Captein uit. „Er spelen vaak  allerlei zaken mee waar wij geen zicht op hebben.” De directeur van Coaches Betaald Voetbal houdt  nauwgezet in de gaten of clubs het ontslag  volgens de juiste regels afwerken. Zo dient Fortuna Sittard nu eerst de overeenkomsten met Ultee en Alflen af te handelen voordat er een nieuwe trainer kan worden vastgelegd. De andere assistenten van Ultee,  Jeroen Schepens en Dominik Vergoossen nemen voorlopig de  taken waar bij de nummer zeventien uit de Eredivisie. Zaterdagavond staat een uitwedstrijd tegen sc Heerenveen op het programma. Captein: „Deze trainers beschikken niet over de vereiste diploma’s en mogen het maximaal vier wedstrijden overnemen van Ultee.”   Ultee kwam als voetballer  niet verder dan de Utrechtse amateurs van DVSU. Hij volgde zijn eigen weg als coach in het betaald voetbal.   Anders dan veel trainers klom hij stap voor stap omhoog. Hij deed de Pabo, ging aan het werk  in het speciaal onderwijs, maar werkte intussen ook voor FC Utrecht. Van clinicmedewerker werkte hij zich in enkele jaren op tot assistent van toenmalig hoofdtrainer Rob Alflen. De afgelopen jaren waren hun rollen bij Fortuna Sittard omgedraaid. Tot maandag was Ultee  de jongste coach in de Eredivisie. Sjors Ultee is dit seizoen de eerste ontslagen trainer in de Eredivisie. Hij zag als coach van Fortuna Sittard de eerste drie wedstrijden   tegen Ajax, FC Twente en Cambuur verloren gaan. Ultee evenaarde met zijn ontslag het ‘record’ van deze eeuw van Alex Pastoor. Hij werd in 2013  na drie duels door NEC weggestuurd. De kans is  zeer groot dat Ultee niet de enige ontslagen trainer zal blijven in het Nederlandse betaald voetbal. Vorig seizoen moesten twaalf trainers voortijdig bij hun club vertrekken. In de Eredivisie maakten  Johnny Jansen (Heerenveen), Fred Grim (Willem II, Art Langeler (PEC), Frank Wormuth (Heracles, Henk Fraser (Sparta) en René Hake (Utrecht) het seizoen niet af. In  2020-2021 werden  veertien coaches ontslagen. ||https://www.nrc.nl//nieuws/2022/08/22/belachelijk-snel-ontslag-van-sjors-ultee-bij-fortuna-sittard-a4139567
2022-08-23||Maureen weet hoe het is om in armoede te leven|| Ze laat een stilte vallen. Als ze  weer aan een zin begint, trilt haar stem. „Ik word er emotioneel van. Het raakt me zo.” De Amsterdamse Maureen Philippus (70) weet hoe het is om geen geld te hebben. Geen ijskast, lege keukenkastjes, „nooit eens een dagje uit, maar daar wel naar verlangen”. Zo groeide ze zelf op. Inmiddels heeft ze een „comfortabel pensioen”, waarmee ze ongeveer een modaal inkomen heeft. „Meer dan genoeg, als je niet veel eisen stelt.” Maar om zich heen ziet ze de armoede toenemen. Ze ziet dat mensen het „moeilijker krijgen”. Vanwege duurdere boodschappen, hoge energierekeningen, stijgende vervoerskosten. Kennissen die moeite hebben de boodschappen te betalen, ouders die hun kinderen zonder ontbijt naar school sturen, meer mensen die bij de Voedselbank aankloppen. „Dat mag toch helemaal niet, in zo’n welvarend land? We moesten ons schamen.”  Maureen Philippus (70) is met pensioen en heeft ongeveer een modaal inkomen. Haar uitgavenpatroon heeft ze nog niet aan hoeven te passen. Voor haar werk als organisatie-adviseur bij vrijwilligerscentrale iDOE ging ze zelf weleens langs bij de Voedselbank. „Eén krat met boodschappen kregen die mensen dan mee, voor de hele week”, zegt ze, weer met trillende stem, „hoe kan dat nou?” Van jongs af aan zag én beleefde ze armoede. Eerst in Jakarta, waar ze geboren is en mensen op straat zag leven, „of op een vuilnisbelt”. Daarna in Amsterdam, waar ze op haar negende naartoe verhuisde en waar het voor haar gezin lastig rondkomen was. Dat meer gezinnen vanwege de huidige economische situatie in de armoede zullen belanden, daar maakt Philippus zich „grote zorgen” over. Zelf heeft ze haar uitgavenpatroon nog niet hoeven aanpassen, „maar ik ben nooit iemand geweest die heel veel uitgeeft”.  De vakantie dit jaar was, net als meestal, in eigen land: met de trein naar Limburg. „Ach, als je vroeger geen luxe hebt gehad, mis je het nu ook niet. En je waardeert wat je wél hebt.” Sinds haar pensioen koopt ze wel vaker nieuwe kleding. De meeste van haar kleren draagt ze al „tig jaar”, maar de laatste jaren staat ze zichzelf toe „het er een beetje van te nemen”. Mocht het leven ook voor haar te duur worden, dan is dat het eerste waar ze op zal besparen. „Behalve op warme sokken. Och, die koude winters vroeger, zonder warme kleding. Dat was een crime!” Politici doen niet genoeg hun best minder bedeelden te helpen, vindt Philippus. Ze weet er wel iets tegen: iedereen die een hoge positie gaat bekleden, moet éérst twee jaar leven op bijstandsniveau. Kijk naar de Toeslagenaffaire, zegt ze. „De slachtoffers werden niet geloofd, gewantrouwd. Waarom? Omdat die hoge piefen zich niet kunnen voorstellen hoe de situatie is. Als ze zélf in die situatie hadden gezeten, hadden ze dat misschien wel gekund. Ik gun het iedereen in een goede wieg geboren te worden. Maar je moet wel weten waar je het over hebt.” Meer afleveringen 
				Duurder leven
			||https://www.nrc.nl//nieuws/2022/08/22/maureen-weet-hoe-het-is-om-in-armoede-te-leven-a4139566
2022-08-23||PSV-supporters na antisemitische spreekkoren niet welkom bij volgende uitwedstrijd tegen Ajax||Bij de volgende thuiswedstrijd van Ajax tegen PSV in november zijn geen PSV-supporters welkom. Dat heeft de Amsterdamse burgemeester Femke Halsema maandag per brief laten weten aan Marcel Brands, algemeen directeur van de club uit Eindhoven. Halsema schrijft dat PSV-supporters sinds 2017 tijdens iedere uitwedstrijd tegen rivaal Ajax antisemitische leuzen hebben gebezigd. „De maat is nu dan ook vol”, besluit ze. Tijdens de vorige editie, die PSV met 5-3 won, bedienden enkele PSV-supporters zich van een breed scala aan — volgens Halsema — „volstrekt onacceptabele en in sommige gevallen zelfs strafbare” leuzen en liederen. Voorbeelden hiervan zijn „Hamas, Hamas, alle Joden aan het gas” en „Samen verbranden zij Joden, want Joden branden het best”. Dat soort spreekkoren wordt door de Amsterdamse driehoek niet getolereerd, aldus Halsema. Wie het de afgelopen wedstrijd tussen Ajax en PSV ook moesten ontgelden waren Steven Bergwijn en Mohamed Ihattaren. Beide voetballers speelden jarenlang in de jeugd van PSV, waar ze ook hun profdebuut maakten, en staan nu bij Ajax onder contract. Uitsupporters van PSV maakten Bergwijn, aan wie PSV in 2020 nog ruim 30 miljoen euro verdiende, tijdens die wedstrijd uit voor „vieze vuile kankerjood”. Zowel Bergwijn als Ihattaren kreeg doodverwensingen. Het besluit van Halsema om uitsupporters van PSV te weren komt niet uit de lucht vallen. In de zomer van 2021 heeft de gemeente Amsterdam aan PSV en de KNVB laten weten dat ze antisemitische spreekkoren niet langer zou accepteren. De eerstvolgende thuiswedstrijd van Ajax tegen PSV was het alsnog raak, waarop een laatste waarschuwing volgde. De gemeente Amsterdam gaat na de aankomende wedstrijd tussen beide clubs na of ze al dan niet aan de maatregel vasthoudt. PSV heeft begrip voor het besluit van Halsema. „We kunnen niets anders dan dit accepteren”, zegt een woordvoerder van de club tegen persbureau ANP. „Wij willen ook niet dat zulke geluiden gebezigd worden. Wel is zonde dat de goede supporters weer onder de kwade moeten lijden. Laten we hopen dat er nu een algemeen besef gaat intreden. Het aanmoedigen van eigen spelers geeft hen een boost. Maar zij hebben er niets aan dat rivalen worden beledigd.”||https://www.nrc.nl//nieuws/2022/08/22/psv-supporters-niet-welkom-bij-volgende-wedstrijd-tegen-ajax-a4139565
2022-08-23||Mysterieuze moordaanslag op ultranationalistische Doegins ‘brengt oorlog naar Moskou’|| „Een nieuwe politieke realiteit.” Zo noemde de Russische dissident en Poetin-tegenstander Ilja Ponomarjov de bomaanslag bij Moskou  waarbij afgelopen zaterdagavond de Russische publicist Darja Doegina, dochter van de ultranationalistische ideoloog Aleksandr Doegin, om het leven kwam. In een zondagavond vanuit Kiev de wereld in gestuurde videoverklaring stelde Ponomarjov dat de aanslag het werk is van het Nationale Republikeinse Leger (NRA), een tot nog toe relatief  onbekende Russische verzetsgroep, die zich ten doel heeft gesteld Poetins regime ten val te brengen.  Ponomarjov verklaarde zich in zijn video tot een bondgenoot van het NRA en zei door de groep gevraagd te zijn hun manifest voor te lezen. „Wij, Russische activisten, militairen en politici, nu partizanen en strijders van het Nationale Republikeinse Leger, stellen de oorlogsstokers, de rovers en onderdrukkers van de volkeren van Rusland buiten de wet. Wij verklaren president Poetin tot machtswellusteling en oorlogsmisdadiger, die de grondwet heeft gewijzigd, een broederoorlog tussen de Slavische volkeren heeft ontketend en Russische soldaten naar een zekere en zinloze dood heeft gestuurd”, aldus de tekst van het manifest, die  ook werd gepubliceerd  in het Telegram-kanaal van het NRA. In de video komt  een volledig gemaskerde, in militaire kleding gehulde man aan het woord die lid zou zijn van de groep. De 47-jarige, links-liberale Ilja Ponomarjov is een voormalig lid van de  Russische Doema. Hij stemde in 2014 als enige parlementariër tegen de Russische annexatie van de Krim. Hij vluchtte naar de VS en vestigde zich in 2016 in Kiev. In een interview op de Oekraïense televisie zei Ponomarjov vooraf door het NRA geattendeerd te zijn over de op handen zijnde aanslag. Hij noemde het NRA een „nieuwe groep partizanen”, die tevens achter een reeks aanslagen zou zitten  op militaire rekruteringsbureaus in Rusland.  De 29-jarige Darja Doegina kwam zaterdagavond om het leven toen de Toyota Landcruiser explodeerde waarmee zij terugkeerde van een culturele bijeenkomst buiten Moskou. De auto behoorde toe aan haar vader Aleksandr, die echter op het laatste moment niet was ingestapt. De zestigjarige Doegin arriveerde kort na de aanslag ter plaatse en zou volgens berichten diezelfde avond met een hartaanval zijn opgenomen in het ziekenhuis. Doegins toestand is onbekend, maar hij kwam maandag met een reactie. „Het enige wat wij nodig hebben is onze Overwinning. Op haar altaar heeft mijn dochter haar jonge leven gelegd. Alstublieft, zorg voor een overwinning! Wij wilden haar opvoeden als een intelligente vrouw en een held. Laat zij nu de zonen van ons Vaderland inspireren.” Het Russische OM, onder leiding  van Poetin-bondgenoot Aleksandr Bastrykin, zegt bewijs te hebben dat er sprake was van een vooraf „zorgvuldig geplande” aanslag en opende een moordonderzoek. Poetin heeft zijn condoleances overgebracht en Doegina postuum een orde van moed gegeven voor haar werk, maakte het Kremlin maandag bekend. De Doegins zijn bekende figuren in Russische ultraconservatieve kringen en fervent voorstanders van de Russische inval in Oekraïne. Doegin senior is een van de ideologische leiders van het zogenoemde neo-Eurazianisme, een sterk anti-westerse, antiliberale en door velen als ‘fascistisch’ aangemerkte stroming, die de laatste tien jaar in Rusland opmars heeft gemaakt. Volgens Doegins theorieën, die hij in boeken en via de  tv-zender en website Tsargrad verspreidt, moet Rusland een dominante rol opeisen in de ‘multipolaire’ wereld en moeten buurlanden als Oekraïne zich aan de Russische macht onderwerpen.  Darja Doegina stond onder sterke invloed van haar vader. Na haar studie in Moskou en een stage aan de universiteit van Bordeaux klom ze in korte tijd op als politiek commentator en publicist en trad ze in pro-Russische media op als kenner van de Franse politiek. Op haar eigen Telegram-kanaal Platonova-Z, verkondigde ze harde anti-Oekraïense standpunten en deelde ze nieuws uit de Donbas. Daarnaast was Doegina hoofdredacteur van de nieuwssite United World International van de Russische oligarch en propagandist Jevgeni Prigozjin, tevens oprichter van huurlingenleger Wagner. Het leverde haar een plaats op de westerse sanctielijsten, waar ze naar eigen zeggen trots op was. In een necrologie op Tsargrad wordt Doegina omschreven als een „patriot die de waarheid niet schuwde” en iemand die een belangrijke rol speelde in de vorming van een „nieuwe ideologie in het moderne Rusland.” Haar plotselinge dood bracht een stroom van speculaties op gang over de mogelijke dader(s) en motieven. Pro-Russische commentatoren wezen zondag direct naar de Oekraïense regering, die betrokkenheid in alle toonaarden ontkende en stelde dat de aanslag het resultaat is van een  machtsstrijd binnen het Kremlin. De Russische inlichtingendienst FSB verklaarde  een zekere Natalia Vovk te verdenken, zo meldden Kremlingezinde media maandag. Deze Oekraïense vrouw zou tot het Oekraïense Azov-bataljon behoren en een maand geleden naar Rusland zijn gekomen om de aanslag in opdracht van de Oekraïense geheime dienst voor te bereiden. Inmiddels zou zij naar Estland zijn gevlucht. Doegins eigen Tsargrad schreef ten slotte dat de aanslag zou zijn gepleegd door „pro-Oekraïense strijders, die zich al jaren in slapende cellen in ons land ophouden. Zij zijn opnieuw een rode lijn overgegaan”. Onduidelijk is echter waarom de leden van het NRA, indien zij werkelijk achter de aanslag zitten, juist de Doegins uitkozen om Poetins regime te verzwakken. Hoewel Doegin in de westerse pers vaak wordt omschreven als ‘Poetins brein’, is die status volgens kenners van Russische extremistische kringen overdreven. „Hij heeft geen persoonlijke band met Poetin en is slechts één van een hele reeks Russische ‘politiek ondernemers’, die hun plannen en doctrines bij het Kremlin proberen te pitchen”, schreef de Britse Ruslanddeskundige Mark Galeotti zondag op nieuwssite The Spectator. Anton Sjechovtsov, een Oekraïense onderzoeker van extreemrechts meent eveneens dat Doegin in het Westen sterk wordt overschat.  Op haar altaar heeft mijn dochter haar jonge leven gelegd. Alstublieft, zorg voor een overwinning! Aleksandr Doegin Russische ideoloog Doegins denkbeelden vinden al jaren weerklank onder populistische politici in Europa, onder wie FVD-leider Thierry Baudet. Baudet uitte zondag op Twitter zijn afschuw over de aanslag en beschuldigde westerse media ervan niets van Doegin te snappen. Daarnaast was Doegin een graag geziene gast op bijeenkomsten van het Nederlandse Nexus Instituut, dat zich bezighoudt met de bestudering van Europese cultuurfilosofie. Zelf zei Doegin in 2019 over het fascisme-etiket in een interview met NRC: „Iemand die het niet eens is met het liberalisme is niet meteen een fascist. In plaats van demoniseren is het beter om rustig een intellectueel gesprek te voeren over de toekomst.” Ondanks de vele vragen zal de dood van Darja Doegina onvermijdelijk gevolgen hebben voor de politiek in Rusland, en mogelijk zelfs voor het verdere verloop van de oorlog in Oekraïne. Ook Doegins aanhangers lijken tot die conclusie te komen, zo bleek uit de zondag gepubliceerde necrologie van Doegina op zijn nieuwssite Tsargrad. „De Russische wereld heeft opnieuw een van zijn bondgenoten verloren. Het lijkt erop dat de oorlog naar Moskou is gekomen.”||https://www.nrc.nl//nieuws/2022/08/22/mysterieuze-moordaanslag-op-ultranationalistische-doegins-brengt-oorlog-naar-moskou-a4139564
2022-08-23||Opinie | Importeer Jemenitisch gas  (en laat de Waddenzee ongerept)||We zien, lezen en horen veel over gebrek aan olie en gas en prijzen die door het dak gaan, als gevolg van de oorlog om Oekraïne. Tegelijkertijd zien, lezen en horen we weinig over het luwen van de oorlog in het verre Jemen. Terwijl het tweede toch een deel van de oplossing voor het eerste kan zijn.  Anthon Keuchenius is journalist en als politiek geograaf gespecialiseerd in de Arabische wereld. Jemen geldt als een vergeten conflict. Af en toe duikt het land op in de kolommen, dan meestal als humanitaire ramp van superlatieve omvang. Beelden van hongerende kindertjes, iets met rebellen en buurland Saoedi-Arabië, een zucht van medelijden, misschien een donatie en hup: volgende onderwerp. Het zijn reportages zo oppervlakkig dat ze verraden dat Jemen niet zozeer vergeten is, maar dat het graven naar onderliggende oorzaken – en dus ook oplossingen – kennelijk te vermoeiend is.   In het voorjaar kwam Jemen regelmatig langs in een vergelijking, namelijk met Oekraïne; want waarom deden we ineens alles om de oorlog dichtbij te stoppen, maar al zeven jaar zo weinig aan de oorlog ver weg? Het zijn vergelijkingen die verraden dat de vergelijker wellicht een goed hart, maar weinig weet heeft van het conflict in Jemen, dat zoveel verschilt van de oorlog om Oekraïne.   Anders dan in Oekraïne zijn ellende en honger in Jemen minder gevolg van oorlogsgeweld dan van perverse prikkels die eromheen gegroeid zijn, samen te vatten in het begrip oorlogseconomie. Waarbij de meeste Jemenieten slachtoffer zijn, maar andere Jemenieten de belangrijkste daders. Waarbij buurlanden, regionale machten, wereldmachten en via die perverse prikkels zelfs hulporganisaties Jemen al zeven jaar van de drup in de regen helpen.   Het conflict reduceren tot slachtoffer van Saoedi-Arabië en de kroonprins van dat land de  Poetin van het Midden-Oosten noemen verdient in elk geval de kwalificatie: lui, gemakkelijk en selectief denken.  Nee, als je echt nieuwsgierig bent zou je bijvoorbeeld te weten kunnen komen dat Jemen ook olie en gas exporteert, althans exporteerde, in beter tijden. Je zou ontdekken dat er een redelijk groot gasveld ligt bij Marib en een lange pijpleiding naar Balhaf: een moderne gashaven, deels gefinancierd door het Franse gasbedrijf Total. Je zou horen dat de gasexport al sinds 2015 stilligt, kort gezegd: vanwege de oorlog. Langer gezegd: de gasvelden liggen in het territorium van de ene partij, de pijplijn gaat door territoria van drie andere partijen, de haven wordt betwist door nog twee andere partijen.   Als je goed ingevoerd bent zou je misschien mailtjes krijgen van ingenieurs in de Jemenitische hoofdstad Sana’a die voor Total werken maar al zeven jaar werkloos thuis zitten. Die – in weerwil van wat Total zelf op hun website stelt – hun salaris helemaal niet doorbetaald krijgen. Wier spaargeld na zeven jaar echt op is en die nu aan de bedelstaf geraakt zijn. En of je daar iets aan kunt doen.   Je krijgt dan vast ook mailtjes van mensen uit de oostelijke olieprovincies, die beelden met bijschriften doorsturen van jarenlange olielekkages in dorpen, waar niets meer wil groeien. Berichten uit andere dorpjes die onder de dikke zwarte rook liggen van affakkelvuurtjes, waar ook niets meer wil groeien en waarvan een bovengemiddeld deel van de bevolking kanker heeft, van de voortdurende walm. En of je daar ook iets aan kunt doen.  Tussen idee en uitvoering liggen veel barrières en ook nog Total Energie. Maar Total wil vast het imago wel oppoetsen Je zou weten dat sinds april in Jemen een gewapende vrede heerst waardoor het land weer voorzichtig op gang leek te komen. Je zou weten dat dit broze proces de laatste weken weer langzaam uitdooft terwijl krijgshaftige taal juist toeneemt en ook schermutselingen in aantal en omvang groeien, dus dat alle hulp welkom is. Waarbij het handig is als de zo makkelijk omkoopbare bestuurders en krijgsheren zien dat vrede meer loont dan oorlog.   En dan bedenk je dat onze energiecrisis misschien wel verlicht kan worden door hun gas af te nemen. Meteen daarna bedenk je dat je journalist bent en dat idealisme daarin niet thuishoort. Maar dan verschijnt er ineens een rapport van denktank ACAPS, met dezelfde koppeling: tussen hun gasveld en ons verlangen minder afhankelijk te worden van Russisch gas.   Tussen idee en uitvoering liggen veel barrières en ook nog Total Energie. Maar Total wil vast het imago wel oppoetsen. Bovendien heeft Nederland in Jemen een streepje voor, zien we aan de lekke olietanker die voor de kust van Jemen voor een mondiale ramp kan zorgen, maar dankzij Nederlandse inzet hopelijk toch nog net op tijd wordt vlotgetrokken.  Kortom, misschien kan het gasveld in de Waddenzee wel onaangeroerd blijven door gas uit Jemen hierheen te verschepen. Daarmee kan Jemen wellicht nog net op tijd gerepareerd, bijvoorbeeld door die ingenieurs terug aan het werk te helpen en de Europese oliemaatschappijen in Jemen te bewegen de olie voortaan zonder affakkelvuurtjes op te boren en zonder lekken naar de terminals te pompen.   Wellicht kunnen ze dan meteen hun Jemenitische partners bewegen wat minder olievlekken in de kwetsbare zee achter te laten, of overhalen te stoppen de interne olieprijs onder het mom van oorlog kunstmatig op te krikken, ten koste van de rest van Jemen. Of misschien zelfs overtuigen dat het tijd is die lucratieve olie-inkomsten niet in de al zo propvolle eigen zakken te stoppen, maar in Jemen te investeren.   Kort daarna kunnen we misschien ook wel Jemens superieure koffie importeren en op de wat langere termijn er zelfs weer heen, om dat verrassend mooie land te bezoeken en in zijn volle potentieel te zien. ||https://www.nrc.nl//nieuws/2022/08/22/importeer-jemenitisch-gas-en-laat-de-waddenzee-ongerept-a4139562
2022-08-23||De rivier Yangtze in China droogt op||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/22/de-rivier-yangtze-in-china-droogt-op-a4139523
2022-08-23||Een tweede uitvaart: waarom nabestaanden na begrafenis alsnog kiezen voor opgraven en cremeren||In de vijfentwintig jaar na het overlijden van haar vader  bezocht   Caroll Sieders zijn graf steeds minder vaak. Soms kreeg ze bij het naderen van de begraafplaats al een vervelend gevoel, ze associeerde de plek niet met hem. Ze hield de herinnering vooral thuis levend, als ze met haar moeder of broer over haar vader sprak. Haar moeder bezocht het graf  elke week. Het was een belangrijk ritueel, zeker nadat ook Sieders’ zus  was overleden. Maar toen ze ouder en slechter ter been werd, ging het ook  haar moeder  tegenstaan. Zeker bij slecht weer in herfst en winter. Toen Caroll Sieders en haar moeder van een uitvaartondernemer hoorden dat het mogelijk zou zijn om hun vader en zus te laten opgraven en alsnog te cremeren, waren ze er snel uit. Want de vader en de dochter hadden de keuze voor begraven of cremeren destijds aan het gezin overgelaten. De verandering voelde goed. „Het klinkt vreemd”, zegt Sieders (50)   nu, „maar toen ik met mijn broer bij de opgraving van mijn vader was,  heb ik nog een van de schoenen die hij aanhad vastgehouden, en mijn broer zijn schedel.” Het voelde alsof ze weer even dicht bij haar vader was, die stierf toen zij achttien was. Nu staan er twee urnen in de woonkamer van haar moeder. Met ernaast foto’s en bloemetjes. Een deel van de as is verwerkt in een kunstwerk in de tuin. Haar moeder is blij met de beslissing tot crematie, en dat te zien geeft „een goed gevoel”, zegt Sieders. „Het is fijn dat mijn vader en zus weer thuis zijn.” Geliefden of naasten na een begrafenis alsnog cremeren is een keuze die nabestaanden sinds enkele decennia, maar vooral de laatste tien jaar, vaker maken. Soms uit gemak – een  graf moet immers verzorgd worden –  maar vaker omdat de nabestaanden hun geliefde dicht bij zich willen hebben. En soms wil  iemand na zijn overlijden met  de as van een eerder begraven partner bijgezet worden in een urn.  Het bedrijf van Steven van Turenhout, GT Begraafplaatstechniek in Breda, is gespecialiseerd in de technische kant van de begraafplaats: van graafwerk tot grafmonumenten. Twintig jaar geleden maakte hij voor het eerst een opgraving met herbestemming mee, inmiddels doet Van Turenhout, tevens voorzitter van de Branchevereniging Ondernemers Begraafplaatsbeheer, er elk jaar zo’n 150 tot 250. „Dat kan gaan om bijzetten in een familiegraf, verplaatsing naar een ander kerkhof of een natuurbegraafplaats, maar het grootste deel is voor crematie.” In Nederland zijn een kleine tien bedrijven gespecialiseerd in het onderhouden van graven en zijn er tientallen aannemers die het werk ‘erbij doen’. Exacte cijfers zijn er niet, maar een kleine rondgang geeft een beeld. Zo waren in 2021 bij ruim twintig crematoria van uitvaartverzorger Dela, van de ongeveer 120 crematoria in Nederland, 168 crematies van mensen die eerder begraven waren. Tot en met juli van dit jaar waren dat er 87. De exacte reden voor opgraving kan niet worden nagegaan, wel weet Dela dat er bij 29 van de afgelopen 255 crematies een kort afscheid was.  Piëtas BV in Kaatsheuvel is een van de bedrijven die opgravingen met herbestemming doen. Gemiddeld vier tot zes keer per week, zegt eigenaar Gerrit Verhagen. Hij regelt het door de burgemeester af te geven ‘verlof tot opgraving’, doet de opgraving, plaatst de lichamelijke resten in een kist en maakt afspraken met het crematorium. Alles op een respectvolle manier. „Als de regels het toelaten mogen de nabestaanden bij de opgraving zijn, of ik maak foto’s als ze daarom vragen.” Het bedrag voor een opgraving verschilt per gemeente. Verhagen: „Voor het hele proces – van vergunning tot opgraving, de kist, het vervoer, de technische crematie, zonder dienst, en urn – zou iemand tussen de 2.000  en 2.500 euro kwijt moeten zijn.”  De specialisten werken door het hele land, maar Verhagen komt vooral in de steden en in de geseculariseerde en voormalig katholieke regio’s. „In de Biblebelt wordt bijvoorbeeld nog hoofdzakelijk begraven.”  In Nederland mogen overleden mensen pas na tien jaar ‘grafrust’ opgegraven worden, zo staat het in de Wet op de lijkbezorging. „Wie dat   eerder wil doen, moet een goede reden hebben.” Verhagen heeft nog maar weinig verzoeken daartoe gehonoreerd zien worden. Meestal horen mensen pas na twintig jaar van de  mogelijkheid tot crematie,  als de grafrechten zijn verlopen  en ze moeten beslissen over verlengen.  Die onbekendheid komt ook door het onderwerp, denkt uitvaartondernemer Marie-José Peters Boerman uit Groesbeek. Je moet er ook van andere mensen over horen. „Zo’n opgraving is niet iets waarover mensen op verjaardagsfeestjes spreken. Het is een wat onbekender fenomeen.” Peters Boerman werkte jarenlang voor een grote uitvaartverzorger en hoorde daar van de mogelijkheid tot  opgraven met herbestemming. Dat van die optie nu vaker gebruik wordt gemaakt,  past volgens Roel Stapper, vicevoorzitter van de Landelijke Vereniging voor Crematoria, in een  al langer zichtbare ontwikkeling:  rouwen en afscheid nemen hebben een veel persoonlijker karakter gekregen. „Vroeger werd iemand begraven in een net graf, veel andere opties waren er niet. Nu zijn de graven kleurrijker en anders van vorm. En mensen kunnen de urn laten begraven, thuis houden of uitstrooien.”  Opgraven en cremeren is volgens hem ook „een niet meer dan  logisch gevolg” van het gegeven dat cremeren de afgelopen veertig jaar is opgekomen. In 2021 liet 67 procent van de overledenen in Nederland zich cremeren. Eveneens speelt een rol dat nabestaanden rond het overlijden van een dierbare meer zélf willen en mogen doen. „Dan moet je denken aan  de overledene verzorgen, de kist dragen, de kist in een eigen auto vervoeren of de uitvaart op een persoonlijke locatie houden.” Dat mensen hun geliefden alsnog laten cremeren, merkt ook Daniela Glandrup-van Dijk. Ze is edelsmid en in haar atelier ‘Ik draag je bij me’ in Winterswijk maakt ze herinneringssieraden: een ring met daarin de as van een overledene, een ketting met een haarlok of  juwelen met daarin gegraveerde vingerafdrukken. „Ik merk steeds vaker dat mensen hun dierbare dicht bij zich willen hebben.” Zo maakte ze een sieraad voor een moeder die haar zoon zestien jaar eerder was verloren en had laten begraven. Door een verhuizing lag het graf ver van haar nieuwe woonplaats. Zij liet haar zoon opgraven en alsnog cremeren. Glandrup-van Dijk verwerkte de as in een ketting die de moeder ooit van haar kinderen had gekregen. Zij krijgt meer verzoeken voor sieraden  ter herinnering aan overledenen die alsnog worden gecremeerd. „De grafrechten verlopen en dan komt  familie informeren.”  Een herinneringssieraad is niet zomaar een ding, zegt ze. „Het is geen impulsieve beslissing, ik adviseer altijd er de tijd voor te  nemen.” Vaak komen mensen meerdere keren naar Winterswijk, of maken er een weekendje van met de familie.   Uiteindelijk is het laten opgraven en cremeren een uiterst persoonlijke keuze, zegt uitvaartleider Marie-José Peters Boerman. Soms brengt ze de optie ter sprake als ze denkt dat het mensen helpt bij de rouwverwerking.   „Het moet toegevoegde waarde hebben, bijvoorbeeld om een traumatisch voorval te verwerken, of omdat een weduwnaar graag gecremeerd wil worden met zijn eerder begraven partner.” Zo verzorgde Peters Boerman onlangs in Nijmegen de uitvaart van een 78-jarige vrouw. Die wilde  gecremeerd worden met haar 38 jaar eerder verongelukte dochtertje. Het meisje was destijds 13 jaar, de vrouw te aangeslagen om de begrafenis bij te wonen. Het overlijden drukte op de familiedynamiek, een goed afscheid was er nooit geweest.  Toen de vrouw overleed, regelde Peters Boerman binnen enkele dagen de vergunning voor opgraving. Een steenhouwer verwijderde de grafsteen, een delver groef en hij plaatste de lichamelijke resten van het meisje   in een grafkist. Op de dag van de uitvaart stopte de rouwauto kort  bij de begraafplaats voor een laatste groet – de plek was belangrijk geworden voor de familie –  en ging vervolgens door naar het uitvaartcentrum. Daar, in de aula,  was het hele gezin na 38 jaar weer even samen.||https://www.nrc.nl//nieuws/2022/08/22/dichterbij-na-de-dood-2-a4139561
2022-08-23||‘Mensen hebben geen zin meer om in het weekend zelf te klussen’||Pas om 08.00 uur beginnen met werken, en binnenshuis in plaats van „op een koude bouwplaats”? Je moet wel „een beetje handig” zijn en wat ervaring hebben met „kleine klusjes” – veel meer eisen stelt maatwerkbedrijf en -winkel Haverkamp Deventer niet aan een timmerman of -vrouw. Met zulke teksten probeert het bedrijf, gespecialiseerd in kasten, deuren en hang- en sluitwerk (‘beveiliging’), jonge mensen uit de bouw aan te trekken. Toch lukt het eigenaar Rowin Winkels (31) niet de vacature gevuld te krijgen, vertelt hij. Hij zit in zijn winkel, voor een muur die behangen is met sloten, deurklinken, brievenbussen en huisnummers. Functie: timmerman Bedrijf: Haverkamp Locatie: Deventer Open sinds: oktober 2021 Een nieuwe deur nodig? Dat kan het bedrijf nog wel regelen – als je nu bestelt nét voor Oud en Nieuw. In een hoek van de winkel staan een stuk of twintig deuren, op maat gemaakt en verpakt in plastic – klaar voor de timmerman die ze bij de mensen thuis afhangt. Maar voordat dit gebeurt, zijn er zo een paar maanden voorbij. De wachttijd was in 2019, pre-corona, zo’n vier weken. Nu zijn het er twaalf tot zestien. Klanten krijgen er soms een „kort lontje” van, zegt Winkels.  Het komt niet alleen door het personeelstekort in de bouw; mensen doen steeds minder zelf. Een tijdje terug verkocht Winkels een elektronische deurbel. Of die ook gemonteerd kon worden, vroeg de klant. Het zijn maar twee schroefjes, zei Winkels. Ja, maar ik heb geen schroevendraaier thuis, antwoordde de klant.  Winkels: „We monteren het met plezier, maar het maakt wel dat we steeds meer mensen nodig hebben. En die kunnen we nou juist niet vinden.” Ook medewerker Jan Westerhuis (64), gespecialiseerd in beveiliging, merkt een „andere mentaliteit” bij klanten. „Mensen hebben geen zin meer om in het weekend zelf te klussen.” Een extra collega, zegt hij, zou „wel fijn zijn. Dan krijgen we misschien minder zeurende klanten.” Normaliter werkt Jan in de winkel,  achter de toonbank of in de werkplaats achterin. Nu wordt hij er vaker op uit gestuurd, om een slot te verwisselen of een spoedklus te doen. Hij vindt dat niet meer dan normaal, maar het kost hem soms wel „rustmomenten”. „Je doet het er gewoon bij. Als iemand zichzelf heeft buitengesloten, laat ik die niet staan.” We monteren met plezier, maar het maakt wel dat we steeds meer mensen nodig hebben. En die kunnen we nou juist niet vinden Rowin Winkels eigenaar maatwerkbedrijf en -winkel Haverkamp Veel werk, weinig mensen: Winkels ziet die trend al enkele jaren, en corona was er een katalysator van. Mensen ontvingen vakantiegeld, maar konden niet op vakantie. „Dus kochten ze maar een nieuwe kast.” Die trend zag de Koninklijke CBM ook, brancheorganisatie voor meubelindustrie en interieurbouw. Directeur Kees Hoogendijk: „In de Covid-periode zijn mensen meer gaan besteden aan klussen in huis.” Een halfjaar geleden hield CBM een enquête onder leden, waaruit volgens Hoogendijk een duidelijke trend van personeelstekorten waarneembaar was. „Bedrijven nemen daardoor minder opdrachten aan.” In de enquête werden geen cijfers bijgehouden. Winkels heeft nu vier timmerlieden in dienst (van de twaalf medewerkers in totaal), maar heeft er zeker twee extra nodig om de vraag te kunnen bijbenen. Nu vangt hij dat op met zzp’ers. „Die zijn veel duurder, en het maakt kwaliteitsborging lastiger. Je kent die mensen minder goed, weet niet altijd hoe ze werken. Het is weleens tegengevallen.” Naast timmerlui voor de ‘buitendienst’, die klussen bij mensen thuis doen, heeft Winkels ook mensen voor de ‘binnendienst’, zoals Westerhuis. Zij doen de verkoop en fungeren als aanspreekpunt. „Maar steeds vaker moeten zij ook op pad, omdat er gewoon niemand anders is.” Dat betekent dat Winkels zelf achter de toonbank moet – zonder dat hij een relevante achtergrond in de bouw heeft. „De binnendienst is er ook voor kleine klusjes in de winkel. Als ik er sta en iemand heeft specialistisch advies nodig over een slot of er moet ergens aan gesleuteld worden, dan moet die klant wachten of later terugkomen.” Ellen Vet (30) is zo iemand van de binnendienst die er sinds kort vaak op uit gaat. Zij zou in eerste instantie – ze werkt er pas vijf maanden – alleen ‘opnames’ doen van huizen waar kleine klusjes gedaan moeten worden of beveiliging moet komen. „Nu doe ik ook grotere dingen.”  Ze heeft zojuist een sleutelkluis geïnstalleerd, en stapt net weer het deurendoolhof in de winkel binnen. „De agenda zit steeds voller. Soms denk je van tevoren dat een week wel gaat meevallen, maar dat vult zich altijd vanzelf.”  Vaak genoeg heeft Vet winkeldienst, maar is ze de hele dag op pad. „Extreem leuk”, vindt ze dat. „Ik leer supersnel daardoor.” Maar soms is het lastig. „Dan kom ik bij een klus en denk ik: hoe ga ik dit nu doen?” Dan is het improviseren, of even een collega bellen om mee te denken. „Meestal lukt het wel, maar soms zou het fijn zijn als er een wat ervarener collega bij was.” Als het écht niet alleen lukt, zegt Vet tegen de klant „niet het juiste gereedschap” bij zich te hebben voor deze klus. Dan komt ze later terug, mét het missende gereedschap: een collega. Zo is het namelijk bedoeld – ook in de openstaande functie bij Haverkamp: een nieuweling krijgt intensieve begeleid van een ervaren collega en kan daardoor leren.  Als het écht niet alleen lukt, zegt Vet tegen de klant „niet het juiste gereedschap” bij zich te hebben voor deze klus. Dan komt ze later terug, mét het missende gereedschap: een collega Maar in de praktijk pakt dat nu anders uit. Door het personeelstekort schiet de begeleiding van de lerende timmerman of -vrouw er soms bij in. En dat wreekt zich dan ook weer, want de beoogd begeleider krijgt het steeds drukker omdat hij minder uit handen kan geven. Klussen duren daarom soms nóg langer.  Ook dat tekort aan leerlingen is waarneembaar in de gehele branche, zegt Hoogendijk van branchevereniging CBM. „Eerder zagen we die niet in het lijstje van tekorten, nu is er duidelijk veel behoefte aan.”  Winkels heeft zijn openingstijden er al op aangepast. Eerst was de winkel van 09.00 tot 18.00 uur open, nu van 09.30 tot 17.00 uur. Ervoor en erna is  er dan meer tijd voor klussen bij mensen thuis. Het helpt, een beetje. Maar niet genoeg. Sommige collega’s moeten er ook in het weekend nog op uit.  „Een van mijn timmermannen heeft de afgelopen twee weken van maandag tot en met zaterdag moeten werken”, vertelt Winkels. Soms is hij bang te veel van zijn personeel te vragen. „Iedereen probeert waar nodig te helpen. Maar je merkt dat zij, terecht, ook denken: in het weekend liever vrij dan werken.” Voor de werving probeert Winkels zijn vacature op te leuken. Jonge bouwvakkers beginnen vaak op een bouwplaats, vroeg, en doen veel sjouwwerk. „Dan kan in een winkel staan of klussen bij iemand thuis best aanlokkelijk zijn.” Genoeg is het niet, reacties blijven vooralsnog uit. Maar „agressiever” werven vindt hij lastig. „Ik ga geen mensen benaderen die al ergens anders werken. Dat voelt wel erg direct, en een beetje oncollegiaal.”  Bij de vacature staat geen salarisindicatie. „Omdat dat echt afhangt van de ervaring. Moeten we iemand nog opleiden, waardoor er in het begin altijd een collega meegaat, of kan iemand alles al?”  Zo dacht Winkels er tenminste altijd over. „Maar misschien moet ik er toch een indicatie bij zetten. Op die banensites van recruiters staat dat het de kans op reacties verhoogt… Ik heb er eigenlijk niet veel over nagedacht. Nu je het zegt: ik moet dat maar eens heroverwegen.” Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/08/22/soms-mis-ik-het-juiste-gereedschap-een-collega-a4139559
2022-08-23||Ziekenhuis Ikazia in Rotterdam lijdt miljoenenverlies, &#8216;belemmerend voor de continuïteit&#8217;||Het ziekenhuis Ikazia in Rotterdam heeft over 2021 een verlies van 8,5 miljoen euro geleden, zo blijkt uit het maandag gepubliceerde jaarverslag. De raad van bestuur noemt de situatie „zorgwekkend” en spreekt van een „ernstige belemmering voor de continuïteit van het ziekenhuis”. Het Ikazia werkt met zorgverzekeraars en banken aan een gezamenlijk herstelplan, waarvan de inhoud in de komende maanden bekend wordt. De oorzaak van de rode cijfers ligt volgens het ziekenhuis onder meer in de tegenvallende compensatieregeling van de overheid, die gederfde inkomsten en onkosten vanwege de coronapandemie zou vergoeden. Eind 2019, vlak voor de pandemie, nam het Ikazia een nieuwe vleugel in gebruik. Kort daarna kwam de reguliere zorg door de pandemie grotendeels stil te liggen, maar de kosten voor de nieuwe vleugel liepen door. Het is het derde jaar op rij dat het Ikazia verlies lijdt. In 2010 bedroeg het verlies 5,2 miljoen euro, dat slechts ten dele vergoed werd. De compensatiekosten werden berekend op basis van de cijfers over het jaar 2019, voor de pandemie en (ten dele) de ingebruikname van de nieuwe vleugel. Daarnaast leidde het virus tot een hoog ziekteverzuim onder het zorgpersoneel in het ziekenhuis. Beide factoren tezamen hebben volgens het Ikazia geleid tot de huidige situatie, met een „te lage” liquiditeit, waardoor door banken gestelde eisen - over onder meer de verhouding tussen betalingscapaciteit en financiële verplichtingen - niet meer worden gehaald.  Huisbankier ING heeft per oktober alle kredieten opgezegd. Partners van het Ikazia nemen maatregelen en werken aan een herstelplan, omdat het ziekenhuis „te weinig financiële ruimte” heeft om de problemen „op eigen kracht” op te lossen. De vijf grootste zorgverzekeraars hebben de raad van bestuur van Ikazia toegezegd het ziekenhuis in ieder geval financieel te ondersteunen tot 1 oktober aanstaande. Ikazia wil extra financiële steun van hen en van banken waarmee het samenwerkt. Ook kondigt het bezuinigingen aan. Wat de consequenties voor personeel en patiënten zijn is vooralsnog onduidelijk. In een persbericht laat het Ikazia weten dat het „de bedoeling” is dat het ziekenhuis zelfstandig verder gaat. Tot 2020 was het Ikazia naar eigen zeggen financieel gezond. In 2019 groeide het ziekenhuis nog zo hard dat de zorgverzekeraar VGZ alle huisartsen in de regio verzocht geen nieuwe patiënten naar het Ikazia te verwijzen, omdat de zorg die de verzekeraar had ingekocht opraakte. In het huidige zorgstelsel is het zo geregeld dat verzekeraars moeten zorgen voor voldoende zorg en tegelijkertijd de kosten binnen de perken houden. Het Ikazia is niet het enige ziekenhuis dat recentelijk financieel in de problemen raakte. In april kondigde ziekenhuis Bernhoven in Uden aan noodgedwongen 110 banen te schrappen. Het Zaans Medisch Centrum in Zaandam moest in mei 2 miljoen euro lenen van de gemeente Zaanstad om het vakantiegeld van medewerkers te kunnen betalen.||https://www.nrc.nl//nieuws/2022/08/22/ziekenhuis-ikazia-in-rotterdam-leidt-miljoenenverlies-belemmerend-voor-de-continuiteit-a4139538
2022-08-23||Oekraïense generaal: bijna 9.000 militairen gesneuveld||In de oorlog tegen Rusland zijn tot op heden bijna 9.000 Oekraïense militairen gesneuveld. Dat heeft Valeri Zaloezjny, commandant van de Oekraïense krijgsmacht, maandag
volgens persbureau Reuters gezegd op een bijeenkomst om omgekomen militairen te eren. Het dodental is niet door onafhankelijke bronnen bevestigd. Oekraïne heeft tot nu toe bijna niets gezegd over de verliezen aan eigen kant.  Maandag schreef de Oekraïense legerleiding daarnaast dat er aan de Russische kant 45.400 militairen zijn overleden. Met gewonden erbij zou dat aantal veel groter zijn dan het door de Amerikaanse onderminister van Defensie Colin Kahl begin augustus genoemde cijfer: tussen de 70.000 en 80.000 Russische doden en gewonden. Rusland laat er zelf weinig over los en heeft publicaties over oorlogsdoden strafbaar gesteld.  Veel Russen zijn bang voor een algehele mobilisatie, schreef NRC eerder, hoewel die vooralsnog niet aan de orde is. Wel is er een ‘schaduwmobilisatie’ op gang waarbij lokale legerafdelingen inwoners proberen te verleiden mee te vechten voor geld en privileges.  Ook Oekraïne is intussen bezig vrijwilligers op te leiden tot militair, van wie sommigen al sinds het begin van de oorlog meevechten. Het Verenigd Koninkrijk heeft Oekraïne daar hulp bij geboden, en Nederland sloot zich daar onlangs bij aan.||https://www.nrc.nl//nieuws/2022/08/22/oekraiense-generaal-bijna-9-000-militairen-gesneuveld-a4139554
2022-08-23||Boten op het droge, bodems die zichtbaar worden: tuffen over de uitgedroogde Rijn met tien kilometer per uur||De Mercator trilt. Het tv-scherm in de hoek van de stuurhut wiebelt, het water in de flesjes op tafel schudt heen en weer. „Laag water”, zegt kapitein Shiraz Olivier (34). „Als er weinig water tussen het schip en de bodem van de rivier zit, trilt het schip.” En het schip trilt voortdurend – het is vrijdag en het schip is eerder vandaag vanaf Antwerpen vertrokken naar de Duitse industriestad Ludwigshafen, eerst over de Waal, inmiddels op de Rijn, ter hoogte van de Nederlandse grensplaats Lobith. Daar zakte het water donderdag naar een historisch lage stand, tot 6,48 meter boven NAP.  Olivier is binnenvaartschipper en vervoert chemicaliën. Deze week heeft hij glycol aan boord, een antivriesmiddel. In de tanks op het voordek van het vrachtschip zit 500 ton van het goedje. Lang niet zoveel als de 1.400 ton waarvoor ruimte is. „Maar anders wordt het schip te zwaar en liggen we te diep.” Zelfs met de beperkte belading kan de Mercator, met een diepgang van 1,70 meter, niet overal varen. Vanaf Düsseldorf ligt er te weinig water in de rivier – het schip zal in een haven iets daarvoor moeten wachten tot het waterpeil stijgt.  Met 35 procent van de laadcapaciteit heeft Olivier het nog enigszins getroffen: bevriende schippers moeten het doen met 10 of zelfs 8 procent. Binnenvaartschepen van logistiek dienstverlener Contargo varen met nog maar 15 tot 30 procent van de capaciteit, zei directeur Cok Vinke eerder tegen NRC.  De lage waterstand is daarmee een flinke potentiële kostenpost voor de Nederlandse en Duitse industrie. Er moeten meer schepen ingezet worden voor dezelfde hoeveelheid  grondstoffen en materialen, met productievermindering of zelfs een productiestop als uiterste consequentie voor fabrieken. In 2018 richtte een soortgelijke droogte in  Nederland 295 miljoen euro aan economische schade aan. De Duitsers waren nog slechter af: daar bedroeg de schade 2,4 miljard euro, omdat Duitsland meer grote industriële complexen langs de rivier heeft.  De Mercator tijdens de tocht over de Waal. Foto Walter Herfst
 De droogte van de laatste jaren baart Olivier wel zorgen, maar ergens maakt het zijn werk ook interessanter, zegt hij. Je leert er veel van over de rivier, vooral over wat zich doorgaans onder het water bevindt. „Dat daar keien lagen”, hij wijst naar een drooggevallen deel in de binnenbocht, of ‘de oord’ in scheepsjargon, „dat wist ik niet”. Hier en daar ligt ook een schip op het droge, omdat de oever helemaal is opgedroogd. Langzaam tuft de Mercator over de rivier, met een kilometer of tien per uur. Veel sneller gaat niet: hoe hoger de snelheid, hoe harder de schroef van het schip draait, en dat trekt water weg. Dat is ook vervelend voor andere vaartuigen, die verliezen dan nóg meer diepte. Een tanker passeert, met hoge snelheid. De Mercator zakt. „Mafkees.” Studio NRC Door het lage water vaart Olivier niet over de brede rivier zoals hij die kent, maar over een smallere, ondiepere versie. Het lijkt daardoor druk op het grijsgroene water, maar dat is het niet per se. „Er is niet meer verkeer, we zitten elkaar gewoon meer in de weg.” Niet erg, vindt Olivier: „Een brede rivier is niet spannend.” Nu moet hij opletten, in de vele kronkels van de Rijn. Bochten neemt hij zoveel mogelijk via de buitenbocht, ‘de hang’, want daar ligt het meeste water. Maar als een bocht naar rechts gaat, ligt de hang links. „Dan vaar je eigenlijk aan de verkeerde kant. Maar schippers in de afvaart [tegenliggers die, in tegenstelling tot de Mercator, met de stroom mee varen] begrijpen wel dat wij ook water nodig hebben. Je geeft elkaar de ruimte.”  Op sommige stukken ligt de rivier wel drieënhalf meter lager dan normaal, volgens Olivier. „Kijk maar”, zegt hij, wijzend naar een betonnen plaat aan de kade, „aan de verkleuring kun je zien hoe hoog het water hoort te staan.”  Zulke extreme droogte maakte Olivier als binnenvaartschipper nog niet eerder mee. De Katwijker begon al op zijn vijftiende met de matrozenopleiding op het STC College, en vaart al bijna twintig jaar. Maar bij de vorige droogte in 2018 voer hij niet over de Rijn. Ook leerling-matroos Mats van Duijn (18), een van Oliviers drie bemanningsleden, voer toen nog niet, maar hij herinnert zich de droogte nog goed. Zijn vader, ook binnenvaartschipper en compagnon van Olivier, voer toen wel al over de Rijn. Van Duijn: „Hij kwam zeven weken stil te liggen in Ludwigshafen. Ze zaten er vast.”  Van Duijn zit op het aanrecht in de ruime stuurhut, het is zijn tweede week op de Mercator. Liefst was hij veel eerder begonnen als matroos. Als baby voer hij al met zijn vader mee, maar hij moest eerst zijn havo afmaken. En op de chemietanker van Olivier moeten bemanningsleden achttien jaar of ouder zijn, vanwege de gevaarlijke stoffen. „Super”, vindt hij het, dat het eindelijk zover is.  Voorheen vervoerde Olivier mineralen, dat vond hij maar saai. „Het is simpeler werk, altijd hetzelfde.” Bij chemische stoffen moet je opletten: het ene product moet verwarmd worden en het andere gekoeld (daartoe dienen de kronkelende buizen op het voordek), weer een ander product mag niet met water in aanraking komen. Na ieder tochtje moeten de tanks en het schip grondig gereinigd worden. Gelukkig houdt Olivier van een schoon schip, getuige de opgeruimde en brandschone, haast steriele stuurhut. „Ze noemen me ook wel de Dettol-gek.”  Krrt, krrt, tik. Grind en zand schrapen langs de onderkant van het schip. Het is niet gebruikelijk, maar Olivier en zijn bemanningsleden zijn er inmiddels aan gewend. Vooral in de machinekamer, waar door de ronkende motor een warme dieselwind waait, is het goed te horen. De stand op de dieptemeter, die meet hoeveel afstand er tussen de bodem en de onderkant van het schip zit: 30 centimeter. „Een meter of drie, drieënhalf is comfortabel varen.” In Duitsland zou het schip nu lek zijn, zegt Olivier. „Daar bestaat de bodem niet uit zand, maar uit rotsen.” De droge oevers van de Rijn. Foto Walter Herfst Heel ver Duitsland kunnen ze dan ook nog niet in: rond Düsseldorf staat het water te laag. Het plan is daarom om iets daarvoor, bij de haven van Duisburg, te stoppen en daar te wachten tot het water stijgt. „Er komt een aardig golfje aan, van een meter of anderhalf.” Een golf in een rivier wordt veroorzaakt door regen, die de waterstand even doet stijgen, om vervolgens weer te zakken. Dat geeft een ‘vaarvenster’ van een paar dagen. Net genoeg voor Olivier om ook de droogste stukken bij Keulen en Kaub door te steken richting Ludwigshafen. „Maar als het schip vol beladen was geweest, had ik nog te diep gelegen.”   De golf waar Olivier op wacht is het gevolg van flinke regenval in Zwitserland en de Italiaanse Alpen, en komt uit Basel. „Daar was-ie nog 92 centimeter, maar tegen de tijd dat hij hier is, is het nog maar 10 centimeter. Zo snel zwakt de golf af.” Het lage water heeft niet alléén maar nadelen op financieel gebied: de schade wordt ietwat gecompenseerd doordat de binnenvaartsector een hogere omzet realiseert in tijden van droogte. Een deel van de schippers, zoals Olivier, vaart onder contract bij logistiek dienstverlener Interstream Barging. Voor hen is er geen verschil in inkomsten. Maar een ander deel begeeft zich op de ‘spotmarkt’ en kan, nu de vraag naar schepen toeneemt (omdat er meer nodig zijn voor dezelfde lading), hogere tarieven vragen – in sommige gevallen gaat het om verdriedubbelingen.  Voor die schippers zijn het „goede tijden”, zegt Olivier, maar voor de sector is droogte ondanks de hogere tarieven volgens hem geen goede zaak. „Bedrijven kunnen op zoek gaan naar andere vormen van transport, over de weg of over het spoor.” Dat zal echter een uiterst geval zijn: „Vrachtwagens en treinen kunnen niet op tegen de hoeveelheid die een schip kan vervoeren. Laatst kon ik ergens niet komen, toen moest de klant 45 vrachtwagens inzetten voor diezelfde hoeveelheid.” Pas als de Rijn écht onbevaarbaar wordt voor langere tijd, hoeft hij te vrezen voor zijn vak. „Tot nu toe zijn het altijd korte periodes.” Inmiddels valt de schemering in. Het duurt niet lang meer voordat de Mercator haar nachtelijke  bestemming bereikt, vestingstad Wezel. Meestal gaat het schip ’s nachts voor anker, maar „met deze waterstand ga ik niet ankeren”, zegt Olivier, „dan slinger je alle kanten op”. Elk passerend schip zou de Mercator een stukje meetrekken. „Normaal houdt de stroming je tegen, maar die is er nauwelijks met laagwater.”  En dus gaan de brandvertragende overalls en zwemvesten aan zodra de Mercator rond tienen de haven van Wezel in glijdt, zodat de bemanning het schip met zware touwen kan afmeren, „in een dubbele steek, graag, ze komen hier soms vrij hard voorbij”.  Het dek van de Mercator is nat, het heeft vannacht flink geregend. De startende motor voegt een vleugje diesel toe aan de geur van regen. De grijze wolken voorspellen meer nattigheid. En dat is niet overbodig: de regen van vannacht maakt volgens Olivier „geen enkel verschil” voor de waterstand van de Rijn. „Daarvoor is één nacht echt veel te weinig.” Islands in the stream, that is what we are. In de stuurhut heeft Olivier een afspeellijst met muziek uit de jaren tachtig opstaan, „om lekker wakker te worden”. De Mercator vervolgt haar weg, verder het Ruhrgebied in, op koers naar Duisburg. Langs de oevers happen graafmachines in grote, zwarte bergen: kolen, voor de energiecentrales.  Sail away with me, to another world  „Wil je ook een stukje varen? Dan ruim ik hier wat op”, zegt Olivier, en hij staat op uit  zijn stoel. Ondergetekende neemt, onder uitvoerige instructies, het roer over. Althans, het roer: het stuurstokje, een kleine dunne joystick, van nog geen tien centimeter lang. „Goed in de hang blijven, hoor.” De zon, die al een tijd op is maar zich schuilhield achter het wolkendek, tracht door te breken.  In de verte doemt het silhouet op van een van de vele industrieterreinen in het Ruhrgebied. Het lijkt mistig, maar dat is het niet: het is de uitstoot van de stoomovens die, even verderop, kolen stoken. Stomende, dampende torens spugen dikke wolken de lucht in. Olivier: „Hier wordt Duitsland van energie voorzien.”  Veel schepen liggen hier stil. Ze zijn zwaar beladen met kolen of ijzererts, en groter dan de Mercator, waardoor ze minder ver door kunnen varen. Want hoe verder de Rijn op, hoe lager de waterstand.   Langs de oevers zuchten ook de Duitse bomen onder de droogte. Het levert een herfstachtig tafereel op: van de takken dwarrelen bruine blaadjes naar beneden, de rivier in.  Rond half tien nadert de Mercator de haven van Duisburg. Via de marifoon vraagt Olivier toestemming aan te leggen: „Hafenmeister, mögen wir hinter den Mainfranken liegen, mit fünfhundert Tonnen Glykol?” Na een positief antwoord  meren de bemanningsleden het schip weer behendig af aan de kade. En dan is het afwachten. Voor het water bij Keulen ligt de Mercator nu nog zeker twintig centimeter te diep. Het zal minstens een dag duren voordat het schip zijn weg richting eindbestemming Ludwigshafen kan vervolgen. Maar zodra de golf uit Zwitserland het Ruhrgebied bereikt, kan het weer even voort. Verwachte aankomst: woensdag, in de loop van de middag. Daarna zal de golf weer afzwakken. Op dat laatste beetje golf kan de Mercator nog net aan naar huis varen.  Correctie (22 augustus 2022): in een eerdere versie van dit stuk stond dat varen in de afvaart tegen de stroom in varen was. Dat moest met de stroom mee varen zijn.||https://www.nrc.nl//nieuws/2022/08/22/boten-op-het-droge-bodems-die-zichtbaar-worden-tuffen-over-de-uitgedroogde-rijn-met-tien-kilometer-per-uur-2-a4139551
2022-08-23||Opinie | Een Integraal Zorgakkoord zonder duurzaamheid is onverantwoord||In het Integraal Zorgakkoord (IZA) worden geen afspraken gemaakt voor verduurzaming van de zorgsector, zo blijkt uit de uitgelekte conceptversie van het document. Dit terwijl de zorgsector jaarlijks meer dan 300.000 ton afval produceert en 8 procent van de Nederlandse CO2-uitstoot veroorzaakt. Ironisch genoeg wordt klimaatverandering beschouwd als de grootste bedreiging van de volksgezondheid. Dat het IZA, als richtinggevend akkoord voor de zorg, hieraan voorbij gaat is onbegrijpelijk en onverantwoord.  Marije Baan is beleidsmedewerker bij de Groene Zorg Alliantie;  Evelyn Brakema is voorzitter van de Groene Zorg Alliantie;  Diederik Gommers  is intensivist bij het Erasmus MC;   Michel van Schaik is directeur Gezondheidszorg bij de Rabobank.  Het doel van het Integraal Zorgakkoord is om voor de komende vier jaar de inhoudelijke en financiële kaders te schetsen voor de zorg binnen de Zorgverzekeringswet. Door onder andere de toenemende zorgvraag en de schaarste op de arbeidsmarkt liggen er grote uitdagingen op het gebied van de betaalbaarheid en toegankelijkheid van de zorg. Middels het IZA wil het ministerie van VWS samen met de zestien betrokken zorgpartijen (de zogenaamde binnenring die bestaat uit branche-organisaties) een toekomstvisie schetsen. In de 113 pagina’s van de nagenoeg laatste versie (0.9) worden slechts enkele regels gewijd aan het belang van verduurzaming, met de opmerking dat afspraken hierover buiten het IZA vallen. Maar om financiële middelen vrij te maken voor verduurzaming zou dit juist integraal onderdeel moeten uitmaken van het IZA.   Dit klemt temeer omdat tijdens de Klimaatconferentie in Glasgow in  november 2021 toenmalig minister van Volksgezondheid, Hugo de Jonge, namens de Nederlandse overheid de inspanningsverplichting aanging voor een ‘duurzame en weerbare’ gezondheidssector. De zorgsector staat, net als de rest van de maatschappij, voor de taak 55 procent minder CO2 uit te stoten in 2030 en 100 procent minder in 2050. Op het moment zijn deze doelstellingen van het coalitieakkoord ver uit beeld, want de CO2-uitstoot van de zorgsector loopt alleen maar verder op. Jaarlijks wordt er 18 megaton uitgestoten; meer dan dubbel zoveel als staalproducent Tata Steel.  Dit is problematisch, want klimaatverandering, het verlies van biodiversiteit en de vervuiling van het milieu hebben grote gevolgen voor de volksgezondheid. De afgelopen twintig jaar steeg het aantal hittedoden onder 65-plussers met meer dan 50 procent. Daarnaast zijn hogere temperaturen veelal gunstig voor ziekte overbrengers, zoals teken en muggen. Zo komt Lyme inmiddels vier keer vaker voor en heeft het Westnijlvirus zijn intrede gemaakt in Nederland. De gevolgen van droogte en overstromingen treffen bovendien bevolkingsgroepen die al een gezondheidsachterstand hebben het hardst. Door op de huidige voet door te gaan draagt de zorgsector indirect bij aan deze gezondheidsschade en -ongelijkheid.  Verduurzaming van de zorg is daarom hard nodig. Toch raakt de zorgsector steeds verder achterop in het behalen van de klimaatdoelstellingen door een gebrek aan leiderschap en strategie. In plaats van achterloper te zijn zou de zorg juist een voorbeeldfunctie moeten vervullen op het gebied van duurzaamheid.  Tegelijkertijd komt de houdbaarheid van de zorg in het geding. Door klimaatverandering zal de druk op de zorg alleen maar toenemen. Het belang van preventie is na de coronacrisis duidelijker dan ooit. En terwijl deze crisis de barsten en scheuren in het gezondheidssysteem blootlegde, wacht ons een nieuwe gezondheidscrisis. Eén waar de nog herstellende zorgsector absoluut niet op voorbereid is.  Het zou dan ook niet meer dan logisch zijn voor het IZA om juist duurzaamheid als uitgangspunt te nemen voor de toekomstvisie op de zorg. Voor het toegankelijk en betaalbaar houden van zorg, moét deze klimaatvriendelijk en -bestendig worden. Een enorme opgave die een integrale en bindende leidraad vereist: een strategie waarin klimaatvisie en zorgvisie bij elkaar komen.  Dat het kabinet deze rol voor het IZA laat liggen is op zijn zachtst gezegd verbazingwekkend. Als vertegenwoordiger van het maatschappelijk belang zou zij duurzaamheid als kernwaarde naar voren moeten schuiven in de onderhandelingen. Maar de ministers van VWS en EZK geven niet thuis, ondanks pleidooien van verontruste zorgprofessionals en partijen langs de zijlijn (waaronder de banken). Er wordt gewezen naar elkaar en naar de betrokken branchepartijen. En al zal geen van deze partijen het belang van duurzaamheid ontkennen, uiteindelijk wegen de financiële belangen van de eigen achterban zwaarder aan de onderhandeltafel. Dat blijkt wel.  Daardoor is het enige wat het IZA op dit moment biedt een verwijzing naar de Green Deal Duurzame Zorg 3.0 (GDDZ 3.0). Deze in ontwikkeling zijnde deal tussen zorgpartijen en het ministerie van VWS moet de verduurzaming van de zorgsector aanzwengelen. En al staan er mooie afspraken in de conceptversie van de GDDZ 3.0, er zit geen enkele druk achter. De gesprekken blijven haken op het gebrek aan draagvlak voor bindende afspraken zonder financiering. En dat geeft gelijk aan waar de crux zit; door onvoldoende verplichting en geen structurele financiering kan de Green Deal Duurzame Zorg niet snel genoeg de benodigde transitie teweeg te brengen. Zo blijft verduurzaming zowel in het ministerie van VWS als in de zorgsector een vrijblijvend hobbyproject.  Het is hoog tijd dat duurzaamheid integraal onderdeel gaat uitmaken van het denken en doen van de zorgsector. Dat vraagt om visie en duidelijke, afdwingbare doelstellingen in het IZA, die passen binnen de generieke klimaatcommitments van Nederland. Nog tot half september is er de tijd voor het ministerie van VWS om leiderschap te tonen en voor de onderhandelende partijen om eisen te stellen omtrent duurzaamheid. Want zonder duurzaamheid als uitgangspunt heeft dit Integraal Zorgakkoord geen toekomst. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/22/een-integraal-zorgakkoord-zonder-duurzaamheid-is-onverantwoord-a4139550
2022-08-23||Op theaterfestival Noorderzon grappen Argentijnen over Nederlandse klimaatvluchtelingen||Voor de opening van Groningse festival Noorderzon nemen we plaats in een strandstoel. En waarom ook niet. De ligstoel, in de open lucht op het gras voor de Apollo-tent, sluit goed aan bij de ontspannen sfeer in de amusante show van de Zweeds-Spaanse Soon Circus Company. In Gregarious mengen de twee acrobaten hun salto’s en radslagen met een flinke portie theatrale slapstick. Centraal staat een grote wip, waar ze op springen om elkaar de lucht in te schieten. Tussendoor nemen ze de tijd voor gekkigheid, waarbij ze elkaar uitdagen en hun vriendschap etaleren. Dan doet de een alsof hij bewusteloos is of begint de ander een maffe snelwandelwedstrijd. Prettig zomeravondentertainment. Een flink stuk ambitieuzer en origineler is Los Años (De jaren) van de Argentijnse regisseur Mariano Pensotti en zijn Grupo Marea. Het is al de zesde keer dat Pensotti door Noorderzon is uitgenodigd en dat is goed te begrijpen. Pensotti, ook een lieveling van veel andere Europese festivals, verwerkt op een verfrissende wijze filmtechnieken in zijn theaterstijl.   De ligstoelen voor de Apollo-tent tijdens de voorstelling Gregarious van de Zweeds-Spaanse Soon Circus Company.  Foto Pierre Borasci   In Los Años staan op het toneel twee identieke appartementen naast elkaar, met dezelfde bewoner. Alleen is het links 2020, met een bijna dertigjarige Manuel, en rechts is het 2050, met een bijna zestigjarige Manuel. Daartussen pendelt voortdurend een actrice, die in 2050 zijn dochter speelt en in 2020 zijn vrouw, terwijl ze daarnaast optreedt als verteller om het publiek uitleg en context te verschaffen. Doordat de tijd voortdurend soepel verspringt, toont Pensotti subtiel en geestig overeenkomsten en verschillen: hoe en in hoeverre is de wereld, zijn de mensen en is Manuel veranderd? Opmerkelijk in tijden van klimaatdoem is zijn schets van een relatief optimistisch klimaatscenario. In Argentinië zijn in 2050 namelijk al twintig jaar milieupartijen aan de macht, waardoor het bos Buenos Aires overneemt en herten een plaag zijn. Vlees eten is weer hip. Speciaal voor het publiek in Groningen is er het grapje over een Argentijnse stad die wordt overspoeld door Nederlandse asielzoekers die zijn gevlucht nadat Nederland in zee verdween. Betekent die politieke verandering dat een mens ook verandert? Dat ligt anders, volgens Pensotti. Manuel blijft grotendeels dezelfde. In 2020 werkt hij obsessief aan een documentaire over de tienjarige Raul, die alleen leeft. Zijn monomane werkdrift gaat ten koste van zijn huwelijk. In 2050 keert hij, na jaren in het buitenland vergelijkbare documentaires te hebben gemaakt, terug in Argentinië en stort hij zich op het terugvinden van zijn verdwenen hoofdpersoon. En opnieuw vervreemdt hij zijn partner van zich. Zijn aandacht voor het lot van verwaarloosde kinderen botst in beide gevallen met zijn gebrek aan interesse voor zijn eigen dochter. Dat geeft te denken.   Grote delen van de documentaire over Raul worden geprojecteerd, waardoor Pensotti nog een laag aan zijn toch al dynamische voorstelling toevoegt, zonder de helderheid en toegankelijkheid uit het oog te verliezen. Dat alles maakt Los Años tot een briljant gestructureerd klimaatsprookje annex familietragedie annex sociaal commentaar op onze omgang met kinderen. Hopelijk blijft Noorderzon Pensotti nog vaak terugvragen. Het festival, dat in het Noorderplantsoen een ruim opgezet en bruisend festivalhart heeft, onderscheidt zich sowieso met een goed gescoute internationale programmering. En met een grote variatie aan theaterstijlen. Bij de illusies die het Franse Compagnie 32 Novembre op het podium tovert, valt je mond open. In A Vue. Magie Performative maken ze ook indruk met hun sobere aanpak, zonder de in het genre gebruikelijke showy elementen. In elke scène bouwen de vijf performers geduldig en handmatig een decor op: houten stellages, kabels, kleding. Daarbij componeert een geluidsman live van de timmergeluiden een soundtrack. Wat volgt zijn onnavolgbare trucs: zwevende mensen, persoonsverwisselingen, verdwijningen. Hogeschoolwerk. Aan de andere kant van het spectrum op Noorderzon bevinden zich onderhoudende en boeiende documentaires, live vertoond met video. Zoals 32 Sounds van de Amerikanen Sam Green & JD Samson, over opvallende manifestaties van geluid, en Out of the Blue van het Belgische duo Silke Huysmans & Hannes Dereere, over het mogelijk verwoestende effect van toekomstige diepzeemijnbouw. En The Shadow Whose Prey the Hunter Becomes van het Australische Back to Back Theatre, eerder te zien op Kunstenfestivaldesarts, is weergaloos, slim en geestig theater, gespeeld door acteurs met een verstandelijke beperking. Bij zo veel kwaliteit kan de conclusie niet anders zijn dan dat Noorderzon 2022 een excellente editie is. Theater Noorderzon festival. Verschillende locaties in Groningen. Nog t/m 21 september. Inl: noorderzon.nl Mariano Pensotti/ Grupo Marea:  Los Años  Soon Circus Company: Gregarious  Compagnie 32 Novembre: A Vue. Magie Performative  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/op-theaterfestival-noorderzon-grappen-argentijnen-over-nederlandse-klimaatvluchtelingen-a4139549
2022-08-23||Mijn opa, de leeuwentemmer||Ik ben geboren in Bergerac – het stadje in de Dordogne, de streek die al oud was toen Jezus nog moest worden geboren – en werd tot vervelens toe ‘Cyrano’ genoemd.  Mijn opa had een circus, althans dat maakte ik ervan, in elk geval werkte hij als leeuwentemmer. Met zijn ‘majestic roaring number’ moet hij elke hoofdstad in Europa vanuit de piste tot opwinding hebben gebracht.  Hij was een korte, robuuste man met stekeltjeshaar en altijd opgestroopte mouwen waaruit stevige armen met driftige knuisten staken, die weinig aansporing nodig hadden om een dreun uit te delen. Maar voor z’n leeuwen was hij goed. En voor mij ook.  Dat stekeltjeshaar kwam, vertelde hij, omdat als hij z’n hoofd in de opengesperde muil van Brutus, de grootste der leeuwen, stak, die soms stukjes van z’n kuif had afgeknabbeld – niet uit agressie, maar uit liefde om te spelen.  Dat hoofd in die leeuwenbek was nog maar een bijzaakje in wat hij zoal met zijn roofdieren uitspookte. Opa leverde spektakel. In zijn mooiste tijd had hij een nummer gehad met zowel leeuwen als tijgers – het moeilijkste wat er bestaat, want beide diersoorten zijn niet dol op elkaar, en er sluimerde altijd oorlog. De enige manier om de rust te bewaren, was door zelf de absolute meester in de piste te zijn. Maar hij werd oud, net als zijn leeuwen. In Bergerac waren ‘we’  blijven plakken nadat, op de dag van mijn geboorte, een van de leeuwen opa had gebeten. „Dat is voor het eerst in 63 jaar!” had opa uitgeroepen bij de stadsdokter, die de jaap in zijn bovenarm dichtnaaide, terwijl opa om de pijn te verbijten een dik stuk touw tussen z’n tanden klemde. Elke dag reed opa op een Solex naar de stad om bij slagers vleesrestanten en botten te halen Het was de zomer van 1959, die prachtige zomer toen de zon in het blauw vastgemetseld leek te zitten. De drie oude leeuwen zaten puffend opgesloten onder het geboomte. Elke dag reed opa op een Solex naar de stad om bij slagers vleesrestanten en botten te halen. Ik, al bijna vijf, was met twee emmertjes water tussen verbogen tralies de kooi binnengekropen naar die zonhoofdige dieren, met hun imposante manen en muilen vol ivoren uitsteeksels. Ze begroetten me als een weergekeerde vriend. Nu, jaren later, kan ik nog de leeuwengeur ruiken, de warme ademhaling voelen uit hun geopende bekken. Net kwam opa aanrijden op zijn Solex. Geschrokken stapte hij, zonder z’n machtige zweep, de kooi in. De leeuwin die hem ooit had gebeten, had mij tegen zich aan getrokken en toonde weinig bereidheid mij af te staan. Een maai met een klauw deed opa terugdeinzen. Vaak had hij gezegd dat het pas gevaarlijk wordt wanneer leeuwen angst bij je bespeuren. En hij wás bang geworden.  Wie juist aan kwam lopen, was Tobias, de ook al bejaarde clown. Doortastend reikte hij opa het jachtgeweer aan dat altijd in de buurt van de leeuwen klaarstond. „Schieten”, zei hij zacht. Maar opa kon het niet.  En toen deed Tobias het. Met één schot raak.  Ik had nog nooit een volwassene zien huilen; al draaide opa zijn hoofd weg, van zijn rug droop het verdriet. Zeker een week heeft hij mij geen aandacht geschonken. Maar op een dag tilde hij me op en droeg me naar de leeuwenkooi. Waar er één ontbrak. Ooit zou ik de lacune opvullen. Dat wist hij zeker. „Leeuwen houden van jou, zoals ze dat ooit van mij deden.”   Het is niet gelukt. De zomer snelde weg. Opa ging dood, ik erfde zijn zweep, maar de leeuwen werden verkocht.  En ik werd clown. Met een Solex, heimwee naar de geur van leeuwen en met de naam Cyrano.||https://www.nrc.nl//nieuws/2022/08/22/mijn-opa-de-leeuwentemmer-a4139547
2022-08-23||De zeebaars de baas||Slenken, slikkers, kwelders, geulen. Alles ritselt, alles wriemelt, alles bruist, zuigt, stroomt. Waar Slauerhoff misschien wel z’n gelukkigste jaren beleefde, hoorde ik in de duinpan de hartenklop van een jonge Kluut, en zag ik Visdiefjes op zandspieringen duiken. Spel van schemer en licht, dan daalt het inzicht: de visser koopt zijn aas niet maar sprokkelt deze.  Ik leg de fiets aan tegen de dijk en daal af in het slik. Twee kaplaarzen voorkomen dat ik wegzak. De riek harkt rondom ‘de strontjes’ dikke kluiten blubberklei omhoog. Pieren als waterballonnen friemelen tussen m’n vingers, soms verschijnt een dappere zeeduizendpoot. Achter mij geniepige meeuwen die het gemunt hebben op ’t feestdiner in de emmer. Ik pak een duizendpoot bij de kop, meteen schuiven twee grijpkaken naar buiten die in m’n vinger bijten. Ik denk aan die Syrische visser uit Rotterdam. Wanneer het hengelen op z’n gat lag, zette ’ie aan elk oor een duizendpoot. Als de kaken zich vastgrepen aan z’n harige lellen ging ’ie buikdansen met lange oorbellen.  Na het modderzeven giet ik de kronkelaars in een emmertje met laagje zeewater. Zo blijven ze vers en vief. De pijnsteken in m’n onderrug vormen de voorbode op de pijn van de vis die ergens in de diepte op mij wacht. Op weg naar mijn geheime stek (in mijn oor gefluisterd door een snakerige Vlielander) stelt de omgeving zich hoffelijk aan mij voor. Lepelaar uit Mauritanië, Eidereend uit Rusland, Noordse Stern uit de Zuidpool, Steenloper uit de Noordpool. Vliegveld De Wadden is internationaler dan Schiphol, maar zonder vieze uitstoot en lange rijen.   Foto hdere  Opkomend water, er hangt wat in de lucht, ik voel het. Mijn hart begint sneller te kloppen als ik mijn hengel optuig, extra stevige montage, het water is ruig en de zeebaars niet kinderachtig. De onfortuinlijke wormen rijg ik aan een spies en schuif ze in één beweging over de haak; saté ver de terre. De worp eindigt midden in de vaargeul. De hengel klem ik tussen twee blokken en mijn blik kleeft zich aan de top. Ben ik vandaag de zeebaars de baas of andersom? Zijn aanbeet, zijn dril, dopamineshotjes die ze bij Jellinek niet kennen. Ik sprak eens een potige zeebaarsvisser die regelmatig in zijn slaap had uitgehaald, waardoor zijn vrouw, die naast hem lag, nogal wat batsen kreeg.  Ik hoor de ademtocht van de kieuwen, een golfslag… dan de klap! De hengel buigt en schudt als bezeten.  „De kim wordt wreed, de golven tuimlen wild,/ Van mild en groen, spoorslags hardgrijs en grauw;/ Eén nacht waarin de wind door ’t luchtruim rilt,/ Dan, als een plotselinge dood, de kou.” Rood golft de zee uit zijn bek als de steen op zijn kop neerploft.  Dan, als een plotselinge kou, de dood.||https://www.nrc.nl//nieuws/2022/08/22/de-zeebaars-de-baas-a4139539
2022-08-23||Rioolwater stinkt niet meer dankzij een plantenbak van 70 meter||Het valt de gewone passant in de Sint-Pieterstraat te Ledegem op een goed moment misschien wel op; ter hoogte van een stuk West-Vlaams boerenland, tegenover een langgerekt lint huizen, is in een gracht een zeventig meter lange bak met bloemen aangelegd. Wild kattenkruid, blauwe geraniums; planten met vlezige wortels, uitlopend in fijne haartjes,  die zich tot een meter in de bodem vertakken. En terwijl ze dat doen, helpen ze de bewoners van een probleem af dat steeds penetrantere vormen had aangenomen. Het stonk er. Naar poep.  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

 Van die „geurhinder”, zoals de Ledegemse burgemeester Bart Dochy het noemt, hebben mensen op meerdere plekken in Vlaanderen last. Bijna een half miljoen woningen zijn er niet op het riool aangesloten – in Nederland zijn dat er nog zo’n achtduizend. Dat komt door de fameuze Vlaamse lintbebouwing. Die maakt riolering duur. In gemeenten als Ledegem, West-Vlaanderen, kwam afvalwater vaak terecht in grote tanks in tuinen. En veertien huizen aan de Sint-Pieterstraat loosden hun afvalwater middeleeuws in een grachtje. Ledegem zou een systeem van drukriolering krijgen. Daarbij wordt afvalwater eerst verzameld in tanks en dan door buizen onder hoge druk naar de zuivering geperst. „Maar eigenlijk geloofde ik er niet in”, zegt de burgemeester. De aanleg zou lang duren. „En het leek me vanwege de droogte beter om water ter plaatse te houden. In de wetenschap dat we in 2027 Europese waterrichtlijnen moeten halen, was ik erg blij toen ik twee jaar geleden Wouter Igodt leerde kennen.” Igodt, een 43-jarige tuinarchitect uit de streek, was toen al twaalf jaar aan het prakkeseren over een systeem om water met planten te zuiveren. Dat deed hij in vijvers die hij bij mensen thuis aanlegde met riet, maar het moest slimmer en efficiënter kunnen. In 2016 mocht Igodt meedoen aan een Nederlands-Vlaamse samenwerking om duurzame afvalwatervoorzieningen in de buitengebieden te ontwikkelen. En dat is nodig, nu die Europese richtlijn eraan komt. Igodt: „Het liefst wil je afvalwater ter plaatse houden, aan een betere kwaliteit. Dat komt de bodem en de biodiversiteit ten goede. Al dat water moet sowieso niet steeds verplaatst worden. Dat kost alleen maar energie.” Dus sleutelde Igodt aan een helofytenfilter  die op locatie kan worden aangelegd. Waarbij de mens de natuur zijn problemen laat oplossen. Twee jaar geleden legde hij een helofytenfilter aan voor een restaurant in Kuurne. De Vlaamse Milieumaatschappij VMM, de toezichthouder voor lucht, water en bodem, was sceptisch. „Bij riolering is het gemakkelijk; er gaan buizen in de grond en die zie je niet meer”, zegt Igodt. „Maar dat verandert als er een installatie boven de grond komt. Bij de VMM willen ze vooral weten: wie gaat dat managen en onderhouden?” Het zijn de bacteriën die het water zuiveren Wouter Igodt tuinarchitect Toch ging Dochy anderhalf jaar geleden met Igodt en zijn bedrijf in zee voor de aanleg van een helofytenfilter voor de Sint-Pieterstraat. De gemeente betaalde een deel zelf, en gebruikte geld uit een potje van de Vlaamse regering om droogte te bestrijden. In Ledegem moest vooral aan de stank snel wat gedaan worden. Met de aanleg van traditionele drukriolering zou dat nog tot 2032 op zich laten wachten. Het systeem van Igodt lag er in drie weken. Dochy zag bovendien financiële mogelijkheden. „Vlaanderen had al 1,8 miljoen euro toegekend voor drukriolering in de Sint-Pieterstraat”, zegt hij. „Dat geld wil ik gaan gebruiken voor de filter van Wouter, die in totaal nog geen derde kost; 540.000 euro.” Wie aan de Sint-Pieterstraat in Ledegem gaat kijken, heeft geen idee van de technologie die er in de reusachtige plantenbak verstopt zit. De leek ziet slechts bloemen, bijen en vlinders. Maar naast de oprit naar een strook land ligt onder een putdeksel een systeem dat meer kost dan een sportwagen. In een ingegraven voorbezinktank wordt het afvalwater uit de woningen opgevangen. Vaste deeltjes zinken en alles wat vloeibaar blijft, loopt over in een pompput waar sensoren waarden als het zuurstofgehalte en de temperatuur opmeten voordat twee pompen het water naar de plantenbak brengen. Daar vindt de magie plaats, zegt Igodt. „In dwarsdoorsnede zie je van boven naar beneden eerst planten. Dan een laag lavasteen uit Duitsland. Dat is een poreus gesteente waar  huishoudvetten aan blijven plakken. Daaronder heb je een laag van 70 centimeter met ons substraat. Dat is een materiaal waar we acht jaar geleden al onderzoek naar deden, en dat planten zeer goed in staat stelt om te doorwortelen. Het zorgt voor een optimale samenwerking tussen wortels en bacteriën, in de bovenste laag mét (aëroob) en de onderste laag zonder zuurstof (anaëroob). Het zijn de bacteriën die het water zuiveren.” Zeventig meter bloemen verderop, aan de andere kant van het filter, stroomt een zwak straaltje kristalhelder water naar buiten, ontdaan van uitwerpselen en ander schadelijks. Ook dat water wordt vlak voor de uitgang van het filter doorgemeten. De resultaten publiceert Igodt in realtime op een website. Zo hoopt hij de VMM en andere Vlaamse gemeenten van zijn systeem te overtuigen. Na een uitzending op de Vlaamse tv kreeg hij al 75 aanvragen.  Van burgemeester Bart Dochy mag hij blijven bouwen. Even verderop komen twee grote plantenbakken met helofytenfilters die gaan zorgen dat nog eens zestien woningen en een café niet langer stankoverlast veroorzaken. Dochy is ervan overtuigd dat de Vlaamse instanties met geld gaan komen, omdat de oplossing van Igodt  sneller en  goedkoper is dan traditionele riolering. En ook bijdraagt aan de oplossing voor een actueel probleem: de aanhoudende droogte.||https://www.nrc.nl//nieuws/2022/08/22/magie-met-afvalwater-in-een-west-vlaamse-plantenbak-a4139333
2022-08-23||Leer de nieuwe chef van het Concertgebouworkest,  Klaus Mäkelä, kennen in vier stappen||Klaus Mäkelä ziet vandaag voor het eerst zijn eigen chef-dirigentenkamer, verstopt in de kelders van het Amsterdamse Concertgebouw. Ramen heeft de ruimte niet, wel een zitje en een muziekinstallatie. „Mooie bank, lekker stofje”, zegt hij bij binnenkomst, monter en ontspannen.  Waar kijken we naar uit dit culturele seizoen? Wat als eerste opvalt: soepele veterdansschoentjes van wit kalfsleer. Meteen daarna: een tros bananen op tafel, Mäkelä’s beproefde powerfood. Lang concert? Twee bananen voor aanvang. Kort concert? Eén banaan. Vandaag liggen er vier. „We moeten nog flink werken aan  Mahlers Zesde symfonie”, zegt hij.  De benoeming van de 26-jarige Fin Klaus Mäkelä tot nieuwe chef van het Concertgebouworkest vanaf 2027 was op 10 juni hét muzieknieuws van het jaar. Na de vier chefloze seizoenen die volgden op het vroegtijdig vertrek van de vorige chef Daniele Gatti in de zomer van 2018 heeft het beste orkest van Nederland in Mäkelä eindelijk zijn nieuwe muzikale leider gevonden. De orkestmusici toonden zich opgetogen, het publiek wacht af: Mäkelä leidde tot dat ene stijf uitverkochte zomerconcert vorige week (dit weekend in Berlijn en Keulen te beleven) alleen nog corona-concerten. Zeker is in elk geval dat Amsterdam met Klaus Mäkelä de innemende, oermuzikale teamplayer strikte op wie wereldwijd al tal van grote orkesten aasden.   U begint als chef in 2027, tot dan bent u gebonden aan uw orkesten in Oslo en Parijs. Wat maakte het aanbod van het Concertgebouw desondanks aantrekkelijk? Uw agenda ligt  nu vast tot u 36 bent.  „De klik met het Concertgebouworkest: die bezorgde me een niet te negeren ja-gevoel. Ik houd sowieso van lange verbintenissen. Met een vaste groep musici de diepte in kunnen, vind ik zowel muzikaal als menselijk veel interessanter dan losse concertweken als gastdirigent.  „Het punt was natuurlijk wel dat die verbonden- en betrokkenheid óók voor mijn orkesten in Oslo en Parijs geldt – en daar ben ik pas net begonnen. Deze tussenoplossing voelt daarom goed. Vijf weken in Amsterdam is genoeg om wel echt ‘aanwezig’  te zijn. En daarna: we zullen zien.  „Het fascineert me dat dirigenten als Jevgeny Mravinsky, Willem Mengelberg en George Szell bij hun vaste orkesten in Petersburg, Amsterdam en Cleveland vroeger decennialang succesvolle chefs waren, terwijl zulke lange verbintenissen nu heel ongebruikelijk zijn. Waarom? Maar laten we voor het begin niet aan het einde denken.” Dit seizoen leidt u symfonieën van Mahler en Sibelius, maar ook Mozart en eigentijdse muziek. Is dat veelzeggend voor uw koers? De breedte in? „In zekere zin. Pas het volgend seizoen, ’23-’24, is gepland vanuit de zekerheid dat ik hier chef zou worden. Daaruit volgt dus ook een focus op het Amsterdamse ‘kernrepertoire’: Mahler, Bruckner, Strauss. Maar daarnaast zal er zeker ruimte zijn voor funky stukken. Bachs Hohe Messe staat al, daar ben ik dol op – met de belofte dat de Matthäus-Passion zal volgen. En zeker ook moderne muziek, van Thomas Larcher, bijvoorbeeld. Het publiek hoort meestal het liefst wat het al kent, maar ik ben erg voor verrassen.” Bij het Rotterdams Philharmonisch Orkest is de chef Lahav Shani ook vaak als pianist te horen, gaan we u ook als cellist aan het werk horen? „Eind november speel ik met Concertgebouworkest-musici al Brahms’ Sextet in het Muziekgebouw aan ’t IJ. Als cellist soleren bij mijn eigen orkest voelt wat al te groots, maar wat me wél geweldig zou lijken, is een programma met bijvoorbeeld twee oorlogssymfonieën van Sjostakovitsj en dan daartussen meespelen in Messiaens Quatuor pour la fin du temps, met twee pauzes eromheen.”  U bent chef nr. 8. Welke u voorganger vindt u het meest inspirerend? „Puur muzikaal en voorbijgaand aan zijn menselijke zwakten: Willem Mengelberg. Ik bestudeer nu zijn oude opnames en partituren. Naar hedendaagse normen klinken die extreem en ouderwets, maar de kwaliteit die het orkest verwierf onder zijn leiding: ongelooflijk. De flair, de elegantie, de stilistische ruggengraat. Maar ik ben ook de opnames onder Eduard van Beinum aan het ontdekken, verrukkelijk om de emotionaliteit. En zo hebben ze allen iets om te bewonderen. Haitink: legende. Chailly: geweldige Berio-opnames. Jansons heb ik helaas nooit ontmoet, terwijl ik nu zowel in Oslo als Amsterdam zijn orkesten heb ‘geërfd’. In Oslo bouw ik echt voort op een Mariss Jansons-fundament, ik merk dat hij daar twintig jaar keihard aan de klank heeft gewerkt.” Hoe verhoudt het Concertgebouworkest zich tot uw orkesten  in Oslo en Parijs? „Het zijn drie totaal verschillende ensembles. Dat is ook het leuke, en het maakt van mij  een betere dirigent met die verschillen om te leren gaan.  „Oslo staat als een huis, de klank is compact, helder, donker en onmiddellijk. Parijs is een geïnspireerd, hypersensitief cluster van individuele spelers, allen Frans of Frans getraind. En Amsterdam is als een karaktervolle goulash – sorry, en dat terwijl ik geen vlees eet! – van nationaliteiten en speelstijlen, maar dan met een sterk teamsportgevoel. En de spelstandaard is extreem hoog. Die trombonekoralen in Mahler: wow. En bij de solo van hoorniste Katy Woolley dacht ik: ik geloof niet dat ik ooit eerder zulk mooi hoornspel heb gehoord. In één zin zou ik dus zeggen: de gelaagde schoonheid van klank, díe typeert het Concertgebouworkest. Wil je dat het orkest lelijk speelt, dan moet je daarop echt aandringen. Wat niet wil zeggen dat er geen werk te doen is. Maar nee, dat ga ik niet concretiseren.” Uw eerste concert heeft deze week Mahlers Zesde – ‘Tragische’ – symfonie als hoofdmoot. Opmerkelijke keuze. Klaus Mäkelä Foto Marco Borggreve
 „Eerst stond Sjostakovitsj’ Zevende  symfonie gepland, de ‘Leningrad’, maar ik ben blij dat het Mahler is geworden, juíst de Zesde. Het is de eerste Mahler-symfonie waar ik als jonge dirigent verliefd op werd.  Dat heeft iets met de duisternis ervan  te maken, waarschijnlijk omdat ik Fins ben en daar een aangeboren antenne voor heb. Meesterwerken als Bachs Hohe Messe of Mahlers Negende symfonie komen voor mij gevoelsmatig van een andere planeet, die zijn ‘verheven’. Mahlers Zesde is aards, mensenwerk, een dikke en gecompliceerde partituur, zwaar en doorleefd. Je moet je erin storten, half werk gaat niet. Dat geldt voor iedereen, alle instrumentgroepen – strijkers, koper, slagwerk, hout. Zoals dirigent Herbert von Karajan zei: er zijn maar twee symfonieën die eindigen in totale wanhoop: Mahler 6 en Sibelius 4. Dat is trouwens de volgende symfonie die ik hier in november dirigeer. (lacht)” Was u zenuwachtig voor het concert vrijdag – toch een soort vuurdoop? „Ik ben geen nerveus type. Ik vond het meer opwindend, een beetje zoals ik me voorstel hoe een bruiloft is, waarop je ook voor de eerste keer je liefde deelt voor een publiek.” Meer over liefde: een van uw helden is cellist Daniil Shafran (1923-1997). Shafran was genadeloos streng voor zichzelf bij het studeren. U ook? „Dirigent Alan Gilbert, de vorige chef van het New York Philharmonic, zei eens: ‘Ik ben lui, maar ik word wakker als er wat moet gebeuren’. Zo ben ik ook. Uit liefde voor de muziek studeer ik hard – en met veel plezier. Elke dag kun je een stuk anders aanvliegen. Dat houdt het spannend.”  Beluistert u alleen klassieke muziek? „Soms jazz. Evans. Coltrane. Sporadisch.” Als chef-dirigent bent u het uithangbord van het orkest. Rondom Lorenzo Viotti – de nieuwe  jonge chef van De Nationale Opera – ontstond een ‘Viotti-effect’: zalen vol jongeren en hordes Insta-volgers. Wat wordt het Mäkelä-effect? „Het creëren van ‘buzz’ gaat voor mij over samen excellent muziek maken. Dat nieuws moet zich verspreiden. In Oslo en Parijs ben ik aangetreden tijdens de pandemie, niet ideaal voor publieksopbouw. En toch is daar wél nieuwsgierigheid ontstaan. Ik geloof in de kracht van interessante programma’s. Idealiter creëer je een situatie waarin het publiek afkomt op het orkest en mij, en niet op de naam en faam van de gespeelde stukken. Maar ik voel me bezwaard dingen te zeggen over het publiek, omdat ik dat hier nog helemaal niet heb leren kennen.”  Wat zijn voor u ‘interessante’ programma’s? „Ik bezoek graag musea, deze week was ik eindelijk in het Rijksmuseum. Bij het zien van grote kunst kan me een spiritueel gevoel van extase overvallen – al ben ik niet gelovig.” „Van de doordachte manier waarop tentoonstellingen worden gecureerd, kunnen we bij het samenstellen van  concertprogramma’s nog veel leren. Wat helpt is dat het Concertgebouworkest als een van de weinige toporkesten sowieso al goed is in uiteenlopend repertoire. Mahler, Bruckner en Strauss zijn pilaren, maar Franse muziek hoort er ook echt bij, en eigentijds repertoire óók.” Tijdens corona ontstond discussie over zin/onzin van globetrotten - óók door grote orkesten. Hoe ziet u het belang van tournees voor het Concertgebouworkest? „Lange internationale tournees langs veel zalen, met elke avond een concert in een andere stad,   hebben hun beste tijd gehad, denk ik. Ook omdat dat soort reizen artistiek niet verrijkend zijn; bij éénmalige optredens willen zalen  de voornaamste showcases brengen. Maar het heeft wél zin om langere ‘residencies’ te hebben in belangrijke zalen als de Weense Musikverein of Carnegie Hall in New York. Als je daar een aantal concerten achter elkaar verzorgt, kun je je breder presenteren. Met mijn orkest uit Oslo hebben we dit voorjaar een tournee gemaakt met alle symfonieën van Sibelius, dat was top. Met het Orchestre de Paris gaan we nu een soortgelijk project doen met alle balletten van Stravinsky. Die gaan we dan ook opnemen.” U tekende eerder dit jaar een exclusief opnamecontract met label Decca. Wat betekent dat voor het Concertgebouworkest? „Dat we voor Decca gaan opnemen, niet voor RCO Live. Wel een heerlijk label, RCO live, ik smul van de anthologieën met oude radio-opnames. Ik ben een beetje een opname-nerd. Aan mijn eigen box met Sibelius’ symfonieën heb ik 150 uur ge-edit.  Dat zal ik met plezier ook doen voor opnames met het Concertgebouworkest. Opnemen geeft me het gevoel onderdeel te zijn van een traditie, van een continuüm.”  M.m.v. Rahul Gandolahage  1996 Geboren in een muziekfamilie; vader cellist, moeder pianist, opa violist, zus ballerina.  2003 Rol als jongenssopraan bij de Finse Opera in Carmen van Bizet leidt tot fascinatie voor het dirigentenvak.  2008 Mäkelä (12) begint met directielessen in de legendarische klas van dirigentenpedagoog Jorma Panula op de Sibelius Academy in Helsinki. Daarnaast studeert hij cello.  2017 Mäkelä debuteert als gastdirigent voor het Swedish Radio Symphony Orchestra en krijgt er meteen een vaste baan als ‘principal guest conductor’ – als jongste ooit.  2018 Debuut Oslo Philharmonic leidt tot benoeming als nieuwe chef-dirigent vanaf  2020–2021.  2019, Mäkelä debuteert  bij Orchestre de Paris.  2020 Orchestre de Paris benoemt Mäkelä als nieuwe ‘music director’, vanaf  2021-2022  2020 Debuut Concertgebouworkest.  2021 Label Decca tekent Mäkelä exclusief, als eerste dirigent in 40 jaar.  2022 Concertgebouworkest benoemt hem tot artistiek partner voor de periode 2022-2027, chef-dirigent vanaf 2027-2028 – om te beginnen voor 5 jaar. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/leer-klaus-makela-de-nieuwe-chef-van-het-concertgebouworkest-kennen-in-vier-stappen-2-a4139537
2022-08-23||Opinie | Laat feiten leidend zijn in het migratie- en asieldebat||In gepolariseerde debatten  zijn het meestal de feiten die als eerste het onderspit delven. Als het om migratie gaat,  laten met name radicaal-rechtse politieke partijen, maar ook politici van middenpartijen als de VVD en het CDA  zich niet onbetuigd. Zo schilderen Wilders, Baudet, en iets mindere mate Eerdmans, asielzoekers af als de baarlijke duivel: testosteronbommen, criminelen en terroristen, die bovendien een niet te dragen maatschappelijke last  vormen.  Leo Lucassen is directeur van het Internationaal Instituut voor Sociale Geschiedenis en hoogleraar te Leiden. Dat frame wordt grotendeels overgenomen door parlementariërs als Bente Becker (VVD), die het   doen voorkomen alsof het ons over de schoenen loopt en daarom voor een tijdelijke ‘asielstop’ pleiten. Afgezien dat het zeer de vraag is of dit juridisch stand houdt, zou zo’n stop de huidige situatie alleen nog maar verergeren. Er is immers geen oorlogs- of vervolgingsstop en asielzoekers zullen blijven komen. Bovendien wijkt het aantal asielzoekers momenteel nauwelijks af van het gemiddelde van de afgelopen drie decennia (te weten zo’n 22.000) en is het een stuk lager dan in 2015. Verder ligt het aantal asielaanvragen per 100.000 inwoners in de afgelopen tien jaar met 1.250 onder het gemiddelde van de EU (1.500).  De opvangcrisis is dan ook een door de politiek zelf gecreëerd probleem. In plaats van een goede buffercapaciteit aan te houden, worden als er even wat minder asielzoekers komen tientallen azc’s gesloten. En als de aantallen weer stijgen, kan de staatssecretaris weer van vooraf  aan beginnen met  smeken bij gemeenten. Het beschamende gevolg van dit jojo-beleid kunnen we deze zomer dagelijks in de media aanschouwen. Dit paniekbeleid tast het draagvlak aan en lokt allerhande xenofobische en  racistische reacties uit. Dat beeld was toch al niet florissant door de selectieve aandacht van politici en media voor  overlastgevende asielzoekers uit zogenaamd veilige landen als Marokko en Tunesië. Die maken echter hooguit 5 procent van het totaal uit, terwijl driekwart van de asielzoekers uit alom erkende  oorlogshaarden als Afghanistan,  Syrië en de Hoorn van Afrika komen. Die kleine groep is grotendeels verantwoordelijk voor de iets hogere criminaliteit onder asielzoekers (2,2 procent als geregistreerd dader tegen 1,1 procent voor de rest van de bevolking), waarbij we vooral moeten denken aan vernielingen en vechtpartijen in  azc’s en winkeldiefstallen in de wijdere omgeving en niet zozeer in de gemeentes waar de centra zijn gevestigd.  Tot slot wordt vaak beweerd dat Nederland de bevolkingsaanwas door de vestiging van statushouders niet aankan. Kijken we naar de feiten, dan blijkt momenteel nog ongeveer de helft van de 756.000 asielzoekers die sinds 1989 naar Nederland zijn gekomen (23.000 per jaar) hier nog te wonen. Dat is gemiddeld genomen over de afgelopen 33 jaar 11.000 vluchteling-immigranten per jaar. Dat mag je natuurlijk veel vinden, maar ondraaglijk lijkt me sterk overdreven.  Dit zijn allemaal feiten die door  onafhankelijke instituten als het CBS en het SCP worden bijgehouden en gepubliceerd en die een politiek assistent in een uurtje bij elkaar kan harken. Dat  gebeurt niet, want politici menen dat het problematiseren van asielzoekers en hen tot zondebok maken van allerlei problemen, zoals de woningnood, stemmen oplevert. Tegelijkertijd vindt een meerderheid van de kiezers (77 procent in 2017) dat Nederland vluchtelingen moet opvangen die door oorlog en vervolging uit hun land zijn verdreven.  Ook uit welbegrepen  eigenbelang zouden politici er dus goed aan doen om feiten weer leidend te maken in dit onzalige debat.||https://www.nrc.nl//nieuws/2022/08/22/laat-feiten-leidend-zijn-in-het-migratie-en-asieldebat-a4139536
2022-08-23||Provincies zijn tegenstrijdige signalen van kabinet over stikstofdoelen zat||De provincies willen dat het kabinet snel duidelijk is over de stikstofdoelen. Dat hebben ze maandag in Arnhem kenbaar gemaakt in het stikstofoverleg, waarbij kabinetsleden en afgevaardigden van de provincies onder begeleiding van Johan Remkes met elkaar spraken, meldt persbureau ANP. De Noord-Hollandse afgevaardigde Edward Stigter gaf na afloop van het gesprek namens de andere provincies kritiek op de tegenstrijdige signalen die het kabinet afgeeft — vermoedelijk een hint naar CDA-leider Hoekstra, die de stikstofdoelen vorige week in AD ter discussie stelde. Waar het kabinet de stikstofdoelen formuleert, zijn het provincies die ze moeten uitvoeren. De plannen hiervoor moeten voor 1 juli 2023 zijn uitgewerkt. Daarmee willen ze snel aan de slag, zei Stigter. Wat dan niet helpt, benadrukte hij, is dat er opnieuw discussie is over die doelen: wanneer ze behaald moeten zijn en op welke manier. Zelf bleef Remkes positief. Na afloop was hij blij dat de provincies duidelijk maakten snel van start te willen gaan. Dat is belangrijker dan de einddatum, meende Remkes. De provincies Friesland en Drenthe hebben tijdens het overleg opnieuw aangegeven dat ze een halvering van de stikstofuitstoot in 2030 moeilijk haalbaar vinden, zei Remkes. „Op het boerenerf leeft een groot aantal vragen.” Beide provincies willen meer tijd, maar Remkes benadrukte dat ook de provincies zich aan de wettelijke eisen uit Den Haag moeten houden. „Als het parlement 2030 in de wet opneemt, kan het toch niet zo zijn dat de vrije republiek zus of zo er eigen opvattingen over heeft.” Volgens het ANP heeft minister Christianne van der Wal (Natuur en Stikstof, VVD) na het stikstofoverleg gezegd met haar collega Dilan Yeşilgöz-Zegerius (Justitie en Veiligheid, VVD) te willen praten over de „bizarre” intimidatie van boeren die willen overstappen op natuurvriendelijke landbouw. Net als tijdens eerdere stikstofoverleggen, hoorde ze maandag dat sommige boeren hierdoor niet mee durven doen met verduurzaming. Zelf werd Van der Wal ook slachtoffer van dergelijke intimidatie, toen een groep boeren op de trekker naar haar huis trok.||https://www.nrc.nl//nieuws/2022/08/22/provincies-klaar-met-de-tegenstrijdige-signalen-van-kabinet-over-stikstofdoelen-a4139534
2022-08-23||Rob B. is ‘met de natte vinger’ veroordeeld in Rosmalense zaak|| Vijftien jaar nadat hij werd veroordeeld voor het om het leven brengen van zijn vriendin, staat de inmiddels 64-jarige Rob B. weer voor de rechter. In het Arnhemse gerechtshof zit hij, met lichtblauw overhemd en bretels, ietwat voorovergebogen te luisteren als de raadsheer hem vragen stelt. Zijn leven is overhoop gehaald doordat hij onterecht werd veroordeeld voor het doodsteken van zijn levenspartner, zegt hij meerdere keren. „Ik heb haar niet vermoord”, aldus Rob.  De zaak draait om de dood van de 37-jarige Regie van den Hoogen, in haar Rosmalense flat in april 2000. Ze werd gevonden met doorgesneden keel, en in het halletje gevonden met een mes onder haar arm. Haar vriend Rob B. werd uiteindelijk veroordeeld voor het om het leven brengen van Regie. Hij kreeg tbs, die inmiddels is afgelopen, maar hij zit nog steeds in een kliniek. Rob werd vooral veroordeeld op basis van twee rapporten van deskundigen, Selma Schieveld en Richard Eikelenboom, waaruit zou blijken dat een misdrijf waarschijnlijker is dan zelfmoord.  Toen de veroordeling definitief was, bogen meerdere andere deskundigen zich over de zaak, die de onderbouwing voor een misdrijf uiterst mager vonden. Daarop diende advocaat Pieter van der Kruijs in 2016 een verzoekschrift in bij de Hoge Raad, om nader onderzoek te doen. Dat gebeurde ook: deskundigen van het Nederlands Forensisch Instituut veegden de eerdere onderzoeken van tafel. Zo zou het bloedspatscenario meer passen bij een zelfdoding dan bij een misdrijf, en zou ook de snijwond niks vertellen over of er al dan niet sprake was van een misdrijf. Daarnaast verklaarde een huisarts dat het slachtoffer kort voor haar dood had gevraagd of hij iets uit haar hals kon snijden, omdat er iets zat wat er niet thuishoorde.  Dus oordeelde de Hoge Raad dat de zaak in 2020 opnieuw moest, op basis van twee rapporten en de verklaring van de huisarts. De Rosmalense flatmoord is waarschijnlijk een zelfdoding, en kan dus in het rijtje komen van de Puttense moordzaak, Lucia de B. en de Pettense campingmoord: zaken die opnieuw moesten en uiteindelijk leidden tot vrijspraak.  De huisarts in kwestie, Ad Loonen, werd in het begin van de ochtend gehoord als getuige. Loonen bevestigde zijn verhaal en zei dat hij al voor de veroordeling met de vader van Rob B. had gesproken over wat Regie tegen hem had gezegd. Maar daar is destijds niks mee gedaan, dat gebeurde pas na de veroordeling in hoger beroep. Ofwel: het hof heeft Rob B. veroordeeld zonder het verhaal van de huisarts te kennen.    Als de advocaat-generaal deze maandag nog eens minutieus door de zaak gaat in haar requisitoir, leest Rob B. ingespannen mee, zijn beide handen op zijn hoofd, zijn bril naast het dikke pak papier. Het OM stelt onder meer dat het rapport van de nieuwe deskundige over de bloedsporen meer plausibel is dan de „vergezochte redenatie” van deskundige Eikelenboom, zijn conclusies zouden „te stellig” zijn. Eikelenboom had verder niet als deskundige benoemd mogen worden, omdat hij eerder in de zaak aanwezig was geweest bij een experiment.   In het oorspronkelijke scenario, waarop de veroordeling is gebaseerd, zou Rob na het doden van zijn vriendin weer op zijn fiets zijn gestapt. Maar, zegt het OM nu, op de fiets is geen bloed gevonden, en uit niks is gebleken dat Rob in de flat bloed heeft schoongemaakt. Dus moet Rob worden vrijgesproken.   Advocaat Pieter van der Kruijs, eigenlijk al met pensioen, zegt in de rechtszaal deze zaak nog te willen doen „voor Rob en zijn familie.” De zaak heeft volgens Van der Kruijs vooral laten zien hoe het niet moet. Hij benadrukt dat de kwaliteit van Robs leven sinds het jaar  2000 enorm achteruit is gegaan. Mensen om hem heen dachten vanaf toen dat Rob tot moord in staat zou zijn. Niemand die ambtshalve bij de zaak betrokken was, heeft geloof gehecht aan Robs verhaal, zegt de advocaat. Zijn cliënt is „onherstelbaar leed” aangedaan. „De natte vinger heeft in deze zaak het meeste werk gedaan.” Alles wijst er dus op dat Rob B. onterecht is veroordeeld voor de dood van zijn vriendin. Advocaat Van der Kruijs vraagt of het hof daar meteen uitspraak over wil doen, omdat nog twee weken wachten voor Rob heel zwaar zal zijn. Dat gaat niet, het hof wil het oordeel nauwkeurig uitwerken. Toch lijkt de kans zeer groot dat Rob B., 22 jaar na de dood van Regie van den Hoogen, officieel wordt vrijgesproken.    Door deze zaak ben ik voor het leven getekend. Het was gewoon zelfmoord. Wat hier is gebeurd was tunnelvisie, dat was het Rob B.  De schade zal hoe dan ook groot blijven, zegt Rob in de rechtszaal. „In deze zaak is het altijd onterecht gegaan over een flatmoord.” Hij zegt dat hij eerherstel wil, en een eventuele schadevergoeding aan een psychiatrische inrichting te willen schenken. „Door deze zaak ben ik voor het leven getekend. Het was gewoon zelfmoord. Wat hier is gebeurd was tunnelvisie, dat was het.”    ||https://www.nrc.nl//nieuws/2022/08/22/rob-b-is-met-de-natte-vinger-veroordeeld-in-rosmalense-zaak-a4139535
2022-08-23||Brandbrieven lokale VVD&#8217;ers om asielbeleid: &#8216;principiële grens overschreden&#8217;||Het kabinetsbesluit om gemeentes te dwingen asielzoekers te huisvesten blijft de gemoederen bezighouden binnen de VVD. Nadat eerder al Limburgse fractievoorzitters een brandbrief stuurden aan de Tweede Kamerfractie en het partijbestuur, uitten nu ook andere lokale VVD’ers in een brief hun onvrede over het asielbeleid. Volgens de politici is het kabinet „een principiële grens” overgegaan door „tegen de wil van democratisch verkozen bestuur” een door het COA aangekocht hotel in Tubbergen aan te wijzen als locatie voor asielzoekers. In de brief, die onder meer is ondertekend door lokale VVD-politici uit Rotterdam, Den Haag, Leeuwarden en Maastricht en is ingezien door NRC, stellen de leden dat het kabinet met het besluit „niet alleen lokale overheden tegenover het Rijk plaatst”, maar dat het ook bijdraagt aan „het verlies van vertrouwen in de politiek en (…) de democratie.” Volgens de VVD’ers draagt het Rijk, „met pijnlijk genoeg steeds VVD-bestuurders in leidende positie”, verantwoordelijkheid voor het „alsmaar opbouwende probleem van het disfunctionerende asielstelsel”. Twee weken geleden kondigde Eric van der Burg (Asiel en Migratie, VVD) aan gemeenten desnoods te dwingen asielzoekers op te vangen, als gesprekken tot niets zouden leiden. Dit onder meer vanwege de asielcrisis bij het aanmeldcentrum in Ter Apel, waar deze zomer bijna elke nacht mensen buiten slapen vanwege capaciteitsgebrek. De aankondiging van Van der Burg leidde meteen al tot een brandbrief van Limburgse fractievoorzitters. Zij waarschuwden voor een nog lager draagvlak onder de lokale bevolking indien het kabinet dwang zou inzetten, een besluit dat bovendien bij hen „in het verkeerde keelgat” zou schieten indien het hun gemeente betrof. Van der Burg voegde ondanks de kritiek vorige week de daad bij het woord. Hij kondigde aan de vergunningverlening van de gemeente Tubbergen naar het Rijk toe te halen, om zo de vestiging van een asielzoekerscentrum in een hotel in Albergen mogelijk te maken. De gemeenteraad van Tubbergen en de lokale bevolking reageerden fel op het besluit. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/22/brandbrieven-lokale-vvders-om-asielbeleid-principiele-grens-overschreden-a4139531
2022-08-23||Verfijnd Japans lakwerk vol goudpoeder en eierschalen in het Rijksmuseum|| Niet alleen de prenten uit Japan, ook de mooi gelakte dozen en schalen met subtiele landschappen, Japans lakwerk, zorgden voor een droombeeld van Japan bij Westerse kunstliefhebbers. Zo reisde de Nederlandse estheet en schrijver Louis Couperus met zo’n  kunstzinnig droombeeld naar Japan in 1921 – en de rommelige werkelijkheid viel hem bitter tegen. Hij moest zich geweld aandoen om „in het landschap de afbeeldingen op lakwerk en porselein te herkennen” schreef Rico Bulthuis over Couperus’ reisverslag Nippon.  Dat de bomen vol mooie Japanse kersenbloesem bijvoorbeeld met menselijke uitwerpselen bemest werden, schokte Couperus zeer, en de geur van poeptonnen bedierf zijn esthetische ervaring volledig. Hij prefereerde het gedroomde Japan van de kunst. Liefhebbers daarvan kunnen nu terecht in het Rijksmuseum in Amsterdam, waar onder de titel Modern Japans lak nu een deel van de collectie Japans lak te zien is van de verzamelaars Jan Dees en René van der Star. Dees, inmiddels lakwerkexpert, schreef er het boek De gedroomde wereld bij.    Die titel van de tentoonstelling slaat op de verfijnde gestileerde afbeeldingen die aanvankelijk met goud- en zilverpoeder gesprenkeld werden op de vaak zwarte opbergdozen. Vaak zijn dat traditionele natuurvoorstellingen, zoals Tempel in de storm, maar ook beelden uit de Japanse literaire traditie. Prachtig voorbeeld daarvan is de zwarte schrijfdoos (met inktwrijfsteen) Het Geluid der Dingen uit 1909. Op het deksel, dat rechtop in de vitrine staat, zien we in een herfstige  nevel een oude blinde man met een luit zitten, een eenzame verbannen prins, in goud en in reliëf onder het lak uitgebeeld. Hij luistert naar iets wat je niet ziet. Daarvoor moet je op de binnenkant van het deksel kijken, waar je in zilver de volle maan ziet, boven een landschap van bloeiende herfstbrem, door een regenbui platgeslagen, in goudpoeder weergegeven. Daar luistert de oude blinde man naar, naar ritselende planten, druppelend water en misschien krekels die weer beginnen te tsjirpen.  Op de podcast van het Rijksmuseum  vertelt Dees bevlogen over dit mooie lakobject, dat van de Japanse keizer Meiji is geweest, die het weer aan een van zijn haremvrouwen schonk.  Het is een van de zeventig decoratieve stukken op  de expositie, die lakwerk toont van tussen 1890 en 1950 – de periode waarin Japan zich open stelde, zich in de Tweede Wereldoorlog stortte, en modern werd. Die modernisering is ook in het getoonde lakwerk te zien: de lakmeesters van een eeuwenoude traditie wilden niet langer als ambachtslieden maar als kunstenaars gezien worden. Ze begonnen te experimenteren: de houten dozen en andere objecten die ze met vele lagen lak uit de Japanse urushiboom bedekten en glimmend glad polijsten, werden steeds kleurrijker.   Het deksel van de schrijfdoos Het Geluid der Dingen uit 1909 met de oude blinde man met zijn luit. Foto Frans Pegt
 Naast traditionelere zwart-gouden dozen zijn er kleurige varianten te zien. Zoals de knalrode opbergdoos met gestileerde plantmotieven, de Anna Pauwlona boom uit 1930. In veel grovere vorm, in massaproductie, zag je dergelijke  art-deco-esthetiek terug in het Westen, waar de toen  populaire theeblikken en koektrommels mede geïnspireerd moeten zijn op de decoratieve charme van Japans lak.   En al kijkend naar al die lakobjecten, vroeg ik me af of je ook de glimmend gladde iPhone, vol designdetails, niet als moderne verre neef van de  Japanse lakesthetiek kunt zien. Het zijn in ieder geval behalve gebruiksvoorwerpen ook objecten die de eigenaar glans moeten geven: pronkstukken, net als Japans lakwerk. Hoogtepunt van de kleurrijke lakwerktrend is een grote kleurige doos met een natuurgetrouwe aalscholver erop, die op een rots aan zee staat. Het opspattende zeeschuim van de prachtig blauwe zee is met witte stukjes kwarteleierschaal gemaakt, net als het wit op de aalscholverkop. Het is een mooie expositie, Modern Japans lak, maar soms ook wat frustrerend. Je begrijpt  dat in die verfijnde lakobjecten enorm veel tijd en kunstzinnig vakmanschap zit. Maar de subtiele details kun je af en toe amper zien, hoe je ook tuurt. Zo zijn er pijphouders (17 cm lang) waar in het harde lak afbeeldingen zijn uitgesneden. De afgebeelde vissers met aalscholvers op Vissers in de rivier zijn zo klein dat je ze niet goed ziet bij het gedempte licht (lakwerk is gevoelig voor uv-licht). Gelukkig hebben we de foto’s nog, met scherp uitvergrote details, in Dees’ boek. Expositie Modern Japans lak: de kunst van het detail. T/m 4/9, Rijksmuseum, Amsterdam.  Inl: Rijksmuseum.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/verfijnd-japans-lakwerk-vol-goudpoeder-en-eierschalen-in-het-rijksmuseum-a4139533
2022-08-23||‘Verdriet van de Zuiderzee’:  spectaculair locatietheater aan het IJsselmeer||„Het zout stroomt door ons bloed, maar wat voor een toekomst wacht ons in het zoet?” vraagt kantjesvisser Minne zich af. Terwijl zijn broer Inne gegrepen wordt door het idee van vooruitgang – of op z’n minst niet voor de rest van zijn leven in een „tjotter van niks” wil blijven varen – komt Minne in verzet. Tevergeefs: de Afsluitdijk komt er toch. In Het verdriet van de Zuiderzee staat de inpoldering van de Zuiderzee centraal. De locatievoorstelling speelt aan de rand van het IJsselmeer, op het Oudemirdumerklif, waar een schitterend gaas als een zee over de speelvloer is getrokken en zeilen fier in hun masten wapperen onder onze lage, dreigende Hollandse luchten.  In dat weidse, verstilde openingsbeeld klinkt ineens getjilp. Dan doemen de vogels op: uit de kluiten gewassen, theatrale adaptaties van onder meer de roerdomp, tjiftjaf en de grutto. Zij leiden ons „in vogelperspectief” door deze geschiedenis, die toont hoe mens en dier gaandeweg onthecht raken. Ze vertellen ons over Minne en Inne en ook over Grietje Bosker, die als eerste over de Afsluitdijk liep en de bijnaam ‘Keileem Kenau’ verwierf. Ze werd verliefd op Minne, maar koos voor Inne – vastbesloten haar toekomst als bokkingverkoper te ontvluchten.  Het verdriet van de Zuiderzee is een tegelijkertijd poëtische en grappige voorstelling die het moet hebben van grote gebaren en spectaculaire beelden. Op muzikaal vlak is deze voorstelling opvallend veelzijdig: van opzwepende protestraps tot sfeervolle, meerstemmige zangstukken en zelfs een enkele meezinger. Het is jammer dat het liefdeslijntje rondom Grietje – waarmee schrijver en regisseur Geert Lageveen de menselijke maat terugbrengt in het verhaal – hooguit in vogelvlucht voorbijkomt, waardoor het nauwelijks beklijft.  Gelukkig brengt de uitstekende cast met aansprekend en energiek spel toch reliëf aan in de soms te vlakke personages.  Kloppend hart vormen Jasper Stoop en Keja Klaasje Kwestro, die als Inne en Grietje desillusie op desillusie gestapeld krijgen. Stoop speelt zijn personage genereus zoekend en sensitief, Kwestro toont groot verdriet achter een stuurs, onstuimig masker. Uit hun samenzijn tegen wil en dank spreekt ook een stugge liefde, of op z’n minst een ontroerende afhankelijkheid. Halverwege wijkt het water, masten worden neergehaald, de Zuiderzee is verleden tijd. Het is een ronduit sensationeel changement, inventief vormgegeven door scenografen Ruben Wijnstok en René Vullings.  De kwetterende vogels verbazen zich intussen vrolijk over de mens, die de liefde –  voor zichzelf, de ander én de omgeving – steevast zo ingewikkeld maakt. Theater Het verdriet van de Zuiderzee door Orkater en De Lawei. Gezien: Oudemirdumerklif (Friesland). Daar t/m 17/9. Inl: verdrietvandezuiderzee.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/verdriet-van-de-zuiderzee-spectaculair-locatietheater-aan-het-ijsselmeer-a4139532
2022-08-23||Fortuna Sittard ontslaat trainer Sjors Ultee na drie wedstrijden in nieuwe seizoen||Fortuna Sittard heeft trainer Sjors Ultee al na drie wedstrijden in het nieuwe seizoen per direct ontslagen. Dat laat de club maandag weten. Volgens technisch directeur Sjoerd Ars zag de directie „onvoldoende progressie in de ontwikkelingen van het team op verschillende vlakken”. Ultee is de eerste Eredivisietrainer dit seizoen die zijn ontslag heeft gekregen. Ultees gedwongen vertrek volgt op drie competitienederlagen. Uit verloor Fortuna met 3-0 van FC Twente, terwijl de club thuis nederlagen leed tegen Ajax (3-2) en afgelopen weekend tegen SC Cambuur (4-1). Volgens Ars ontslaat Fortuna Ultee, die in november 2020 hoofdtrainer werd, desondanks „niet enkel op basis van de laatste drie wedstrijden”. Het afgelopen seizoen eindigde Fortuna op de vijftiende plaats, het seizoen ervoor werd de club elfde. Fortuna hoopt dit seizoen juist op meer succes in de Eredivisie dan in de voorgaande jaren. De begroting van de club ging omhoog van 7,5 naar zeker 9 miljoen euro, grotendeels door het instappen van de Turks-Nederlandse ondernemers Atilla Aytekin en Umut Akpinar. „Een aanzienlijk deel” van dat budget is naar het spelersbudget gegaan, liet een woordvoerder van de club eerder weten aan NRC. De meest verrassende aankoop van deze zomer was zonder twijfel de Turkse topspits Burak Yilmaz. Hij speelde 77 interlands voor het Turkse nationale elftal en scoorde daarin 31 keer. Yilmaz maakte in de eerste drie competitiewedstrijden twee goals.||https://www.nrc.nl//nieuws/2022/08/22/fortuna-sittard-ontslaat-trainer-sjors-ultee-na-drie-wedstrijden-in-nieuwe-seizoen-a4139530
2022-08-23||Politieagent zet knie op torso bewusteloze man, Rijksrecherche doet onderzoek||De Rijksrecherche is een feitenonderzoek begonnen naar een incident in Hengelo waarbij twee agenten een bewusteloos ogende man uit een politieauto slepen. Dat heeft de Rijksrecherche maandag bevestigd na berichtgeving van RTV Oost. In een filmpje van de casus is te zien dat een van de agenten een knie op de torso van de man plaatst. Kort daarvoor was de man aangehouden omdat hij onder invloed van drugs aan het rijden was. Volgens RTV Oost verkeert hij in levensgevaar. Een inzittende van een andere auto heeft het incident gefilmd. Te zien is hoe twee agenten de man op onhandige wijze uit de auto trekken. De man verroert zich niet, maar een van de agenten plaatst alsnog een knie op zijn borst — tot twee keer toe. De andere agent kijkt toe. Volgens RTV Oost behoort de man tot de Suryoye-gemeenschap, een groep Syrisch-orthodoxe christenen. In Nederland woont het leeuwendeel van deze gemeenschap in de regio Twente.  De politie onderwierp de man afgelopen donderdagavond aan een speekseltest, waaruit bleek dat hij drugs had gebruikt. Tijdens de rit naar het politiebureau, waar hem een bloedproef te wachten stond, werd hij onwel. Nadat de twee agenten hem uit de politieauto trokken heeft een ambulance hem naar het ziekenhuis gebracht, waar hij maandag nog steeds verblijft, in kritieke toestand. De Rijksrecherche onderzoekt nu hoe dat heeft kunnen gebeuren en of de agenten in kwestie een kwalijke rol hebben gespeeld. Omdat de agenten geen verdachten zijn, blijven ze gedurende het onderzoek gewoon in functie. Op basis van de beelden is volgens Jaap Timmer, politieonderzoeker aan de Vrije Universiteit, niet vast te stellen of de agenten ongeoorloofd hebben gehandeld. „Het kan zijn dat een van de agenten zijn knie tegen de borst van de man plaatst, maar het kan ook zijn dat de agent alleen hurkt. En ja, drukken tegen de borst van een ogenschijnlijk bewusteloze man is niet handig. Maar als dat zonder kracht gebeurt, dan is de houding wel verklaarbaar: je wilt als agent niet dat iemand die niet bij kennis lijkt, plots overeind komt. Daar wil je als agent op bedacht zijn.” Juist om speculaties te voorkomen, zegt Timmer, is het goed dat de Rijksrecherche bij de zaak is betrokken. „In het verleden is bij vergelijkbare gevallen weleens alleen intern politieonderzoek gedaan. Maar juist in zo’n zaak, die tot maatschappelijke of juridische discussie kan leiden, is het nuttig dat een onafhankelijke instantie direct onderzoek doet.”||https://www.nrc.nl//nieuws/2022/08/22/politieagent-zet-knie-op-torso-bewusteloze-man-rijksrecherche-doet-onderzoek-a4139529
2022-08-23||Aantal asielzoekers dat buiten slaapt in Ter Apel loopt op tot 400||In de nacht van zondag op maandag was het voor het aanmeldcentrum in Ter Apel opnieuw zo druk dat mensen die wachten op een aanmeldplek buiten hebben moeten slapen. Volgens een woordvoerder van het Centraal Orgaan opvang asielzoekers (COA) gaat het om zo’n 400 asielzoekers. Het aantal mensen dat buiten moest slapen loopt op in vergelijking met de afgelopen nachten. In de nacht van vrijdag op zaterdag moesten volgens het COA ongeveer 250 mensen de nacht buiten het aanmeldcentrum doorbrengen; in de nacht van zaterdag op zondag ging het om zo’n 300 mensen. Het aanmeldcentrum in Ter Apel, waar iedereen die in Nederland asiel wil aanvragen eerst naartoe moet, is al maanden overvol. Sinds enkele weken slapen mensen rondom het Groningse centrum noodgedwongen buiten. De mensen hebben vaak niet meer dan uitgeklapte kartonnen dozen en eigen bagage om op te liggen. In sommige gevallen werden de wachtenden wel binnengelaten en sliepen ze op stoelen of op de grond in wachtruimtes.  Het Rode Kruis heropent maandag zijn ‘humanitaire servicepunt’ op het terrein, zo liet een woordvoerder weten aan het NOS Radio 1 Journaal. Vorige week maandag sloot het Rode Kruis het servicepunt, nadat in het weekend ervoor een vechtpartij was uitgebroken. Bij het servicepunt kunnen de wachtenden terecht voor informatie, drinken en medische hulp. De omstandigheden voor het aanmeldcentrum leidden eerder tot onrust onder de wachtenden. Vrijdag wees de gemeente Westerwolde, waar Ter Apel onder valt, het voorterrein van het aanmeldcentrum daarom aan als veiligheidsrisicogebied. Dat houdt in dat de politie preventief kan fouilleren op het terrein. De mensen voor het aanmeldcentrum in Ter Apel willen de mogelijkheid op een afspraak om asiel aan te vragen niet mislopen en blijven daarom, soms dagenlang, wachten tot hun aanvraag in behandeling wordt genomen. Na een aanvraag te hebben ingediend, plaatst het COA de mensen in asielzoekerscentra (azc’s) door het land van waaruit ze, als hun aanvraag wordt toegewezen, doorstromen naar gemeenten die hen een woning moeten bieden. De situatie is overal nijpend. Niet alleen komen de azc’s duizenden plekken tekort, ook gemeenten hebben onvoldoende woningen beschikbaar.  Afgelopen week bracht NRC naar buiten dat 15 van de 25 veiligheidsregio’s niet aan het afgesproken aantal opvangplekken voldoet. Het kabinet heeft de veiligheidsregio’s gevraagd 5.600 opvangplekken extra te regelen voor asielzoekers, 225 per regio. Maar de onwillige veiligheidsregio’s en gemeenten noemen verschilende redenen om niet aan dit verzoek te voldoen. Gelderland-Midden zegt „uit humanitair oogpunt” geen crisisnoodopvangplekken voor asielzoekers aan te bieden.||https://www.nrc.nl//nieuws/2022/08/22/aantal-buitenslapers-in-ter-apel-loopt-op-tot-zon-400-mensen-a4139519
2022-08-23||Wetenschappers reageren op stikstofdiscussie: uitstel kan niet||Er bestaat „meer dan genoeg wetenschappelijke consensus” die de noodzaak van de stikstofaanpak van het kabinet onderschrijft. Dat schrijven 36 wetenschappers van acht Nederlandse universiteiten maandag in Trouw in een opiniestuk getiteld ‘Ga niet wéér twijfel zaaien: aan die stikstofdoelen valt echt niet te ontkomen’. De wetenschappers reageren daarmee op de stikstofdiscussie, waarin steeds vaker wordt gesuggereerd dat technologische innovaties ook tot de benodigde stikstofreductie kunnen leiden. De wetenschappers noemen de huidige situatie een gelegenheid om verschillende problemen, zoals droogte, klimaat en natuurherstel, tegelijkertijd aan te pakken. „Dat vraagt om een integrale aanpak van het landschap, dus van landbouw én natuur.” Volgens de wetenschappers moet het kabinet ook consumenten, retailers, banken en de agro-industrie in de plannen betrekken. Gezamenlijk zouden dan afspraken gemaakt kunnen worden over onder meer beprijzing, ruimtelijke ordening en de prikkels om mensen anders naar voeding te laten kijken. Aanleiding voor de oproep vormt een plan van wetenschapper Han Lindeboom, die eerder deze maand in De Telegraaf opperde dat krimp van de veestapel niet nodig is als het kabinet investeert in een aantal technologische innovaties. Ook CDA-leider en vicepremier Wopke Hoekstra zaaide twijfel bij de stikstofaanpak van het kabinet, toen hij afgelopen vrijdag in een interview met het AD zei dat de in het regeerakkoord voorgenomen halvering van de stikstofuitstoot „niet ter discussie staat”, maar dat het doel van 2030 voor het CDA „niet heilig” is. ||https://www.nrc.nl//nieuws/2022/08/22/wetenschappers-uitstel-kan-niet-stikstofreductie-moet-a4139522
2022-08-23||OM vraagt vrijspraak verdachte bij herziening Rosmalense flatmoord||Het OM heeft maandag vrijspraak gevraagd in de zaak rond de zogeheten Rosmalense flatmoord. Volgens de openbaar aanklager heeft nieuw, uitvoerig onderzoek het bewijs op basis waarvan Rob B. (64) in 2007 in hoger beroep werd veroordeeld ondergraven. Het gerechtshof in Arnhem herziet de zaak in opdracht van de Hoge Raad. De zaak draait om de dood van de 37-jarige Regie van den Hoogen, B.’s partner. Hij trof haar op 10 april 2000 met een doorgesneden keel aan in de hal van hun flatwoning in Rosmalen. B. schakelde de politie in en werd nog dezelfde dag aangehouden als verdachte. Hoewel hij zijn schuld altijd heeft ontkend, achtte de rechter zowel in eerste aanleg als in hoger beroep doodslag bewezen. B. werd veroordeeld tot tbs met dwangverpleging. Het bewijs in de zaak bestond voornamelijk uit bevindingen van deskundigen. Zij stelden dat de vrouw zichzelf niet gedood kon hebben en dat een ander persoon verantwoordelijk moest zijn voor het doorsnijden van haar keel. Deze bevindingen worden nu betwist.  Zowel B. als zijn partner kampten met psychiatrische problemen. Het OM laat in het midden of de zelfdoding opzettelijk was, omdat dit eveneens niet bewezen kan worden. Het kan bijvoorbeeld ook zo zijn dat de vrouw onder invloed van waanbeelden iets wilde wegsnijden uit haar nek en haar dood een ongeluk betreft. Praten over zelfdoding kan bij de landelijke hulplijn 113 Zelfmoordpreventie. Telefoon 0800-0113 of www.113.nl||https://www.nrc.nl//nieuws/2022/08/22/om-vraagt-vrijspraak-verdachte-bij-herziening-rosmalense-flatmoord-a4139527
2022-08-23||Vergis je niet, ik ben terug. Dat lijkt de boodschap van de levensveranderende show van Stromae||Alleen de eerste drie nummers van Stromaes optreden op Lowlands mogen via de livestream worden uitgezonden en het Noord Nederlands Orkest werd afgebeld vanwege alle voorbereidingen voor zijn show. Als we zijn avatar als jonge professor Barabas met zelf spelende piano’s in de weer zien, begrijpen we bijna waarom. Bijna, want 160 muzikanten last minute afbellen wegens logistieke problemen blijft natuurlijk genant. Maar de strak geregisseerde show van de Belgisch-Rwandese artiest is een cross mediaal kunstwerk met eigen narratief vol bioscoopfilm-elementen, een robothond waarvoor de zanger drie technici meenam en een creatief team dat groter is dan een voetbalelftal. Hij wordt begeleid door een percussionist, piano, elektronische gitaar, bas en drums; de muzikanten staan achter Kraftwerk-achtige zuilen gekleed in uniformen met zonneklep.   Als de glorieuze koorklanken klinken van ‘Invaincu’, kleurt het scherm rood en breekt het open in goudkleurige vlakken zoals de eerste zonnestralen de Afrikaanse savanne raken. Vergis je niet, ik ben terug, lijkt Stromae te willen zeggen. Na een periode van zeven jaar afwezigheid met ziekte en depressie was daar plots weer zijn album Multitude. Op drie kwart van de show zingt de chansonnier het nummer over zijn depressies, ‘L’Enfer’ (de Hel) dat in maart viral ging dankzij het Franse journaal. Er is geen licht zonder donker, is de centrale boodschap.   Je hoort het in de nummers (‘Mauvaise journée’, ‘Bonne journée’), je ziet het op het podium. Dan weer zien we hoe de popster niet vooruitkomt terwijl hij zijn luie stoel vooruitschuift, dan weer spatten vlakken in knalkleuren uiteen. Hij zingt ‘La Solassitude’, over hoe je elkaar kan kwijtraken in een lange relatie, super hoog en loepzuiver met Flamenco-vibrato. Hij zingt ‘Quand c’est?’ een mistroostig nummer met trage beats over een vrouw die longkanker kreeg, omsingeld door zwarte zeewier-visuals die hem lijken te verstikken. Zijn grote hit ‘Papaoutai’, over zijn afwezige vader, laat de Alpha juist exploderen met een grote lichtshow. Mensen lichtvoetig laten dansen op donkere liedjes, dat is knap. Daarvoor komt een futuristische robothond hem zijn jasje brengen die hij op commando laat twerken. „Holy shit”, zegt een jongen. Inderdaad.  Het hele oeuvre van Stromae is een muzikale caleidoscoop. Dat hoor je terug in zijn liveshow: van het Afrikaanse koor bij ‘Invaincu’, het klavecimbel-intro bij ‘Fils de joie’ tot het zonovergoten getokkel op de Afrikaanse kora op ‘Mon Amour’, de zijdeachtige klanken van de Chinese viool in ‘La Solassitude’ en het Zuid-Amerikaanse gitaartje bij een wiegende cumbiabeat op ‘Santé’. Zoals de man zelf creatief duizendpoot is – modeontwerper, muzikant, zanger en ook acteur blijkt tijdens ‘Formidable’ – is zijn show ook een smeltkroes van invloeden. Daarbij neemt hij het publiek volledig mee met charmante pogingen in het Nederlands voor tekst en uitleg. Hij doet een TikTok-dansje met hulp van zijn avatar en muzikanten die als Nederland-in-beweging-soldaten iedereen instrueren. Tot slot zien we zijn avatar aarzelend zelf de toetsen van een synthesizer aanslaan en maakt hij het verhaal rond met ‘Alors on Danse’. Het is passend dat hij het nummer over het belang van samen dansen speelt als grote uitsmijter na drie jaar pandemie.   Voor dit soort levensveranderende shows kom je naar Lowlands.  Pop Stromae, Gezien: 21/8, Lowlands, Biddinghuizen. 
●●●●●
 1. Invaincu2. Fils de joie3. Tous les mêmes4. Mon amour5. La Solassitude6. Quand c’est?7. Mauvaise journée8. Bonne journée9. Papaoutai10. Ta fête11. Pas vraiment12. Formidable13. Riez14. L’enfer15. C’est que du bonheur16. Santé17. Alors on danse 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/stromae-is-de-grote-internationale-headliner-waar-lowlands-op-wacht-a4139528
2022-08-23||Hoe een gigantische volksverhuizing generaties lang werd weggestopt||Maandag vertelde correspondent Lisa Dupuy in NRC Vandaag over haar gesprekken met ouderen die bij de grens van India en Pakistan wonen. Lisa zocht daar naar hedendaagse effecten van de Brits-Indische onafhankelijkheid, die deze week precies 75 jaar geleden is.  Vond je deze aflevering nou interessant? Met deze tip kun je meer horen over de zogenoemde Partition: een gigantische volksverhuizing als gevolg van het opsplitsen van de voormalige Brits-Indische kolonie tot India en Pakistan. Deze volksverhuizing ging met veel geweld gepaard, een traumatische gebeurtenis die de meeste (indirect) gedupeerden nog steeds het liefst onbesproken laten. Zo leerde Neha Aziz, geboren in 1990 in Pakistan, pas op haar 27ste over het trauma van haar familie. In Partition onderzoekt ze de zwarte bladzijde. Partition, wekelijks afleveringen van een half uur, iHeartPodcasts. ||https://www.nrc.nl//nieuws/2022/08/22/hoe-een-gigantische-volksverhuizing-generaties-lang-werd-weggestopt-a4139526
2022-08-23||Willekeurige sportfeitjes||Waaraan moet een dartpijltje voldoen? Wat is de oorsprong van de ollie, de bekendste skatetrick? Komt de driepunter het basketbal wel ten goede? Fichebak is een uitzondering in het genre. Deze sportpodcast doet niet aan wedstrijdbesprekingen en beperkt zich ook niet tot één sport. Op zeer onregelmatige basis bespreken Joris Brys en Astrid Demeure van het Vlaamse Sporza een bepaalde sportterm met professionals of analisten.  Veelzijdig, informatief en vrolijk: een podcast op instapniveau, leuk voor zowel de sportliefhebber als het brede publiek. De recentste aflevering trekt een uur uit om verhalen van topsportende LHBTQIA+-ers te vertellen. Fichebak, maandelijks afleveringen van 40-80 minuten, Sporza.||https://www.nrc.nl//nieuws/2022/08/22/willekeurige-sportfeitjes-a4139525
2022-08-23||Keniaanse presidentskandidaat Odinga vecht verkiezingsuitslag aan bij Hooggerechtshof||Raila Odinga, de verliezende kandidaat van de Keniaanse presidentsverkiezingen, stapt naar het Hooggerechtshof om de uitslag aan te vechten. Een officieel bezwaarschrift is maandag ingediend bij de rechter, meldt een juridisch adviseur van Odinga aan internationale persbureaus. Een anonieme bron van het gerechtshof bevestigt bij persbureau Reuters het beroep te hebben ontvangen. De uitslag wees Odinga’s tegenstrever William Ruto vorige week maandag aan als nieuwe president. Doordat hij meer dan de helft van de stemmen binnenhaalde (50,49 procent), was er geen tweede ronde nodig om een winnaar te bepalen. Odinga behaalde 48,85 procent van de stemmen.  Een dag na de bekendmaking van de uitslag kondigde oppositieleider Odinga al aan „alle wettelijke en constitutionele mogelijkheden” te willen aangrijpen om de uitslag ongeldig te verklaren. Hoewel hij hierbij niet expliciet benoemde naar het Keniaanse Hooggerechtshof te zullen stappen, werd hier wel rekening mee gehouden. Odinga vocht in 2017 de verkiezingsuitslag al eens succesvol aan. Maandag was de laatste dag dat er bezwaar kon worden ingediend tegen de verkiezingsuitslag. Het Hooggerechtshof moet nu binnen twee weken uitspraak doen over het verzoek om de uitslag ongeldig te verklaren.||https://www.nrc.nl//nieuws/2022/08/22/keniaanse-presidentskandidaat-odinga-vecht-verkiezingsuitslag-aan-bij-hooggerechtshof-a4139524
2022-08-23||De vrouw van Gandhi||Wat een mooie term is dat eigenlijk, significant other. Een mysterieus begrip waarmee je toch meteen duidelijk maakt dat je spreekt over niet een ander, maar jouw ander. Deze podcast onderzoekt de belangrijke rol van de significant others van bekende mensen (lees: mannen) uit de geschiedenis.  Op welke manier heeft Kasturba Gandhi bijgedragen aan de Indiase onafhankelijkheidsstrijd? Had Leo Tolstoj Anna Karenina wel kunnen schrijven zonder zijn vrouw Sofia? Hoe heeft Mary Lincoln, ondanks haar instabiele mentale gezondheid, haar man aan zijn presidentschap geholpen?  Er zit veel historisch onderzoek in deze podcast die écht een andere kant van de geschiedenis weet te tonen. De verhalen zijn meeslepend verteld en iedere aflevering wordt opgevolgd door een thematische nabespreking met een kenner of fan.  Significant Others, wekelijks afleveringen van 20-50 min, Team Coco.||https://www.nrc.nl//nieuws/2022/08/22/de-vrouw-van-gandhi-a4139521
2022-08-23||Na twee jaar thuisonderwijs mogen kinderen op de Filippijnen weer naar school||Voor miljoenen Filippijnse scholieren is het maandag een bijzondere dag. Ruim twee jaar nadat de scholen vanwege de coronapandemie de deuren sloten, krijgen de kinderen in het nieuwe schooljaar weer fysiek les in het klaslokaal. Voorlopig gelden in de scholen nog wel de nodige regels, zoals een mondkapjesplicht, metingen van de lichaamstemperatuur en een maximaal aantal scholieren in een lokaal. De schoolsluitingen op de Filippijnen behoorden tot de de langst durende ter wereld tijdens de coronacrisis. De terugkeer van de scholieren in het klaslokaal ging maandag gepaard met speciale ceremonies, waarbij de vlag van het Zuidoost-Aziatische land werd gehesen. Volgens internationale persbureaus verplicht het Filippijnse ministerie van Onderwijs tot en met november minimaal drie dagen fysiek onderwijs. Vanaf november moeten alle kinderen weer vijf dagen naar school kunnen gaan. De overgang van fysiek naar digitaal onderwijs verliep op de Filippijnen moeizaam. Slechts een vijfde van de bevolking heeft thuis een internetverbinding. Behalve online klassen werden ook thuisleermodules gebruikt om onderwijsachterstanden te voorkomen. Ook zonden tv- en radiozenders educatieve programma’s uit. De directeur van het Filippijnse economische planbureau Arsenio Balisacan benadrukte eerder deze maand het belang van fysiek onderwijs voor de economische voorspoed van het land: „We zetten in op volledige heropening van het land, inclusief fysiek onderwijs om de leerachterstanden terug te dringen.”  
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/22/na-2-jaar-thuisonderwijs-mogen-kinderen-op-de-filippijnen-weer-naar-school-a4139520
2022-08-23||‘Het is jouw programma’, zei Raven van Dorst. Maar toch ging die van gast steeds meer naar presentator||Zinnenprikkelende zonderlingen, had de vijfde VPRO-zomergast de kijker in het vooruitzicht gesteld. Raven van Dorst (37) beloofde „een ode aan de Einzelgänger” te brengen. De muzikant (die/hen) wilde slingers ophangen voor mensen die inspireren door „expliciet zichzelf” te zijn. Idealistisch, tegendraads of „simpelweg bloedirritant”. Het werd een Zomergasten met veel muzikanten. Kurt Cobain die verstopt onder een tafelkleed in een interview het belang van onafhankelijke platenzaken beklemtoont. Sinead O’Connor, uitgefloten door publiek omdat ze een foto van de paus verscheurde, die voor gelijke behandeling pleit en daarna weg beent. Maar ook mannen met beperkte verstandelijke vermogens die punkmuziek maken, of Blue Öyster Cult. Andere kleurrijke gasten die Raven toonde waren de Friese trucker Harm die na dertig jaar huwelijk in fysieke transitie gaat omdat hij liever Hariette wil worden. En Anton LaVey, oprichter van de Satanskerk. Hij pleitte voor agressie als iemand je iets aandoet en dat is volgens Van Dorst een stuk zinvoller dan de andere wang toekeren, zoals die als kind leerde „in het half christelijke, half criminele slaapstadje Maassluis”. Alle fragmenten waren uiteindelijk slechts onderbrekingen van een openhartig gesprek over hermafroditisme. Doordat een gynaecoloog zich versprak tegenover de twintigjarige die op consult kwam, toen nog als Ryanne van Dorst, ontdekte ze waarom ze zich tot dan toe nooit echt een meisje had gevoeld. Van Dorst werd geboren met vrouwelijke en mannelijke geslachtskenmerken. Op advies van de dokter werd Van Dorst „gemutileerd” om van het kind een vrouw te maken. En voortaan nergens meer over praten, was het devies aan de ouders. Door het maken van muziek en de Rijnmondse mentaliteit van niet-lullen-maar-poetsen heeft Van Dorst naar eigen zeggen de tienerjaren uiteindelijk redelijk schadevrij doorstaan. Vorig jaar, op Bevrijdingsdag, maakte Van Dorst bekend voortaan Raven te heten. Geen man en geen vrouw. „Ik ben allebei en allebei niet”.  De openhartigheid van Raven was opvallend want het gesprek met presentator Janine Abbring nam af en toe vreemde wendingen. „Je lijkt wel gek in je hoofd dat je mij uitnodigde”, zei Raven na de begroeting. „Je zit me aan te kijken of ik niet helemaal spoor”, zei Abbring toen ze net de zin van headbangen probeerde uit te leggen. Daarvoor had Van Dorst al gezegd Abbring „een beetje eng” te vinden. De gast voelde zich naakt in de studio. De succesvolle tv-presentator Raven (programma Boerderij Van Dorst) leek steeds meer de rol van Janine te willen, en Abbring ging steeds meer praten als Van Dorst. „Ik ben vroeger ook heel erg gepest”, zei Abbring. Raven: „Hoe ging je daar mee om?” Abbring: „Ik ben eerst in mijn schulp gekropen, gestopt met eten en ging toen naar een andere school”. Daarna had Abbring voortaan „ook een grote bek”. Tegen het einde van de avond, toen Raven en Janine allebei aan het bier waren, stelde de gast inmiddels meer prikkelende vragen dan de gastvrouw. Vooral na de documentaire over de progrockband Rockbitch waarin te zien is hoe vrouwelijke muzikanten zich tijdens het optreden laten vingeren door het publiek. „Voel jij je vrij om te doen en laten in je seksualiteit wat je wil?” vroeg Raven. „Ja, heel erg”, zei Abbring. De publieke tribune, die zich via Twitter kranig roerde, had inmiddels al met grote meerderheid van stemmen besloten dat Raven voortaan een betere presentator zou zijn voor het zomerse VPRO-programma. Halverwege vroeg Abbring aan Van Dorst „een bruggetje te maken” naar een nieuw televisie fragment. „Het is jouw programma”, zei Raven. Nog één aflevering. Volgend seizoen kan alles anders zijn. Marcel Haenen vervangt deze week Rinskje Koelewijn. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/22/zomergast-raven-van-dorst-werd-van-gast-steeds-meer-presentator-a4139518
2022-08-23||Ruim 40 procent Oekraïense vluchtelingen in Nederland aan het werk||Ruim vier op de tien Oekraïners die vanwege de oorlog naar Nederland zijn gevlucht, hebben inmiddels werk gevonden. Dat bevestigt het UWV na berichtgeving door BNR. Het gaat om zo’n 31.100 Oekraïners, die met name in de horeca en land- en tuinbouwsector aan de slag zijn gegaan. Het aantal werkende Oekraïners ligt boven verwachting hoog. Volgens een woordvoerder van het UWV willen de mensen graag aan het werk en iets te doen hebben. Ook zorgt het werk voor afleiding van de oorlog. Ongeveer de helft van de werkende Oekraïners wordt via een uitzendbureau ingezet, de rest is direct bij een werkgever in dienst. Normaal gesproken moeten werkgevers een speciale vergunning aanvragen voor werknemers buiten de EU, maar voor Oekraïners is vanwege de oorlog een uitzondering gemaakt. Sinds 1 april hebben Oekraïense vluchtelingen hierdoor vrije toegang tot de Nederlandse arbeidsmarkt. Bedrijven moeten een melding doen bij het UWV als zij Oekraïners in dienst nemen.||https://www.nrc.nl//nieuws/2022/08/22/ruim-40-procent-oekraiense-vluchtelingen-in-nederland-aan-het-werk-a4139517
2022-08-23||Opnieuw beschietingen bij kerncentrale van Zaporizja||						Dit blog is gesloten. 						De kerncentrale van Zaporizja is opnieuw beschoten. Dat heeft het Oekraïense staatsenergiebedrijf Energoatom zaterdag gemeld in een statement op Telegram, melden internationale persbureaus. Hoe groot de schade is die de centrale heeft opgelopen, moet nog worden vastgesteld. Energoatom beweert dat de Russen schuldig zijn, volgens Moskou heeft Kiev het gedaan. Over de veiligheid van de door Rusland bezette kerncentrale in het Zuid-Oekraïne bestaan door de constante beschietingen grote zorgen. Donderdag werd de stroomtoevoer van de centrale afgesloten en moesten de reactoren worden gekoeld met noodgeneratoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. Oekraïne pleit al langer voor een gedemilitariseerde zone in het gebied, maar Rusland weigert dat. Volgens president Zelensky gebruiken de Russen de centrale als „nucleair schild” en als drukmiddel voor het Westen. Voor de Russische invasie wekte de centrale, die zes reactoren heeft, een vijfde van de Oekraïense elektriciteit op: genoeg energie voor vier miljoen huishoudens.

Een Russische militair bewaakt het gebied rondom de kerncentrale van Zaporizja. Foto AP

 Een Russische militair bewaakt het gebied rondom de kerncentrale van Zaporizja. Foto AP 						Jevgeni Roizman, een Russische politicus en oud-burgemeester van Jekaterinenburg, is voorlopig vrijgelaten na zijn arrestatie eerder deze week. Van de rechter mag hij de komende vijf weken geen publieke evenementen bezoeken, alleen maar contact hebben met zijn advocaat en familieleden en ook geen gebruikmaken van telefoon en internet. De Kremlin-criticus heeft die sancties opgelegd gekregen omdat hij het Russische leger in diskrediet zou hebben gebracht.  Verzoek van de aanklager om Roizman onder huisarrest te plaatsen, heeft de rechter geweigerd. Roizman heeft alle aanklachten ontkend. Het is niet bekend waar hij precies van wordt verdacht. Volgens Russisch staatspersbureau TASS zou het gaan om een film die hij op YouTube heeft geplaatst. Roizman is in mei van dit jaar ook al opgepakt. Hij heeft toen tien dagen vastgezeten omdat hij zijn volgers via Twitter had opgeroepen te demonstreren voor de vrijlating van Russische oppositieleider Aleksej Navalny. De arrestatie van Roizman zorgde deze week voor kleinschalige, zeldzame protesten in Rusland. Eén demonstrant is opgepakt en veroordeeld tot vijftien dagen celstraf. Roizman was van 2013 tot 2018 burgemeester van Jekaterinenburg, na het verslaan van Poetins partijkandidaat. Voormalig burgemeester Roizman in de rechtszaal van Jekaterinenburg.  Foto AP Photo 						De kerncentrale in de zuidoostelijke Oekraïense stad Zaporizja werd donderdag twee keer afgesloten van het nationale stroomnet. Dat meldt het staatskernenergiebedrijf Energoatom. De laatste van vier stroomlijnen die de fabriek verbonden met het net werd beschadigd door branden elders op het terrein – de andere drie stroomlijnen waren al uitgeschakeld door Russische beschietingen. De Zaporizja-centrale is onder Russische controle.  Het was de eerste keer sinds de bouw van de kerncentrale in de jaren tachtig dat het gehele complex werd afgesloten van het stroomnet. De verbinding met een noodenergievoorziening bleef wel intact en er zijn ook dieselmotoren die ervoor moeten zorgen dat de centrale altijd verzekerd blijft van stroom. Toch heeft het Internationaal Agentschap voor Atoomenergie (IAEA) na het incident grote zorgen over de „nucleaire veiligheid en beveiliging van de fabriek”.  „Bijna iedere dag is er een nieuw incident in of nabij de kerncentrale van Zaporizja”, schrijft IAEA-directeur-generaal Rafael Mariano Grossi in een reactie. „We kunnen het ons niet veroorloven nog meer tijd te verliezen. Ik ben vastbesloten om de komende dagen persoonlijk een IAEA-missie naar de fabriek te leiden om de nucleaire veiligheid en beveiliging daar te helpen stabiliseren.” Het Witte Huis riep donderdag op het gebied rond Zaporizja te demilitariseren, schrijven internationale persbureaus.  Hoewel zowel Oekraïne als Rusland instemmen met een bezoek van de IAEA aan Zaporizja, is er onenigheid over de route die de delegatie moet afleggen: de missie door de hoofdstad Kiev laten reizen is te gevaarlijk, zei medewerker van het Russische ministerie van Buitenlandse Zaken Igor Visjnevetski half augustus. Donderdag zei de Oekraïense minister van Energie dat het IAEA-bezoek aan Zaporizja „in de komende dagen” gaat plaatsvinden. „Zeker niet later dan het begin van september.” Rusland heeft de afspraak nog niet bevestigd.

De kerncentrale in Zaporizja viel al snel na de Russische inval in Oekraïne in Russische handen.  Foto via Reuters 

 De kerncentrale in Zaporizja viel al snel na de Russische inval in Oekraïne in Russische handen.  Foto via Reuters  						Bij een Russische raketaanval op een treinstation in het oosten van Oekraïne zijn woensdag zeker 22 mensen om het leven gekomen. Vijftig anderen raakten gewond. Dat zei de Oekraïense president Volodymyr Zelensky in een videotoespraak aan de VN-Veiligheidsraad, waarover internationale persbureaus schrijven. Getroffen is een passagierstrein in het kleine stadje Chaplyne, zo’n drie uur rijden van Donetsk. Vier wagons vatten door de raketinslagen vlam. De autoriteiten vrezen dat het dodental nog verder oploopt. Oekraïne vierde woensdag 31 jaar onafhankelijkheid van de Sovjet-Unie - Zelensky had van tevoren gewaarschuwd dat Rusland mogelijk zou proberen de vieringen te verstoren.  Rusland heeft meermaals ontkend dat het raketten afvuurt op burgerdoelen, hoewel onafhankelijke onderzoeken die bewering tegenspreken. Zo concludeerde onderzoekscollectief Bellingcat dat het winkelcentrum in Krementsjoek op 27 juni als bewust doel was gekozen, terwijl mensenrechtenorganisatie Amnesty International hetzelfde concludeerde over de aanval op het theater in Marioepol op 16 maart. Het is niet voor het eerst dat een treinstation doelwit is van Russische raketten. In april kwamen zeker 57 mensen om het leven bij een aanval op een treinstation in de stad Kramatorsk.
					 						De Amerikaanse president Joe Biden heeft Oekraïne op de Oekraïense Onafhankelijkheidsdag woensdag bijna 3 miljard dollar aan wapens en andere militaire hulpmiddelen beloofd. Dat is het hoogste bedrag dat de Verenigde Staten sinds de oorlog aan hulp hebben toegekend.  Hiermee zal Oekraïne volgens Biden onder meer luchtverdedigingssystemen, artilleriesystemen en munitie kunnen aanschaffen „om ervoor te zorgen dat het zichzelf op lange termijn kan blijven verdedigen”.  De Amerikaanse president feliciteert Oekraïners in zijn verklaring met hun Onafhankelijksheidsdag. „De Verenigde Staten, inclusief trotse Oekraïense Amerikanen, kijken ernaar uit om Oekraïne de komende decennia te blijven vieren als een democratische, onafhankelijke, soevereine en welvarende staat.”
					 						Ivan Soesjko, door Rusland aangesteld als hoofd van de Oekraïense stad Mychajlivka, is dinsdag omgekomen door de ontploffing van een bom onder zijn autostoel. Dat melden Russische autoriteiten woensdag, schrijft persbureau Reuters. Mychajlivka ligt in de door Rusland bezette regio Zaporizja. Vladimir Rogov, een lid van de door Rusland benoemde raad in de bezette delen van Zaporizja, beschuldigt Oekraïne van de aanslag. De dood van Soesjko betekent de volgende dood van een door Rusland aangesteld plaatsvervangend stadshoofd. Begin augustus werd het stadshoofd vermoord van Novaja Kachovka, dat in de regio Cherson ligt. Hij werd in zijn huis doodgeschoten. 						Oekraïne werd opnieuw geboren toen Rusland het land precies een half jaar geleden binnenviel. Dat heeft de Oekraïense president Volodymyr Zelensky woensdag gezegd in een emotionele speech op de dag dat het land voor het 31ste jaar zijn onafhankelijkheid van de Sovjet-Unie viert. Zelensky benadrukte ook dat Oekraïne de door Rusland illegaal bezette Krim en oostelijke regio’s terug zal veroveren. Hij ziet de oorlog pas ten einde komen wanneer Oekraïne heeft gewonnen — niet wanneer er vrede is. „De wereld zag op 24 februari, om vier uur ‘s morgens, een nieuwe natie”, zei Zelensky in zijn inmiddels kenmerkende legergroene outfit. „Geen natie die uit het niets was ontstaan, maar één die was herboren. Een land dat niet huilde of schreeuwde, een land dat niet bang was  of vluchtte. Dat niet opgaf noch vergat.” Onafhankelijkheidsdag wordt woensdag slechts in beperkte mate gevierd in Oekraïne. De regering van het land heeft publieke vieringen verboden, uit angst voor Russische aanvallen op onder meer burgerdoelen. In de oostelijke stad Charkov, vlakbij de frontlinie, geldt een straatverbod. In plaats van slingers en ballonnen hebben Oekraïense autoriteiten de straten van de hoofdstad Kiev versierd met morbide oorlogstrofeeën: uitgebrande Russische tanks en vernietigde pantservoertuigen.

Op de straten van Kiev worden vernietigde Russische legervoertuigen tentoongesteld. Foto Gleb Garanich/Reuters

 Op de straten van Kiev worden vernietigde Russische legervoertuigen tentoongesteld. Foto Gleb Garanich/Reuters 						De Russische politicus en voormalig burgemeester van Jekaterinenburg, Jevgeni Roizman is gearresteerd. Dat schrijft het Russische persbureau TASS woensdagochtend. Roizman wordt verdacht van het in diskrediet brengen van het Russische leger.  In mei dit jaar werd de Roizman ook al opgepakt. Hij werd toen negen dagen vastgezet omdat hij zijn volgers via Twitter had opgeroepen te protesteren voor de vrijlating van de gevangengenomen Kremlin-criticus Aleksej Navalny.  In 2013 wist Roizman als een van de weinige Kremlin-critici een burgemeesterspost te bemachtigen via verkiezingen. Hij bleef tot 2018 burgemeester van de vierde stad van Rusland. Hij nam dat jaar uit protest ontslag omdat de autoriteiten de directe burgemeestersverkiezingen in de stad hadden afgeschaft.  Eerder deze maand werd de Russische journalist Marina Ovsjannikova veroordeeld tot twee maanden huisarrest. Ook tegen haar liep een strafzaak vanwege het „in diskrediet brengen” van de Russische strijdkrachten. Jevgeni Roizman is eerder dit jaar ook al opgepakt. Foto Andrey Borodulin 						De Amerikaanse ambassade in Oekraïne heeft dinsdag haar burgers opgeroepen het land te verlaten. Dat melden internationale persbureaus. Het Amerikaanse ministerie van Buitenlandse Zaken zegt over informatie te beschikken waaruit blijkt dat Rusland in de aanloop naar de Oekraïense onafhankelijkheidsdag woensdag meer burgerdoelen en overheidsinfrastructuur zal aanvallen. Woensdag is het 31 jaar geleden dat Oekraïne de onafhankelijkheid uitriep van de Sovjet-Unie.  De Oekraïense president Volodymyr Zelensky heeft volgens persbureau Reuters gezegd dat Rusland „iets bijzonder lelijks” zou kunnen proberen in de aanloop naar de viering woensdag. Oekraïense autoriteiten hebben daarom daarom een verbod ingevoerd op onafhankelijkheidsvieringen in de Oekraïense hoofdstad Kiev en burgers opgeroepen om vanuit huis te werken.  						Nederland gaat nog eens 80 miljoen geven aan Oekraïne. Dat hebben ministers Liesje Schreinemacher (Buitenlandse Handel en Ontwikkelingssamenwerking, VVD) en Kajsa Ollongren (Defensie, D66) maandag toegezegd tijdens een verrassingsbezoek aan de Oekraïense hoofdstad Kiev, meldt Defensie in een persbericht.  Het grootste deel van het geld (65 miljoen) is bedoeld voor de wederopbouw van Oekraïense steden. Hiermee kunnen bijvoorbeeld Nederlandse bedrijven worden gefinancierd die de infrastructuur, zoals bruggen en wegen, in Oekraïne willen herstellen. Ook wordt 10 miljoen euro vrijgemaakt voor het opruimen van mijnen en andere explosieven. De Nederlandse wapenhulp aan Oekraïne gaat door, beloofde minister Ollongren. Nederland leverde al voor 210 miljoen euro aan militaire goederen. In het najaar gaat vermoedelijk opnieuw een forensisch team van Defensie naar Oekraïne om bewijsmateriaal te verzamelen van Russische oorlogsmisdaden. Het Internationaal Strafhof coördineert die missie.

Ministers Schreinemacher en Ollongren tijdens het bezoek aan Kiev. Foto Sergej Dolzhenko/ANP

 Ministers Schreinemacher en Ollongren tijdens het bezoek aan Kiev. Foto Sergej Dolzhenko/ANP 						In de oorlog tegen Rusland zijn tot op heden bijna 9.000 Oekraïense militairen gesneuveld. Dat heeft Valeri Zaloezjny, commandant van de Oekraïense krijgsmacht, maandag
volgens persbureau Reuters gezegd op een bijeenkomst om omgekomen militairen te eren. Het dodental is niet door onafhankelijke bronnen bevestigd. Oekraïne heeft tot nu toe bijna niets gezegd over de verliezen aan eigen kant.  Maandag schreef de Oekraïense legerleiding daarnaast dat er aan de Russische kant 45.400 militairen zijn overleden. Met gewonden erbij zou dat aantal veel groter zijn dan het door de Amerikaanse onderminister van Defensie Colin Kahl begin augustus genoemde cijfer: tussen de 70.000 en 80.000 Russische doden en gewonden. Rusland laat er zelf weinig over los en heeft publicaties over oorlogsdoden strafbaar gesteld.  Veel Russen zijn bang voor een algehele mobilisatie, schreef NRC eerder, hoewel die vooralsnog niet aan de orde is. Wel is er een ‘schaduwmobilisatie’ op gang waarbij lokale legerafdelingen inwoners proberen te verleiden mee te vechten voor geld en privileges.  Ook Oekraïne is intussen bezig vrijwilligers op te leiden tot militair, van wie sommigen al sinds het begin van de oorlog meevechten. Het Verenigd Koninkrijk heeft Oekraïne daar hulp bij geboden, en Nederland sloot zich daar onlangs bij aan. Een Oekraïense militair laadt een projectiel in een tank aan het front in Donetsk. Foto Anatolii Stepanov/ANP 						Ruim vier op de tien Oekraïners die vanwege de oorlog naar Nederland zijn gevlucht, hebben inmiddels werk gevonden. Dat bevestigt het UWV na berichtgeving door BNR. Het gaat om zo’n 31.100 Oekraïners, die met name in de horeca en land- en tuinbouwsector aan de slag zijn gegaan. Het aantal werkende Oekraïners ligt boven verwachting hoog. Volgens een woordvoerder van het UWV willen de mensen graag aan het werk en iets te doen hebben. Ook zorgt het werk voor afleiding van de oorlog. Ongeveer de helft van de werkende Oekraïners wordt via een uitzendbureau ingezet, de rest is direct bij een werkgever in dienst. Normaal gesproken moeten werkgevers een speciale vergunning aanvragen voor werknemers buiten de EU, maar voor Oekraïners is vanwege de oorlog een uitzondering gemaakt. Sinds 1 april hebben Oekraïense vluchtelingen hierdoor vrije toegang tot de Nederlandse arbeidsmarkt. Bedrijven moeten een melding doen bij het UWV als zij Oekraïners in dienst nemen.

Oekraïense vluchtelingen worden in Amstelveen onder andere op een braakliggend terrein opgevangen in units.  Foto Paul van Riel/ANP/Hollandse Hoogte

 Oekraïense vluchtelingen worden in Amstelveen onder andere op een braakliggend terrein opgevangen in units.  Foto Paul van Riel/ANP/Hollandse Hoogte 						In dit blog doet NRC verslag van de oorlog in Oekraïne.||https://www.nrc.nl//nieuws/2022/08/22/oekraineblog-week-34-a4139461
2022-08-23||Pakistaanse oud-premier Khan aangeklaagd voor uitspraken tijdens toespraak||De Pakistaanse oud-premier Imran Khan is zondag aangeklaagd omdat hij de rechterlijke macht en de politie zou hebben bedreigd. Dat meldt The New York Times maandag. Hij zou de bedreigingen afgelopen zaterdag hebben gedaan tijdens een felle toespraak in de Pakistaanse hoofdstad Islamabad, waarin hij zich in het bijzijn van honderden aanhangers uitsprak tegen recente arrestaties van partij-assistenten. Khan zelf is nog niet gearresteerd en reageerde ook nog niet op de aanklacht. De 69-jarige Khan zwoer in zijn toespraak van zaterdag een vrouwelijke rechter aan te klagen en hij beweerde dat de politie een van zijn naaste medewerkers na diens arrestatie heeft gemarteld. Het Pakistaanse ministerie van Binnenlandse Zaken spreekt die bewering tegen. Khans partij – Tehreek-e-Insaf, nu in de oppositie – publiceerde volgens persbureau Reuters dit weekend meerdere video’s waarin aanhangers zijn huis omringen, om te voorkomen dat de politie bij zijn huis kan komen. De oppositiepartij waarschuwde maandag landelijke protesten te organiseren als Khan daadwerkelijk wordt gearresteerd. De toespraak en aanklacht betekenen politieke escalatie in het land, waar Khan de afgelopen maanden meerdere massale bijeenkomsten organiseerde. Hij hoopt daarmee een terugkeer als premier te forceren. Het Pakistaanse parlement stemde Khan afgelopen april weg als premier, na een motie van wantrouwen van de oppositie vanwege de belabberde economische situatie en daaropvolgende wekenlange politieke chaos. Hij was een kleine vier jaar de premier van het Zuid-Aziatische land. Tijdens Khans regeerperiode daalde de koopkracht sterk, waardoor essentiële levensmiddelen voor veel mensen te duur zijn geworden. Khan – voormalig succesvol cricketspeler – ontbond in april het parlement om te voorkomen dat Kamerleden over de motie konden stemmen. Het Hooggerechtshof beoordeelde Khans handelen echter als ongrondwettelijk en draaide de ontbinding terug. Khans bijeenkomsten trokken ondanks zijn gedwongen vertrek als premier tienduizenden bezoekers. Daarnaast behaalde hij tijdens lokale verkiezingen in juli een grote overwinning in Punjab, de Pakistaanse provincie met de meeste inwoners.||https://www.nrc.nl//nieuws/2022/08/22/pakistaanse-politie-klaagt-oud-premier-khan-aan-door-uitspraken-tijdens-toespraak-a4139516
2022-08-23||Overleven de laatste twee boeren in Hollandscheveld de stikstofcrisis?||In de jaren ’60 bestond het Drentse dorp Hollandscheveld bijna volledig uit boerenfamilies. Inmiddels zijn er nog maar twee boeren over die van hun veehouderij kunnen rondkomen. Het is het resultaat van een reeks beleidsstrategieën, waar boeren in de afgelopen tientallen jaren mee te maken kregen, ziet redacteur Mark Lievisse Adriaanse. Overleven deze laatste twee boeren in Hollandscheveld de stikstofcrisis? Lees hier het artikel dat Mark Lievisse Adriaanse schreef over Hollandscheveld.||https://www.nrc.nl//nieuws/2022/08/22/overleven-de-laatste-twee-boeren-in-hollandscheveld-de-stikstofcrisis-a4139514
2022-08-23||Column | De toeristische paradox: waarom gaan al die mensen gelijktijdig met vakantie?||Slechte slapers slapen niet beter in een vliegtuig, ook niet als er geruststellend wordt gesproken van een ‘nachtvlucht’. Ik strek daarom mijn benen en om een doel te hebben loop ik naar de wc: ik hang wat voor de gesloten deur op 10.000 meter hoogte, weet ik uit het vliegtuigboekje. Op nachtvluchten lees je alles wat je te pakken krijgt. Dan komt er een jongetje van een jaar of negen aangelopen. Hij stopt naast me en kruist zijn benen, dit is het internationale teken van hoge nood. Ik vraag het hem, en beduid dat-ie wel vóór mij mag.  Zeer Nederlandssprekend bevestigt hij mijn eerste vraag, en dan, zonder ook maar een keer te stotteren:  „Het is ook wat tegenwoordig, al die vliegtuigpassagiers die maar menen naar de wc te moeten.”  Even later glipt hij de plee binnen, en sta ik bij te komen van die wereldwijze opmerking. Heeft-ie dat van zijn moeder gehoord? Is hij hoog-sociaal begaafd? Het verwarrende is dat het jongetje zelf ook deel uitmaakt van de groep die hij nu verfoeit. En het zinnetje klonk niet opgelepeld, even later hoor ik hem aan de stewardess in de pantry-met-gordijntjes vragen: „Mevrouw, mevrouw, ach kunt u misschien een beetje water voor mij inschenken.” Het is me wat, al die vliegtuigpassagiers die naar believen water willen drinken. Ik heb een enorm zwak voor vroegwijze jongetjes, die praten of hun jonge leeftijd een zware, onvoorziene last is die zij alleen in de conversatie van zich af kunnen werpen. Want je kan ouwelijk praten.  Wat het meer is: de jongen formuleert hier de toeristische paradox. Iedereen, als individu, stel of gezin kiest een zeer bepaald reisdoel en dan vinden we onszelf terug in een volgeladen vliegtuig, als gevolg van diezelfde, unieke besluiten.  Wachten voor de wc, wachten op water, en later: wachten op het vliegveld voor de koffers.  Waarom gaan al die mensen gelijktijdig met vakantie, en waarom hebben ze het idee dat de terugkomst ook weer massaal dient te geschieden?  Terug in Nederland dezelfde irritatie: waarom moeten al die andere fietsers om 17.30 uur tegelijkertijd door het centrum van de stad rijden?   ‘Spreiding van macht, kennis en inkomen’  bedacht het kabinet-Den Uyl ooit, in 1973. ‘Spreiding van mensen’ lijkt  op dit moment een betere oplossing. Asielzoekers, boeren, veehouders, festivalgangers, filerijders, fietsers: dat meent allemaal maar hun zalige gang te kunnen gaan.  En onderwijl sta jijzelf in een andere rij, te wachten en ook jezelf te verbijten waarom de doorstroom stokt en iedereen het jou zo  moeilijk maakt.   Hinder me niet.  Ook daarom verwacht ik nog veel van deze jonge denker.||https://www.nrc.nl//nieuws/2022/08/22/hinder-me-niet-a4139511
2022-08-23||Column | De puinhoop die Gaza is,  kan de wereld niets schelen||Terug naar de recentste oorlog  van Israël in Gaza. Eigenlijk is het  er altijd oorlog, want zo kun je de Israëlische bezetting-op-afstand van de Gazastrook wel noemen. Maar ik doel op het laatste bommen-en-rakettengeweld dat 5 augustus begon en de 7de    met een staakt-het-vuren, ja, dus niet eindigde maar  pauzeerde.  Doorgaans begint zo’n oorlog met een Palestijnse aanslag in Israël, door Hamas,  die afgezien van de Israëlische bezetting-op-afstand de macht heeft in de Gazastrook, waarna   Israëls  luchtmacht en leger hun best doen Hamas te verzwakken.  Vorig jaar mei was een voorbeeld daarvan, en 2008,  2012 en 2014. Niet uitschakelen, wat Israël gezien zijn  militaire overmacht  makkelijk zou kunnen, maar zodanig treffen dat Hamas’ leiders zich weer even  koest houden. Uitschakelen zou namelijk tot anarchie   leiden,  en tot grotere armslag van extremere groepen, en dan waarschijnlijk  tot rechtstreekse herbezetting, en dat is iets wat Israëlische regeringen absoluut niet willen. Deze oorlog begon anders, met de arrestatie van een leider van zo’n extremere groep, de Islamitische Jihad, op de rechtstreeks bezette Westelijke Jordaanoever. Vervolgens voerde Israël   naar eigen zeggen preventieve aanvallen uit op  Islamitische Jihad in de Gazastrook.  Hamas hield zich afzijdig – omdat ze gebaat is bij een pak slaag voor de concurrentie? –  maar Islamitische Jihad reageerde met   1.100 raketten richting  Israël. Richting, omdat volgens Israëlische woordvoerders zo’n 200  daarvan afzwaaiden en op eigen terrein insloegen.  Aan Israëlische kant vielen enkele gewonden; aan Palestijnse zijde  49 doden, onder wie zeventien kinderen –  de gebruikelijke verhouding tussen Israëlische en Palestijnse slachtoffers. Zeker tien van die kinderen stierven door Palestijnse afzwaaiers, aldus Israëlische mededelingen. Eigen schuld. Maar de Israëlische krant  Haaretz schreef afgelopen  week dat vijf kinderen die op de laatste oorlogsdag stierven, toch niet door eigen vuur   waren gedood maar door  een Israëlische aanval. De kinderen, tussen vier en zeventien jaar oud, bevonden zich op een begraafplaats in het dichtbevolkte vluchtelingenkamp Jabalya, de enige plaats waar ze konden spelen. Legerbronnen verzekerden dat de „strijdkrachten zich alle redelijke inspanningen hadden getroost om schade voor burgers en hun bezittingen te beperken”.  Nog afgezien van de doden was de schade natuurlijk groot, bovenop de restschade van de eerdere oorlogen. De puinhoop wordt alleen maar groter. Wat is vandaag mijn punt, wilt u misschien weten. Nou, dat we alles weten van die groeiende, letterlijke en figuurlijke puinhoop, waar 2,1 miljoen mensen bivakkeren  in een gebiedje van 365 vierkante kilometer, die sinds vijftien jaar doelwit is van een Israëlische land-, zee- en luchtblokkade, waar de werkloosheid boven de 50 procent ligt, het water uit de kraan ondrinkbaar is, er  als het meezit 12 uur per etmaal stroom is  en waar áltijd een nieuwe geweldsronde dreigt – en dat we dat met z’n allen gewoon laten voortbestaan.   Nee, het is niet alleen de schuld of het werk van Israël; Hamas en andere Palestijnse groepen zijn medeverantwoordelijk. Maar Israël is véruit het sterkst en heeft bovendien de steun van het Westen. „Mijn steun voor   Israëls veiligheid bestaat sinds lang en is onwankelbaar, met inbegrip van zijn recht zich tegen aanvallen te verdedigen”, zei  president Biden na het jongste staakt-het-vuren. De  EU riep op tot zelfbeheersing.  Voor de burgers van Gaza komt niemand op.  ||https://www.nrc.nl//nieuws/2022/08/22/de-puinhoop-die-gaza-is-kan-de-wereld-niets-schelen-a4139499
2022-08-23||Sudoku van maandag 22 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/22/sudoku-a4139487
2022-08-23||Zoete opkikker||De titel van het boek van deze week is me op mijn mollige lijf geschreven: Sugar, I Love You, ‘verbluffende recepten om de zoete dingen in het leven te vieren’ van de Britse Ravneet Gill. Ik kan mezelf voor de gek houden, een tijdje matigen, me stellig voornemen te stoppen, maar mijn liefde voor zoetigheden is behoorlijk allesverzengend. Eerder dit jaar ging ik speciaal nog snel even naar Parijs om de pain perdu patisserie van Cédric Grolet te proeven en het vanille-pecangebakje van Ladurée dat slechts een maand beschikbaar zou zijn. Het idee dat ik beide lekkernijen zou missen, voelde als een niet te overkomen gemis.  Op mijn laatste reis ging ik kris kras door steden op zoek naar de beste patisseries. Dat levert vaak teleurstellingen op, maar als een gokverslaafde doe ik het voor de jackpot, de voltreffers, de fantastische creaties waarbij je al na één hap weet dat ze alle moeite waard waren.  Mijn gedachten zijn altijd bij eten en zoet. En die van Ravneet Gill ook; in de eerste zin van haar voorwoord schrijft ze dat ze fantaseert over zoete dingen. En: „Een afvaldeskundige zei ooit dat het enige wat je tegen jezelf hoeft te zeggen om succes te hebben is: ‘Ik heb genoeg chocoladetaart voor mijn hele leven gegeten, dus ik kan voort op de herinneringen.’ Maar waarom zou je in herinneringen blijven hangen als je dat stuk chocoladetaart nu kunt eten?” Herkenning! Goede zoetigheden bevatten overigens niet per se veel suiker. Flink wat van de hedendaagse, succesvolle patissiers experimenteren met geen of weinig suiker en ook voor Gill zit haar liefde in het matigen. Het gaat, zoals zij schrijft, om de balans. Zoetigheden moeten vervoeren, je niet na afloop met schuld vervullen of een suikercoma bezorgen. In dit boek vinden we een boel mooie recepten waarbij Gill put uit haar Indiase achtergrond, zoals een rasmalaicake en mijn favoriete gulab jamun, originele recepten als spicy aardappelsoesjes en klassiekers als Devonshire splits.  De afgelopen weken hebben we het voedzaam gehouden in deze rubriek, dus nu mag het. Dit is een heerlijk, vrolijk boek voor dagen dat je iets wilt vieren of een zoete opkikker wilt.  Ravneet Gill Sugar, I Love You Fontaine Uitgevers 208  blz. € 27,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/22/thuiskok-zoete-opkikker-a4139482
2022-08-23||In het midden||Horizontaal: 1.  Reden om iets te versieren  6.  Aangedreven fiets 10.  Omslagmogelijkheid 12.  Zeeuwse mosselplaats 13.  ‘Feestfilmpje premier __ leidt tot commotie in Finland’  15.  Tracey __, (Britart)kunstenares 16.  Internetberichtjes 21.  De A van IPA 22.  Past na booby of brand 23.  Kuipje vol schepen 25.  Het __ Bos, tegenover Paleis Soestdijk 26.  Wegens hem komt de Kamer terug van reces 27. Holiday in __, Counting Crows & BLØF 28.  Cole of Judd  Verticaal: 2.  Werkpak 3.  Scandinavische toneelschrijver 4.  Kunnen getrotseerd worden  5.  Spijkerhard slangenmens 6.  Sentimentele types 7. __ Spelbos, actrice (Flikken Maastricht)  8. À la recherche du temps __ 9.  Beweging in Frankrijk 11.  Slanke boom 14.  ‘Gestegen hypotheekrente zorgt voor __ op woningmarkt’  17. Breaking the __, Lars von Trier-film 18.  Kletspraat 19.  Persona non __ 20.  Interviewde Lance 22.  Straf 24.  Zacht vrouwtje  Oplossing puzzel 19 augustus. Horizontaal: 1. AFNAME 6. PEMIG 10. POOH 11. VUELTA 13. PRIMAIR 15. ASIEL 17. EZAU 18. NRA 23. ECO 24. UIIG 25. BARST 27. AESOPUS 30. SHERYL 31. NUIT 32. POTEN 33. PAELLA Verticaal: 1. APP 2. FORMICA 3. NOI 4. AHMED 5. EVIAN 6. PLAVUIS 7. ETS 8. MAINZ 9. GOLAN 12. URUGUAY 14. AZIATEN 16. EREZUIL 19. BEBOP 20. DORST 21. HIELP 22. IGONE 26. SHE 28. PUL 29. STA In het midden: BIDDINGHUIZEN ||https://www.nrc.nl//nieuws/2022/08/22/in-het-midden-a4139481
2022-08-23||De laadpalenmarkt groeit door. Maar hoelang nog?||In april werd op één dag in Nederland meer zonne- en windenergie opgewekt dan we verbruikten. Gevolg: een negatieve stroomprijs. Leuk, die energietransitie, maar op deze manier niet altijd even aantrekkelijk voor energiemaatschappijen. De oplossing: betere opslagmogelijkheid voor zo’n elektriciteitsoverschot.  Energieopslag: laat dat nou een van de drie divisies zijn van Alfen, het bedrijf dat ooit begon als maker van transformatorhuisjes. Alfen ontwikkelde een soort reusachtige ‘batterijen’ die onder meer kunnen worden ingezet om een overschot aan opgewekte stroom op te slaan.  Transformatorhuisjes maakt Alfen overigens ook nog steeds, nu als onderdeel van de divisie met de hippe naam ‘Smart grids’. Ook daar zit potentie: bij steeds meer huizen verdwijnt immers de gasaansluiting en staat een elektrische auto voor de deur. Aanpassing van het stroomnetwerk is daarom noodzakelijk. En dan zijn er natuurlijk de laadpalen, de derde en belangrijkste bedrijfstak van Alfen. Althans, als je kijkt naar de omzet.  De laadpalendivisie noteerde in het eerste kwartaal van dit jaar een omzetgroei van maar liefst 184 procent. „Dat is vooral te danken aan het publieke segment: hotelketens, restaurants en bedrijven die laadpalen plaatsen”, zegt David Kerstens, analist voor Jefferies. „Het kan leiden tot grote orders, die de groei op kwartaalbasis sterk beïnvloeden.”  De bandbreedte van de totale omzetverwachting voor 2022 werd in mei van 330-370 miljoen opgeschroefd naar 350-420 miljoen. De beurskoers steeg gestaag, begin augustus zelfs tot boven de 115 euro per aandeel. In aanloop naar de presentatie van de halfjaarcijfers aanstaande donderdag zijn de verwachtingen hoog. Maar afgelopen week daalde de koers ineens met wel tien procent.  „Vermoedelijk omdat concurrenten op de Europese markt voor laadpunten  deze week een zwakker resultaat lieten zien dan verwacht”, zegt Kerstens. „Bijvoorbeeld Garo uit Zweden, die rapporteerde een omzetdaling van 13 procent.” Beleggers zijn daar volgens Kerstens misschien wat van geschrokken; zijn de verwachtingen van Alfen misschien té hoog gespannen? De energietransitie heeft dan wel het tij mee door geopolitieke spanningen die hun weerslag hebben op de fossiele markt, maar tekorten aan materialen zoals elektronica, koper, aluminium en staal vormen een groot probleem voor de laadpalensector, zegt Kerstens. „Garo kon daarom niet leveren in het afgelopen kwartaal.” Toch blijft Kerstens wat dat betreft optimistisch over Alfen. Hoewel het bedrijf net zo goed geraakt wordt door die tekorten, heeft het volgens hem op dit moment een betere positie dan concurrenten. „Alfen is in een vroeg stadium op zoek gegaan naar nieuwe leveranciers, om niet alleen afhankelijk te zijn van bijvoorbeeld China.” Wat Kerstens zich wel afvraagt is of Alfen deze mate van groei op de lange termijn kan blijven voortzetten. Alfen begon in 2008 met het maken van laadpalen, toen er nog nauwelijks elektrische auto’s op de weg waren. Dat heeft ze een concurrentievoordeel opgeleverd, en een marktaandeel van 40 procent in Nederland. Maar in alle Europese landen is  dat aandeel slechts 5 procent. „Het is een terugkerende vraag van beleggers: in hoeverre kan Alfen het concurrentievoordeel vasthouden, ook buiten Nederland? Voor consumenten is er weinig verschil tussen een laadpaal van Alfen of van een lokale speler, de producten zijn inmiddels bijna hetzelfde.” Het koersdoel heeft Kerstens vastgesteld  op 98 euro, onder de huidige waarde. „Daarin is al verdisconteerd dat het marktaandeel buiten Nederland van 5 naar 15 procent groeit in de komende vijf jaar. Dat is dus al best een hoge verwachting.” ||https://www.nrc.nl//nieuws/2022/08/22/de-laadpalenmarkt-groeit-door-maar-hoelang-nog-a4139478
2022-08-23||Column | De waarheid resoneert in de eigen echokamer||
		Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
	 

							Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
						
 
 

								Meer artikelen van Louise Fresco
							
 In de ontzetting over de aanslag op schrijver Salman Rushdie wordt opvallend weinig gezegd over de inhoud van zijn boek. Iedereen weet dat het godslasterlijke karakter van De duivelsverzen de aanleiding was voor de fatwa die uiteindelijk na 33 jaar bijna doel trof. Maar waar ging die godslastering precies over? Vermeende godslastering is in the eye of the beholder, in de perceptie van de Iraanse geestelijken. Rushdie was natuurlijk goed genoeg onderlegd om te beseffen dat het risico op die interpretatie bestond. In het boek geeft hij letterlijk al zijn weerwoord: „Waar geen geloof is, bestaat geen blasfemie.”  Het oordeel godslastering vloeit voort uit een denken dat de goddelijke openbaring letterlijk neemt en iedere afwijking ervaart als een aantijging. Openbaringen verdragen geen tegenspraak. Dat geldt niet alleen voor bepaalde scholen binnen de islam, maar even goed voor christelijke en joodse groeperingen. Voor het Westen was in de jaren na de publicatie de fatwa –  doodvonnis van ayatollah Khomeiny die tegelijk een hoge beloning uitloofde, alsmede een directe weg naar het paradijs voor de voltrekker – bewijs van de totale onverdraagzaamheid en ‘achterlijkheid’ van het Iraanse regime dat religieus en politiek leiderschap in één persoon verenigde. Dat dit buiten Iran navolging vond –  boekverbrandingen, aanslagen op boekwinkels, moord op vertalers – liet zien hoe gevaarlijk fanatisme was. De Nederlandse regering reageerde overigens nogal lauw, de oproep tot moord (een strafbaar feit) werd niet vervolgd, er moest vooral met moslimgroeperingen worden gepraat. Maar de inzet van De duivelsverzen gaat verder dan een  bewijs van de ‘achterlijkheid’ van fanaten. Het gaat ten diepste om de strijd over de waarheid en hoe wij die kennen. Rushdie trekt de goddelijke claim op de waarheid in twijfel. Er kan vanaf de eerste bladzijde geen misverstand over bestaan dat het hem gaat om fictie en een spel met perspectieven. Dat blijkt niet alleen uit de wonderbaarlijke overleving van de hoofdpersonen bij het neerstorten van een vliegtuig, maar ook uit het feit dat zij beiden acteurs zijn. Veel passages weerspiegelen dromen en visioenen, zelfs hallucinaties. Hierin zit het ondermijnende karakter van het boek voor de gelovige dogmatici: goddelijke openbaring blijkt evenmin betrouwbaar als andere bronnen. In de specifieke passage over De duivelsverzen zelf beseft hoofdpersoon Gibreel, de acteur als engel, dat hij beide rollen speelt, van de duivel die de verzen openbaart, en van de profeet die ze herroept. Wat is waar? Wat is betrouwbaar? Zie de manifestatie van God, „the fellow upstairs” in de vorm van Rushdie zelf, waarbij de schrijver de Schepper is van een fictieve wereld, die niet alwetend is en tobt met vragen.  Het probleem van fundamentalisme is dat er geen onderscheid gemaakt wordt tussen fictie en openbaring. Voor vragen is geen plaats. Rushdie speelt voortdurend met twijfel en onzekerheid, met rollen en identiteiten en de vraag hoe, en of, je goed en kwaad moet onderscheiden.  Hierin ligt de parallel met onze tijd. Niet alleen bij het  religieuze fanatisme speelt dit, ook bij huidige maatschappelijke bewegingen met een aan religie grenzende tendens naar fanatisme. De waarheid in pacht hebben en geen vragen of twijfel toelaten is, veel meer dan Rushdie kon bevroeden, het kenmerk geworden van het internettijdperk.  Van Trump en zijn aanhangers tot viruswappies, ontkenners van wetenschap en complotdenkers: wat hen verbindt is de weigering iets anders te zien dan de eigen waarheid. Alleen wat loud and clear in de eigen echokamer resoneert, is onherroepelijk waar. De relevantie van De duivelsverzen is groter dan ze in 1988 was.||https://www.nrc.nl//nieuws/2022/08/22/de-waarheid-resoneert-in-de-eigen-echokamer-a4139474
2022-08-23||Wat vindt NRC | Na de zomer van ’22 is het voor de burger bijsturen en herijken||Het is raar terugkomen van vakantie dit jaar. De wereld ligt er anders bij, zowel de toeristische oorden als de vertrouwde haven van thuiskomst. Op vakantie, vooral in het zuiden, was het nóg heter dan anders. De temperaturen in stedelijke gebieden waren quasi onleefbaar, de bosbranden  nóg omineuzer.  En bij terugkeer bleek in Nederland een hittegolf, droogte en de ‘zomer van 1976’ het gesprek te bepalen. Het Franse zomerweer uit de jaren zeventig is naar Nederland opgeschoven.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Waar tijdens vakantie het nieuws op een laag pitje wordt gezet, viel er dit jaar nauwelijks aan te ontkomen. Over gedragsverandering is al jaren veel te horen, maar is dan nu het moment gekomen? Voor velen was dit ook de zomer van het knopen tellen – gaan ‘we’ dit nog eens doen, op deze manier, in deze regio, met dit vervoermiddel, tegen deze kosten, met deze frequentie? De noordelijker landen zijn nu een reëel alternatief. Per trein en schip ook makkelijk bereikbaar.  Klimaatverandering, schaarste, inflatie, prijsstijgingen – de effecten zijn voelbaar, zichtbaar en niet meer opzij te schuiven. De zomer van 2022 kenmerkte zich na twee coronajaren aanvankelijk door een ‘het kan weer, het mag weer’-sentiment. Maar bij terugkeer dreigt een katterig gevoel. Misschien niet bij iedereen  – vast niet bij iedereen. Toch is er bij velen een gevoel van ontnuchtering : „Was dit de laatste keer, op deze manier?” Dat er min of meer onbezorgd, op belastingvrije kerosine werd gevlogen naar Mallorca of Mexico. Ook de vakantiewereld was een dorp. En  kon die fossiele brandstofauto nog verantwoord worden voor langere afstanden, op drukkere wegen dan ooit? Dat Nederland bij terugkeer in goede conditie werd aangetroffen, hoorde ook bij de vanzelfsprekendheden. Veilig, welvarend, mopperend natuurlijk, maar  gezond en gelukkig. Ook daar knaagt het. Eenmaal terug dreigen er hogere energierekeningen dan ooit tevoren en een  moeilijk te bedwingen inflatie. En een taai publiek debat over een harde kern intensieve boeren die hun milieubelasting ontkennen of afschuiven. Het is  crisis op crisis.  Was ‘energietransitie’ eerder een meerjarenplan, nu is het individueel en dringend nodig, liefst nog  dit jaar. Verwachtingen moeten echt worden bijgesteld, net als persoonlijke begrotingen en vooruitzichten. Het keiharde boerenprotest is een wanhoopskreet, maar ook een teken aan de wand.  De oorlog in Oekraïne zorgt voor een collectieve verarming, waarschuwde de minister van Financiën al. Een begrip dat voor vele Nederlanders nieuw is en onvoorstelbaar. Armer? Gaat de  welvaart omlaag? Daalt het peil van de verzorgingsstaat? Hoezo dan? Bij terugkeer zijn de tekenen aan de wand nog scherper. Overal zijn personeelstekorten, van fiscus tot jeugdzorg. Het werd collectief voelbaar op het trotse Schiphol,  dat in één zomer van een moderne, efficiënte  en geoliede machine veranderde in een  bende. Uren wachten, bagage kwijt, vlucht gemist – als dagelijkse praktijk.  Tegelijk was dat ook een  psychologische oefening – desintegratie, overbelasting en ontnuchtering sluipen het zelfbeeld in. Van de honderden buiten slapende migranten in Ter Apel, de treinuitval wegens verkeersleiderstekort tot de deels gesloten horeca en dienstverlening wegens personeelstekort.  De zomer van 2022 lijkt in veel opzichten een laatste in z’n soort. Of zou dat althans moeten zijn. Hierna is het voor de burger aanpassen en bijsturen. Wat helemaal niet erg is. Sterker, het had al veel eerder  moeten gebeuren. ||https://www.nrc.nl//nieuws/2022/08/22/na-de-zomer-van-22-is-het-voor-de-burger-bijsturen-en-herijken-a4139469
2022-08-23||Troost is verlichting, geen verzachting||Dat gedichten wel emotionerende dingen mogen zijn,  maar niet moeten willen troosten, zei Gerrit Kouwenaar in een documentaire-fragment dat Lieke Marsman liet zien in Zomergasten.  „Voor troost ga je maar naar de dominee.” Lieke Marsman ging daar terecht niet mee akkoord.  Wat is troost eigenlijk? Soms hoor je ongelukkige mensen zeggen dat troost niet bestaat, dat er toch niets is dat hun verdriet kan opheffen: de dood, het ongeluk, de wanhoop om iets wat gaat gebeuren of al gebeurd is, kunnen niet weggenomen worden. Maar dat is ook niet wat troost beoogt. Troost wil meestal verzachten, waar trouwens niet iedereen op zit te wachten. Ik denk vaak aan een zin uit het werk van Willem Brakman, waarin van zo’n typisch eigenzinnig Brakman-personage gezegd wordt dat een bepaalde gebeurtenis hem stempelde „tot een man die een groot verlies in zich omdroeg en er niet om getroost wilde zijn”. Misschien vreesde hij dat troost het drama zou verkleinen. Als de scherpe kantjes van zijn leed afgeslepen zouden worden, zou er iets uit hemzelf verdwijnen, de motor van zijn verzet tegen het bestaan. Een ongewenste kant van troost kan zijn dat het ongeluk gebanaliseerd wordt, met zinnetjes als: ‘je vindt wel weer een ander’, ‘je moet er maar het beste van maken’.  Dooddoeners die het bijzondere van wat iemand overkomt, kleineren. Juist dat altijd bijzondere is wat poëzie wil vangen. Denk aan die regel van Rutger Kopland in zijn gedicht ‘Over het verlangen naar een sigaret’: „Niemand begrijpt dit verlangen behalve ik”. Dat is natuurlijk niet waar, maar tegelijk gaat het om een hoogsteigen verlangen, dat door niemand anders begrepen kan worden. En juist dat specifieke maakt het wonderlijk genoeg ook voor een ander mogelijk om de eigen gevoelens of sensaties die nog geen uitdrukking hadden gevonden in het gedicht verwoord te zien. Daarom kan een gedicht ook niet samengevat worden.   Maar dat is allemaal poëzie. Troost is, denk ik, verlichting. Verlichten is iets anders dan opheffen.  In de jaren dat ik afscheid moest nemen van een verwachting ten aanzien van hoe het leven zou gaan,  zag ik niet zo goed hoe ik de jaren die nog zouden komen, moest leven.  In die tijd las ik een gedicht van Kouwenaar, ‘De laatste dagen van de zomer’. Het gaat over het vertrekken uit een huis waar men de zomer heeft doorgebracht en dat nu achtergelaten moet worden. De eerste regels zijn: „Trager de wespen, schaarser de dazen/ groenvliegen grijzer, engelen gene, niets/ dat hier hemelt, alles brandt lager”. Schitterende regels, door hun onweerstaanbare klank en ritme, maar ook door wat ze oproepen: de zomer, met alles wat daarbij hoort aan leven en verwachting, is voorbij, er is geen engel, geen hoop te zien, alles brandt nu op een zeer laag pitje, ik ook. Het beeld verzachtte helemaal niets, het stelde de vage maar hevige gevoelens eerder scherper en juist dat gaf troost, als je het zo wilt noemen. Verlichting. Omdat ik, zodra ik het las, wist dat dát was wat ik voelde.   ‘De troost van de vorm’, daar had men het in de vroege jaren tachtig vaak over. Het is troostrijk dat er een vorm is gevonden, een tijdelijke ordening in wat een chaos is van indrukken en gevoelens, van de wereld zoals die is en jezelf daarin. Zulke kleine ordeningen zijn gedichten. Zo’n kleine ordening kan verlichten in alle betekenissen van het woord. Ook als er iets staat dat zo weinig troostrijk is als: „Men moet zich hier uitschrijven”. De laatste dagen van de zomer Trager de wespen, schaarser de dazen groenvliegen grijzer, engelen gene, niets dat hier hemelt, alles brandt lager dit zijn de laatste dagen, men schrijft de laatste stilstand van de zomer, de laatste vlammen van het jaar, van de jaren wat er geweest is is er steeds nog even en wat men helder ziet heeft zwarte randen men moet zich hier uitschrijven, de tuin in de tuin insluiten, het geopende boek het einde besparen, men moet zich verzwijgen verzwijg hoe de taal langs de lippen invalt hoe de grond het gedicht overstelpt, geen mond zal spreken wat hier overwintert – Gerrit Kouwenaar||https://www.nrc.nl//nieuws/2022/08/22/troost-is-verlichting-geen-verzachting-a4139466
2022-08-23||Opinie | Turks||Met mijn kinderen sta ik op het vliegveld van Izmir om terug te gaan naar Nederland. Mijn hoogblonde Hollandse zoon wordt steeds afstandelijker naarmate we de douane naderen. Als ik hem vraag of er iets aan de hand is, antwoordt hij liever niet met mij gezien te worden. Ik vraag me af wat ik heb gezegd of gedaan. „Ik heb een Turkse moeder dus formeel gezien heb ik de Turkse nationaliteit”, zegt hij. „Ik ben achttien jaar, gestopt met school en dan die nationaliteit – de perfecte kandidaat voor de Turkse dienstplicht.”   Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/22/turks-a4139464
