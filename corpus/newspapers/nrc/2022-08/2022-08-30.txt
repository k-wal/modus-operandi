2022-08-30||&#8216;Agractie en FDF woensdag toch in gesprek met Remkes&#8217;||Boerenactiegroepen Agractie en Farmers Defence Force (FDF) praten woensdagochtend toch met gespreksleider in de stikstofcrisis Johan Remkes. Dat melden verschillende media, waaronder de NOS en persbureau ANP. Het is de eerste keer dat de groepen, die eerder tot vrij vergaande verzetsacties opriepen, bij Remkes aanschuiven. De vorige keer dat de gespreksleider met boeren sprak, lieten Agractie en FDF zich vertegenwoordigen door het gematigdere LTO.  Remkes had de actiegroepen uitgenodigd om aan te schuiven, maar Agractie wilde alleen praten als aan een aantal voorwaarden voldaan zou worden. Zo eiste de groep dat woensdagochtend twee punten op de agenda komen te staan: het verwerpen van de inmiddels beruchte stikstofkaart en het einddoel van 2030, wanneer volgens het kabinet de stikstofuitstoot gehalveerd moet zijn. De NOS meldt dat het ministerie van Landbouw, Natuur en Voedselkwaliteit geen bezwaren heeft om die agendapunten te bespreken.  „Op deze manier is aan onze voorwaarden voldaan om een constructief gesprek te kunnen voeren dat hopelijk tot resultaat en een begin van herstel van vertrouwen zal leiden”, aldus Agractie-voorman Bart Kemp. Namens het kabinet zijn premier Mark Rutte (VVD), ministers Christianne van der Wal (Natuur en Stikstof, VVD), Henk Staghouwer (Landbouw, ChristenUnie) en Mark Harbers (Infrastructuur en Waterstaat) aanwezig. ||https://www.nrc.nl//nieuws/2022/08/30/agractie-en-fdf-woensdag-toch-in-gesprek-met-remkes-a4140314
2022-08-30||Michail Gorbatsjov, moedige vechter die  het communisme  de doodsteek gaf||Op 30 augustus is Michail Sergejevitsj Gorbatsjov, 91 jaar oud, vereenzaamd en ontdaan over de oorlog die Poetin op 24 februari 2022 begon tegen Oekraïne, overleden. Publiekelijk heeft Gorbatsjov, die een Oekraïense moeder had, niet gereageerd op de ‘speciale militaire operatie’, maar volgens zijn goede kennis Aleksej Venediktov, hoofdredacteur van het inmiddels verboden radiostation De echo van Moskou, is hij ‘ontzet’ over de oorlog, die zijn levenswerk heeft vernietigd.  „Gorbatsjov heeft ons alle vrijheden gebracht en daar is nul,  niks, noppes, nada van over”, zei Venediktov tegen Forbes. Zo tragisch eindigt het leven van de enige menselijke president die de Sovjet-Unie ooit heeft gehad. ‘Gorbi, Gorbi, Gorbi’, schalde het  op 7 oktober 1989 over Unter den  Linden in Berlijn. Op de 40ste verjaardag van de DDR keek partijleider Erich Honecker knarsetandend toe hoe een immense menigte zijn eregast Michail Gorbatsjov toejuichte. Tienduizenden Oost-Duitsers waren via Hongarije het wankelende Oostblok al ontvlucht. Gorbatsjov waarschuwde Honecker openlijk: „Wie te laat komt, zal door het leven zelf gestraft worden.”  Elf dagen later trad Honecker af en op 9 november viel de Muur. Het Oostblok, de landen van het door Moskou gedomineerde Warschaupact, verdween van de kaart. Europa vierde feest.  Gorbatsjov kust de toenmalige leider van de DDR  Erich Honecker in Oost-Berlijn in oktober 1989.   Foto Wolfgang Kummarch / EPA Twee jaar later was het Gorbatsjov die de tekenen des  tijds niet verstond. Op 19 augustus 1991 pleegde zijn conservatieve ministersploeg een poging tot staatsgreep uit angst dat ook de Sovjet-Unie uiteen zou vallen. Hij werd gegijzeld in zijn vakantieverblijf op de Krim, terwijl in Moskou een ‘Staatscomité voor de Noodtoestand’ de macht overnam. Straatvechter Boris Jeltsin klom op een tank bij het Witte Huis. Binnen drie dagen was de putsch voorbij.  Het was Gorbatsjovs dramatische politieke einde. Hij ging verslagen terug naar Moskou. Triomfator Jeltsin koerste af op de snelle opheffing van de Sovjet-Unie die op 8 december 1991 in Wit-Rusland werd ondertekend door de Russische, Wit-Russische en Oekraïense president. De Amerikaanse president George Bush senior hoorde de  wereldschokkende beslissing vóór Gorbatsjov. Jeltsin sloeg twee vliegen in één klap: als president van Rusland ging hij er met de  hoofdprijs vandoor. En door de Sovjet-Unie uiteen te laten vallen beroofde hij president Gorbatsjov van zijn baan. Die vernedering heeft Gorbatsjov hem nooit vergeven. De Russische partijleider en president, die Oost-Europa de vrijheid teruggaf, het communisme in de Sovjet-Unie de doodsteek gaf en zo een einde maakte aan de Koude Oorlog. In het buitenland werd hij erom aanbeden, in Rusland verguisd. Op populariteitslijstjes bungelt hij er steevast onderaan, ver onder Jozef Stalin. De  gemiddelde Rus verwijt hem dat hij het imperium heeft verkwanseld, Rusland heeft uitgeleverd aan het Westen en het wilde kapitalisme ruim baan heeft gegeven. Al is dat feitelijk onjuist –  het was Boris Jeltsin die de Sovjet-Unie ontbond, de bevolking in armoede stortte en de staatsrijkdommen aan een  handvol handige jongens afstond –  het zal Gorbatsjov nog lang worden nagedragen. Maar vast staat dat hij aan het eind van de twintigste eeuw het aanzien van de wereld heeft veranderd.  Gorbatsjov (rechts) met de toenmalige Russische president Boris Jeltsin in Moskou in 1991.   Foto Alexander Zemlianichenko / AP Gorbatsjov werd in 1931 geboren als boerenzoon in het dorp Privolnoje in de  provincie Stavropol in de Noord-Kaukasus. Een jaar later begon Stalins collectiviseringscampagne. Boeren werden gedwongen op grote staatsboerderijen (kolchozen) te werken. Gevolg: een hongersnood die miljoenen het leven kostte. Gorbatsjovs ene grootvader werd tijdens die terreurcampagne als koelak (rijke boer) opgepakt, zijn andere opa profiteerde er als kolchozvoorzitter juist van. Misja was  leergierig, ging goed met mensen om, speelde aardig toneel, had leiderskwaliteiten. Hij werd snel lid van de communistische partij, ging in Moskou  rechten studeren, trouwde in 1954 met filosofiestudente Raisa  Titorenko, zijn levenslange openlijk beleden liefde. Na zijn studie klom Gorbatsjov in  1971 op tot partijleider van Stavropol. Hij zag snel dat  de centraal geleide planeconomie was vastgelopen. Ze leverde slechte producten en diensten,  kwantiteit ging voor kwaliteit, vraag en aanbod speelden geen rol. Alleen de zwarte markt bood uitkomst. In de rij staan voor levensmiddelen was tot bittere levenskunst verheven. Het was KGB-baas en latere president Joeri Andropov die Gorbatsjov naar Moskou haalde. Na een serie mastodonten kreeg de Sovjet-Unie in 1985 een onbekende leider van 54 jaar. De verwachtingen waren niet  hooggespannen. Op de tast lanceerde Gorbatsjov zijn perestrojka (verbouwing). Eerst wilde hij niet meer dan het communisme efficiënter en menselijker maken. Openlijk bekritiseerde hij corruptie en vriendjespolitiek, nam het op voor de gewone man en verrukte de bevolking met ‘baden in de menigte’. Hij was de eerste Russische leider met een First Lady. De Britse premier Margaret Thatcher, geharnast anticommunist, zei: „He is  a man I could do business with!”  Gorbatsjov met de toenmalige Amerikaanse president Ronald Reagan in de IJslandse hoofdstad Reykjavik in oktober 1986.   Foto Gamma/ UPI Zijn eerste jaar werkte hij aan uitbezemen van de  partij: „Wie zich niet wil aanpassen en een obstakel vormt bij het oplossen van onze nieuwe taken, moet weg.” Bij zijn eerste ontmoeting met president Ronald Reagan, die de Sovjet-Unie het ‘Rijk van  het Kwaad’ noemde, kwam er een barst in het ijs van de Koude Oorlog. En hij maakte zijn eerste fouten. Het nieuws over de kernramp van Tsjernobyl in april 1986 werd pas twee dagen na de explosie in de kernreactor vrijgegeven. Het Kremlin liet de bewoners van Kiev in de radioactief besmette stad aan de 1-mei parade deelnemen om te fingeren dat de situatie volstrekt onder controle was. Drie binnenlandse problemen moest hij oplossen: de  macht van het verstarde partij-apparaat breken, de economie hervormen en de binnenlandse tegenstellingen vertalen in een nieuwe staatsstructuur. De meeste energie stak hij in het taaie gevecht tegen de incompetente partijleiding. Hij slaagde erin het machtsmonopolie van de partij te doorbreken. Het was Boris Jeltsin die  in 1991 de communistische partij verbood, zijn voorganger baande het pad. Minder succesvol was Gorbatsjov met de hervorming van de economie. De USSR stond aan de rand van de afgrond. Uit het hele land kwamen noodkreten over stilvallende fabrieken, wilde stakingen en  groeiende voedseltekorten. Dat de olieprijs inzakte tot rond 10 dollar per vat, was de genadeklap. De Sovjet-Unie bedelde om steun bij Wereldbank en IMF. Hele batterijen economen zette Gorbatsjov in om de markt te liberaliseren – hij durfde niet. Meer succes boekte Gorbatsjov  met zijn culturele politiek. Met de  glasnost (openbaarheid) gaf hij de 290 miljoen sovjet-burgers hun vrijheid van meningsuiting terug. Een lawine aan verboden en nieuwe boeken, films en toneelstukken vaagde het dode culturele landschap weg. De censuur werd afgeschaft, de pers doorbrak alle taboes. Slachtoffers van het stalinisme werden gerehabiliteerd. Archieven gingen open. Het leidde tot verzet van neo-stalinisten. Gorbatsjovs eerste handreiking aan de intellectuelen was de  vrijlating in 1986 van atoomgeleerde Andrej  Sacharov uit zijn ballingsoord Gorki, gevolgd door alle politieke gevangenen. Vaststaat dat hij aan het eind van de twintigste eeuw het aanzien van de wereld heeft veranderd Die vrijheid van meningsuiting had een keerzijde. Gorbatsjov voorzag niet de kracht van het ontluikende nationalisme. De homo sovieticus bleek de nationale tegenstellingen slechts oppervlakkig te hebben verdoezeld. Armeniërs en Azeri begonnen een oorlog om enclave Nagorny Karabach. Georgiërs trokken op tegen Abchazen en Osseten, Oezbeken tegen Mescheten-Turken, Moldaviërs tegen  Gagaoezen. Al wat Moskou inviel was de binnenlandse veiligheidstroepen sturen. Vreedzamer waren de massaprotesten in de Baltische landen, die de na de Tweede Wereldoorlog geannexeerde mini-staatjes langzaam richting onafhankelijkheid manoeuvreerden. De oorzaken waren helder: een jarenlange russificatie, sociaal-economische ongelijkheid en een centralistische staatsstructuur. Gorbatsjov reageerde als brandblusser. „Ik ben ervan overtuigd dat het realiseren van zelfbeschikking via afscheiding het opblazen van de Unie betekent, het opzetten van het ene volk tegen het andere en het veroorzaken van twisten, bloedvergieten en dood,” zei hij in 1988. Nu de Sovjet-Unie desintegreerde, kon zij het Warschaupact niet meer onder de duim houden – 1989 werd het jaar van de grote bevrijding. Gorbatsjov liet doorschemeren dat de satellietstaten het maar zelf moesten opknappen. In Polen sloegen arbeiders en intellectuelen de handen ineen. In Tsjechoslowakije begon een fluwelen revolutie die toneelschrijver Vaclav Havel op de troon bracht. Aan de grens tussen Oostenrijk en Hongarije knipte men met grote tangen het ijzerdraad van het IJzeren Gordijn open om vluchtelingen door te  laten. Alleen in Roemenië werd geweld gebruikt: het echtpaar Ceausescu werd geëxecuteerd. De val van de Muur maakte de  weg vrij voor de Duitse hereniging. In 1990 kreeg Gorbatsjov er de Nobelprijs voor de Vrede voor. Maar de kloof tussen bejubelde buitenlandse en stagnerende binnenlandse politiek werd groter. Voor de Sovjet-Unie was 1989 het jaar van de eerste min of meer vrije verkiezingen. Het eerste Volkscongres bood op tv een stortvloed van onthullingen over de misstanden in het land. De republieken eisten zelfbestuur, maar droomden openlijk van onafhankelijkheid, een recht dat immers in de grondwet lag verankerd. Op 11 maart 1990 riep het nieuwe Litouwse parlement de onafhankelijkheid uit. Gorbatsjov stelde een economische blokkade in en er vonden troepenmanoeuvres plaats. In januari 1991 vielen bij de bestorming van de  bezette televisietoren in Vilnius 14 doden.  Estland en Letland volgden het Litouwse voorbeeld. Ook in Georgië maakte het leger slachtoffers, maar Gorbatsjov heeft zich nooit laten verleiden tot grootschalig geweld, zoals zijn opvolgers Jeltsin en Poetin, die de opstandige Kaukasus-republiek Tsjetsjenië in de as legden.  Michail Gorbatsjov zit aan zijn bureau kort voor het uiteenvallen van de Sovjet-Unie.   Foto Peter Turnley/Corbis/VCG via Getty Images Toen Gorbatsjov in augustus 1991 op vakantie naar de Krim ging, lag er een Unieverdrag klaar dat de republieken verregaande soevereiniteit bood. Voor zijn communistische regering ging dat veel te ver, voor de republieken niet ver genoeg. De mislukte staatsgreep was de laatste stuiptrekking van het oude regime. Maar Jeltsins triomf was in 1991 van korte duur;  Gorbatsjov liet hem een land in chaos na. De brute omvorming van communisme naar kapitalisme, de schaamteloze privatisering van de staatsbedrijven, Tsjetsjeense terreuraanslagen en de ene roebelcrisis na de andere verdoofden de bevolking. De ‘woeste jaren 90’ maakten Jeltsin nog impopulairder dan zijn voorganger. Gorbatsjov werd een non-figuur, die probeerde met lezingen nog van zich te laten horen – en zijn magere pensioen bij te spijkeren. Een geweldige klap was de vroege dood van zijn vrouw Raisa aan leukemie in 1999. Over zijn fouten  was hij nooit erg mededeelzaam. De mislukking van zijn politiek analyseerde hij als volgt: „De desintegratie ging sneller dan de vorming van de nieuwe machtsorganen. En de  radicaal-democratische oppositie begon de fundamenten van de macht systematisch te ondermijnen met  zijn cynische populisme en nationalistische speculaties, zodat zij praktisch één front vormden met de  conservatieve oppositie.” Maar ook de tegenstanders van de perestrojka, schreef hij, hebben een kort geheugen. Ze zijn totaal vergeten in welke deplorabele  toestand het land zich bevond.  „De democratie stond onder totale  controle, de vrijheid werd onderdrukt, de censuur was heer en meester en het partij-apparaat hield alles voortdurend ideologisch onder  druk.”  Hij bestreed naïef te zijn geweest. Hij wist hoe groot  het verzet van de partijbureaucratie zou zijn. En ook het argument dat hij beter voor de Chinese variant had  kunnen kiezen (eerst economische hervormingen, dan pas eventueel politieke vrijheid) veegde hij van tafel: „Bij Russen kun je ‘vrijheid’ niet beetje bij beetje als plakjes worst afsnijden.” Gorbatsjovs hoop dat Poetin een einde zou maken aan de chaos van het Jeltsin-tijdperk maakte geleidelijk plaats voor scepsis Het einde van de Koude Oorlog had grote gevolgen. (Kern)wapenarsenalen werden afgebouwd en troepen zonder slag of  stoot teruggetrokken. Oost-Europa  sloot zich aan bij de EU en NAVO. Het Westen had als overwinnaar weinig consideratie met de gevoeligheden van een stervend wereldrijk. De VS waanden zich de enig overgebleven supermacht van de wereld. En voor het neoliberalisme werd de rode loper uitgerold. Dat heeft de Russen altijd gestoken. Ook voor de andere republieken zorgde de onafhankelijkheid voor problemen. De Baltische landen hebben met hun verankering in Europa  een flinke stap vooruitgezet. Maar de Centraal-Aziatische republieken (en later Wit-Rusland) werden dictaturen. In Georgië leidde een korte oorlog in 2008 tot inlijving van twee provincies bij Rusland en in Moldova is tot op heden een Russische bezettingsmacht present.  Maar de grootste terugslag kwam in Oekraïne, in 2014:  Rusland legde zich niet neer bij de koerswijziging richting Europa. De annexatie van de Krim en de oorlog in de Donbas deden de herinnering aan de Koude Oorlog herleven. Pas de brute invasie van 24 februari dit jaar heeft duidelijk gemaakt waar het Poetin om te doen is geweest: herstel van de oude invloedssferen. Over Oekraïne was Gorbatsjov altijd tweeslachtig. Met de ‘aansluiting’ van de Krim bij Rusland is „een historische fout hersteld”, zei hij destijds. De crisis in Oekraïne weet Gorbatsjov aan „de opzettelijke sabotage van de perestrojka” en de „gedachteloze en roekeloze opheffing van de Sovjet-Unie”. Ook het Westen had misbruik gemaakt van die tragedie. Daarover waren Poetin en hij het eens. Maar hij heeft altijd gepleit voor een oplossing van die crisis met vreedzame middelen.  Oud-Sovjet-leider Michail Gorbatsjov in 2010 in Washington.   Foto Stephen Voss / Redux Gorbatsjovs hoop dat Poetin een einde zou maken aan de chaos van het Jeltsin-tijdperk maakte geleidelijk plaats voor scepsis. „In de beginfase waren bepaalde autoritaire maatregelen gerechtvaardigd”, schreef hij eens in een opiniestuk in Time. Het lukte Poetin het land te stabiliseren, maar de prijs was te hoog.  „Parlement, rechterlijke macht en de burgerlijke samenleving zijn gekortwiekt en de media minder onafhankelijk”, zei Gorbatsjov nog vóór Poetins definitieve politieke kaalslag in 2020. Hij betreurde ook de verslechtering van de relaties met het Westen, die in zijn tijd zo spectaculair verbeterd waren.  „Ik ben ervan overtuigd dat Rusland alleen een succes kan worden via democratie. Het is klaar voor een meerpartijensysteem, eerlijke verkiezingen en een reguliere regeringswisseling”, zei Gorbatsjov. Was Michail Gorbatsjov een visionair politicus en een staatsman van formaat? Hij was veeleer een pragmatische doener met voortschrijdend inzicht, die begreep dat het communisme zijn land vooral veel ellende had gebracht. Een vechter, een man met grote moed en verantwoordelijkheidsgevoel. Maar de modernisering van zijn land na een eeuw onderdrukking bleek een gigantische opgave. En de omvorming van een staatseconomie naar de vrije markt was ook voor hem een brug te ver. Wat begon als hervorming van het systeem eindigde in de ontmanteling van een wereldmacht en de implosie van een koloniaal imperium. Dat de door Jeltsin tot troonopvolger gezalfde Poetin zich daar niet bij heeft kunnen neerleggen en nu met een wrede oorlog de klok probeert terug te draaien, kan Gorbatsjov niet in de schoenen worden geschoven. En dat de agonie van 70 jaar communisme niet in één generatie is verdwenen kan evenmin op het conto van één man worden geschreven.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/30/michail-gorbatsjov-moedige-vechter-die-het-communisme-de-doodsteek-gaf-a4140313
2022-08-30||In de helft van de supermarktproducten zit schadelijke palmolie. Niet nodig, zegt deze Nederlandse start-up|| Je ziet het niet en toch zit het in minstens 60 procent van de supermarktproducten: palmolie, de grote verbinder. In soepstengels, margarine, bodylotion, wasverzachter  en duizenden andere producten. Voedselproducenten en cosmeticafabrikanten kunnen niet zonder, zeggen ze.  Dat kunnen ze wél, is de overtuiging van Lars Langhout (36). Als ze overstappen op een nieuw soort olie. Hightech, gewonnen uit  gefermenteerde voedselresten uit de bioreactor. Die olie is nog niet te koop. Vooralsnog zijn er alleen wat proefflesjes met olie en vet te zien. Maar het is wel waar de start-up NoPalm Ingredients sinds vorig  jaar aan werkt. De negen personeelsleden werken in  laboratoria in Ede, Delft en Leeuwarden, onder leiding van microbioloog en mede-oprichter Jeroen Hugenholtz. Algemeen directeur Langhout heeft vandaag zijn afspraken gepland  in zijn woonplaats Amsterdam, bij café-restaurant De Plantage. Dat de productie van palmolie leidt tot ontbossing, verlies van biodiversiteit, vervuiling en mensenrechtenschendingen, bestrijdt bijna niemand. Multinationals, maatschappelijke organisaties en productielanden als Indonesië en Maleisië steken daarom veel geld in  verduurzaming en gecertificeerde palmolie. Maar volgens Langhout is duurzame palmolie een contradictio in terminis. „Boskap, kunstmest en transport veroorzaken bij ‘duurzame’ palmolie nog steeds CO2-uitstoot.” Producenten zoeken al langer naar alternatieven voor palmolie. Op hun verpakking staat dan vaak expliciet vermeld: palmolievrij.  Alternatieven die nu gebruikt worden zijn bijvoorbeeld zonnebloem-, koolzaad- en kokosolie. Deze gewassen hebben een lagere opbrengst per hectare dan palm en worden voor grootschalig gebruik niet gezien als duurzaam alternatief. NoPalm Ingredients en andere start-ups in palmolievervangers halen geen olie rechtstreeks uit planten, maar maken gebruik van fermentatie in bioreactoren. Deze vervangers worden nog niet commercieel geproduceerd. Bedrijven kunnen het negatieve imago van palmolie bij westerse consumenten steeds moeilijker negeren. En er speelt nog iets: de palmoliemarkt is volatiel, helemaal sinds Indonesië de export van geraffineerde palmolie dit voorjaar als gevolg van de Oekraïne-oorlog aan banden legde, om de prijzen voor de eigen bevolking te drukken. „Bedrijven zijn op zoek naar betrouwbare, betaalbare alternatieven”, zegt Langhout. NoPalm Ingredients wil dat alternatief zijn. De koekjes  en zeepjes met hun oliën en vetten rollen nog niet van de band. De start-up zit in de onderzoeksfase, met laboratoriumopstellingen waar proeven met maximaal tweeduizend liter kunnen worden gedaan. Maar de interesse van grote voedselproducenten is gewekt. NoPalm Ingredients heeft  volgens Langhout geheimhoudingsovereenkomsten getekend met bedrijven die  de vetten en oliën in hun eigen producten willen testen en die willen sleutelen aan de ideale vetzuursamenstelling voor specifieke toepassingen. Unilever investeerde al in het Amerikaanse biotechbedrijf Genomatica, dat palmolievervangers voor huidverzorgings- en schoonmaakproducten ontwikkelt. Ingewikkeld is het in de kern niet, zegt Langhout. Olie ‘kweken’ grijpt terug op het eeuwenoude proces van fermentatie, waarbij micro-organismen (bacteriën, gisten of schimmels)  suikers uit een koolhydraatrijke grondstof omzetten in iets nieuws, zoals kaas of alcohol. En in dit geval: oliehoudende pulp. „Wij gebruiken zijstromen als aardappelschillen, suikerbietloof, afgekeurde groenten en bierbostel [restproduct van bierbrouwen] – alles waar maar suikers in zitten.” Die stromen worden vermalen, waarna er oliebevattende gisten bij gaan om de fermentatie op gang te brengen. De suikers worden omgezet in een dikke brij waar uiteindelijk de olie uit gedestilleerd wordt.   Lars Langhout, directeur van NoPalm Ingredients.   Foto Dieuwertje Bravenbore De tientallen liters  pulp die per gewonnen liter olie overblijven, zijn volgens het bedrijf voor 90 procent  opnieuw te verwaarden. „Er zit veel proteïne in, dus het is heel geschikt voor  veevoer.” Daarom spreekt Langhout liever over zijstromen dan over reststromen. „Je moet voedselresten niet als afval zien.” In de ideale wereld van NoPalm Ingredients staat naast de fabriek van –   pak ’m beet – Kraft Heinz een reactor waar tomatenresten in gaan en olie uit komt. Die olie kan dan zonder transport terug de fabriek in. „Want het is natuurlijk niet de bedoeling dat we onze olie net als palmolie naar de andere kant van de wereld slepen.”  Een deel van de klanten, verwacht Langhout, zal bestaan uit grote voedselproducenten die met een licentie hun eigen NoPalm-olie maken. Daarnaast hoopt hij dat overal ter wereld eenvoudige fabriekjes gebouwd kunnen worden die – „ook in landen waar veel mensen afhankelijk zijn van palmolie” – van voedselresten waardevol vet kunnen brouwen. Langhout vergelijkt de toekomstige niet-palmoliefabriek met een bierbrouwerij. Tegelijk dringt de associatie met kweekvlees zich op: ook in die sector zijn start-ups bezig zijn met fermentatie in reactorvaten. Ook   zij hopen de markt overhoop te gooien door het originele product overbodig te maken. En ook daar halen ondernemers miljoenen op bij investeerders. Al gaat het bij kweekvlees tot nu toe om meer bedrijven en veel meer geld dan in de relatief nieuwe tak van biotech-olievervangers. Het aantal start-ups dat aan palmolievervangers werkt, is wereldwijd op twee handen te tellen. In Nederland is NoPalm Ingredients de enige. In 2021 haalden Langhout  en Hugenholtz een miljoen euro op bij investeerders. Ter vergelijking: in totaal ging dat jaar  1,8 miljard euro  naar Nederlandse start-ups. Een vergelijkbare Amerikaanse pionier, Zero Acre Farms, trok in februari 37 miljoen dollar (36,9 miljoen euro) aan. Een belangrijk verschil met kweekvlees is volgens Langhout dat de ontwikkeling van niet-palmolie een stuk sneller gaat. „Je moet heel nauwkeurig werken, maar het is geen rocket science. We hebben  robuuste gisten die niet kieskeurig zijn in wat ze te eten krijgen.”  Welke micro-organismen NoPalm Ingredients gebruikt om een optimale olie-opbrengst te genereren, wil Langhout niet zeggen. Dat is vragen naar het recept van de toverdrank van Asterix. Wel benadrukt hij dat die gisten, anders dan bij Amerikaanse start-ups, niet genetisch gemodificeerd zijn. „We gebruiken natuurlijke wilde gisten.” Lars Langhout is met NoPalm Ingredients een van de honderd mensen in de Food100, een lijst van Nederlandse ‘voedselveranderaars’ die woensdag voor de zesde keer verschijnt. De lijst wordt samengesteld door onder meer Slow Food Youth Network en AgriFood Capital. Rabobank is een van de sponsors.  In deze lijst staan behalve hightech start-ups ook innovatieve boeren, activisten, onderzoekers, ontwerpers en bestuurders, gevestigd of juist beginnend. Van voedselbosbouwer Wouter van Eck en ondernemer/ontwerper Emile Corre tot specerijenimporteur Iona Mulder en kweekvleesambassadeur Ira van Eelen.  Dat er nu voor de zesde keer een lijst met honderd nieuwe namen gemaakt kon worden, laat volgens de organisatie zien dat in de voedings- en landbouwsector het bewustzijn groeit dat het voedselsysteem gezonder en duurzamer moet, en „hoe groot de vernieuwingsdrang” is. NoPalm Ingredients won eerder al innovatieprijzen, onder meer de Rabo Sustainability Award. NoPalm Ingredients komt nu in het stadium dat het kan laten zien dat de kwaliteit van de olie ook in grote volumes constant kan blijven, en dat de samenstelling van vetzuren aan te passen is al naar gelang de toepassing: harder of vloeibaarder, met een hoger of lager smeltpunt.  Maar er zijn nog wel wat hobbels te nemen. Langhout zal nog flink wat geld moeten ophalen voordat er iets verdiend kan worden. En de voedselveiligheidsautoriteiten in Europa en de VS moeten het product goedkeuren voordat het de markt op mag, een bureaucratisch proces dat zomaar een jaar kan duren. Olie gemaakt van voedselresten. Als het zo simpel is als het klinkt, waarom bestaat het dan nog niet? Het heeft ermee te maken, denkt Langhout, dat oude patronen innovatie binnen bedrijven vaak afremmen. Multinationals als Unilever hebben zich bovendien verbonden aan langlopende afspraken met de palmproducenten. Langhout verwacht dat de „palmolielobby” er alles aan zal doen om nieuwe alternatieven van de markt te houden.  Een bedrijf als NoPalm Ingredients, dat zich presenteert als duurzaam, moet zich straks ook extra  verantwoorden. De kritische vragen die je andere palmolievervangers kunt stellen, zullen zij ook krijgen. Kapen ze geen voedsel dat ook door mensen gegeten kan worden? Hoeveel energie kost zo’n fabriek? Kun je ooit zo efficiënt produceren als de palmolie-industrie? En wordt de wereld hier beter van, of levert het vooral luxeproducten op voor rijke consumenten die zo hun schuldgevoel afkopen? Volgens een analyse die NoPalm Ingredients door een extern bureau liet uitvoeren, zou de olie van het bedrijf 90 procent minder CO2-uitstoot opleveren dan palmolie, en is geen extra land nodig voor de grondstoffen. Maar eerlijk is eerlijk, zegt ook Langhout, helemaal ‘zero acre’ (nul hectare) bestaat niet: die zijstromen moeten ergens vandaan komen. De meeste  antwoorden komen waarschijnlijk pas als de olie in grote volumes op de markt komt. En dat duurt volgens Langhout nog minstens drie jaar.  Links: de olie van NoPalm Ingredients in vloeibare vorm, rechts in vaste vorm.   Foto Dieuwertje Bravenboer||https://www.nrc.nl//nieuws/2022/08/30/olie-uit-groenteafval-als-alternatief-voor-palmolie-a4140307
2022-08-30||Kinderen zitten tussen het geweld in Ter Apel|| In de wachtkamer van immigratiedienst IND in Ter Apel  staan zestig stoelen, verankerd in de vloer.  Iedere vluchteling die in Nederland aankomt meldt zich  hier. Om een paar uur te wachten, tot het eerste gesprek met de IND. Wie ben je? Hoe ben je hier terechtgekomen?  Vorige week werd de wachtruimte plotseling het onderkomen van een groep minderjarige vluchtelingen zonder ouders. Zij brachten de nacht door op een stoel. Aanvankelijk ging het nog om enkele jongeren, vrijdag waren dat er al vijftig. In de nacht van zaterdag op zondag  66. Zij konden nergens naartoe. Er is geen begeleiding in de ruimte, alleen beveiliging. Er is een wc, maar geen douche. Sommige jongeren zaten hier zelfs meerdere nachten vast. Hoe dat kon?  Het aantal alleenstaande minderjarigen (amv’ers in asieljargon) dat naar Nederland komt stijgt. Vorig jaar waren het er 2.191, een verdubbeling van 2020. De helft was Syrisch en bijna 90 procent jongen. Deze jongeren zijn de meest kwetsbare groep vluchtelingen. De regel is dat zij zo kort mogelijk in het aanmeldcentrum in Ter Apel blijven: wie onder de vijftien jaar is, wordt in een gastgezin ondergebracht, anderen gaan naar speciale opvangplekken voor jongeren.  Omdat het asielsysteem is vastgelopen, zitten  nu ook jongeren vast in Ter Apel. Daar is officieel plek voor 55 jongeren, maar in april zaten er 113, in juni 170 en vorige week verbleven er 350 jongeren op het terrein. Uit verhalen van medewerkers, interne rapportages, een brandbrief van de Inspectie Justitie en Veiligheid en de Inspectie Gezondheidszorg en Jeugd uit juni en een verslag van de Kinderombudsman uit april wordt zichtbaar hoe onveilig en nijpend de situatie er voor jongeren en medewerkers is. „Het ruikt hier muffig en vies”, zeggen medewerkers. Voor kamercontroles is geen tijd meer. Omdat de eetzaal te klein is voor zo’n grote groep, eten de jongeren al maanden niet meer samen. Zij moeten hun magnetronmaaltijd zelf opwarmen. Medewerkers kwamen kinderen tegen die al dagen nauwelijks gegeten hebben. Er zijn overdag zeven begeleiders, ’s nachts  twee, laat het COA weten.  Kinderen die geen aandacht vragen, ontsnappen aan ieder zicht. Er is geen onderwijs, geen dagprogramma. Toen Kinderombudsman Margrite Kalverboer in april Ter Apel bezocht, zei ze tegen NRC: „Begeleiders vertelden mij dat zij kinderen ’s ochtends niet eens meer wakker maken, omdat er toch niets te doen is.”  Maar het is er ook onveilig, blijkt uit interne rapportages van afgelopen week. COA-begeleiders doen dagelijks verslag van incidenten op het terrein. Ze beschrijven hoe „grimmig” en „dreigend” de sfeer is. „Wederom een drukke dienst vandaag”, schrijft  een medewerker, „meerdere incidenten met een heftige impact.” Jongeren raakten afgelopen week slaags met volwassenen op het terrein. Er werd gedeald. Er zou zijn gestolen. Op camerabeelden zagen medewerkers hoe een groep van tien volwassen mannen verhaal kwam halen bij een aantal jongeren, de beveiliging moest ingrijpen. Eén andere jongere sneed zichzelf vorige week in het bijzijn van anderen. „Het bloed” in de ontvangsthal is opgedweild, zo staat in het verslag,   „om 23.15 kwam een zorgtaxi om hem mee te nemen naar het ziekenhuis”.  Je merkt, schrijft een medewerker, „weer heel duidelijk dat veel bewoners geen geduld meer hebben en niet even kunnen wachten met hun vragen. Hierdoor ontstaat veel irritatie.” Het liep zo hoog op, dat medewerkers zich die dag zelfs genoodzaakt voelden de informatiebalie vroegtijdig af te breken. Een andere medewerker zegt tegen NRC dat jongeren „wanhopig vragen stellen”. „Ze weten niet wat er met hen gaat gebeuren.”   Niet alleen hun opvang, maar ook hun asielprocedure staat namelijk onder druk. De wachttijden bij de immigratiedienst lopen op, en hun belangen worden „niet meer” behartigd, schreven de inspecties in juni. Stichting Nidos bijvoorbeeld, die de voogdij krijgt over alleenstaande minderjarigen en ze onder meer begeleidt bij hun asielaanvraag, kan haar werk volgens dat rapport niet meer doen. Op dat moment verbleven er 170 alleenstaande jongeren in Ter Apel.  Een woordvoerder van Nidos: „Kinderen voorbereiden op hun gesprekken met de IND bijvoorbeeld, dat wil je in alle rust doen. Dat staat nu onder druk.” Wanneer een alleenstaande minderjarige een asielvergunning krijgt, kan zijn of haar gezin in principe naar Nederland komen. In juni schreef de IND dat „een groot deel” van de jongeren naar Nederland komt, omdat het beeld zou bestaan dat gezinshereniging hier makkelijker en sneller gaat dan in andere EU-landen.    Het nieuwe asielakkoord dat afgelopen vrijdag werd gepresenteerd moet gezinshereniging juist vertragen, ook voor alleenstaande minderjarigen. Gezinsleden mogen pas overkomen als er een geschikte woning is, of vijftien maanden verstreken zijn.  Zolang jongeren geen verblijfsvergunning hebben, is het COA verantwoordelijk voor hun opvang. Zondag zijn 125 alleenstaande minderjarigen naar noodopvanglocaties in Doetinchem en Amsterdam gebracht. Dat is nog nooit eerder gebeurd. In de wachtruimte van de IND sliepen deze week geen jongeren meer.  Voogdijstichting Nidos laat weten dat de zorgen over de groep  niet weg zijn. „Ook in deze crisisnoodopvanglocaties is vooralsnog weinig begeleiding.” En jongeren zijn niet altijd gescheiden van volwassenen.  Ook Unicef keurt deze noodoplossing af. „Alleenreizende kinderen horen niet thuis in deze locaties”, schrijft de ngo dinsdag in een verklaring. Unicef noemt deze vorm van opvang schadelijk voor kinderen. „Overplaatsing naar crisisnoodopvang vermindert de nood van deze kinderen niet. Het is een kortetermijnoplossing waarbij het belang van kinderen uit het oog is verloren.”  ||https://www.nrc.nl//nieuws/2022/08/30/kinderen-zitten-tussen-het-geweld-in-ter-apel-a4140311
2022-08-30||De brandbare eucalyptus houdt Portugal in zijn greep||Met ferme stappen beent bosbouwkundig ingenieur Domingos Patacho, een goedmoedige zestiger, de boshelling op. Onderweg wijst hij de verschillende boomsoorten aan: dit is een Portugese eik, dat een aardbeiboom en hier staat een zeeden. Hij houdt halt bij een hoge, witte boom met twee stammen: een eucalyptus. Van deze ene boom liggen er honderden bladeren op de grond. Die worden niet verteerd; Portugese micro-organismen kunnen met deze oorspronkelijk Australische boomsoort niets beginnen.   Patacho bukt en raapt een langwerpig eucalyptusblad op. Dit exemplaar is  volledig zwartgeblakerd. Merkwaardig, want tot hier in  het gemeentelijke bos van Ourém, een stad op ruim honderd kilometer ten noordoosten van Lissabon, is het vuur van de zomerse bosbranden helemaal niet gekomen. De dichtstbijzijnde brand eindigde vijf kilometer verderop. Dat is de pest van de eucalyptus, vertelt de ingenieur, die  voor een milieuorganisatie  werkt. „Als het vuur heel intensief is en er veel brandbare materie om de eucalyptus heen ligt, stijgt de rook op en vormt een zuil. Brandende bladeren, takken en delen van de bast gaan de atmosfeer in, worden meegenomen door de wind en landen tot wel kilometers verderop, waar ze soms nieuwe branden veroorzaken.” Net als enkele andere Europese landen werd Portugal deze zomer geteisterd door verschillende grote bosbranden. Doden vielen er dit jaar niet, maar het land werd wekenlang flink door de branden ontregeld. Snelwegen moesten dicht, bewoners en toeristen werden geëvacueerd. Grote stukken natuurgebied zijn veranderd in houtskoolzwarte vlaktes met boomresten die eruit omhoogsteken als spelden uit een kussen.  Een grote bosbrand woedt op 10 augustus in de Serra da Estrela in het Portugese Manteigas.   Foto Patricia de Melo Moreira / AFP In wat welhaast een Portugese traditie is geworden, werd er ook dit jaar weer flink gezwartepiet over de oorzaken van en verantwoordelijkheden voor de branden. Iedereen heeft het gedaan en niemand heeft het gedaan. En tegen elke beschuldiging valt wel weer wat in te brengen. Een van de  vingers wijst naar de papier- en pulpindustrie, die massaal de eucalyptus plant, omdat deze boom  zo snel groeit. Dat de eucalyptus goed brandt, blijkt al uit het gegeven dat er ook luciferhoutjes van gemaakt worden. Een kwart van alle Portugese bossen bestaat uit deze ene boomsoort. Was het landschap wat afwisselender geweest, dan was het brandgevaar ook minder groot. De industrie zegt daarop dat zíj, in tegenstelling tot privépersonen met eucalyptussen op hun land, de plantages goed beheert. Dat wil zeggen: de bodem ontdoet van brandbare struiken en bladeren. Nee, zegt de industrie, kijk liever naar degenen die de brandjes stichten. Dát de meeste branden aangestoken worden, lijdt geen twijfel. Het zit in de  Portugese cultuur: schaap- en geitenherders branden perceeltjes bos plat om ruimte te maken voor het gras dat hun kuddes eten. Als ze dit goed doen, is het geen probleem, zegt hoogleraar landbouwkunde Francisco Castro Rego van de Universiteit van Lissabon. „Sommige herders kennen de ecologie. Ze delen die kennis met elkaar.” Het gaat pas mis, aldus Castro Rego, als die brandjes in het verkeerde seizoen gesticht worden. Of als ze verkeerd inschatten hoe droog het is. En ja, de laatste jaren is het vaker heel droog. Samen met het westen van Spanje hoort Midden-Portugal tot de Europese regio’s waar het neerslagtekort het grootst is. Weer anderen wijzen naar de politiek. Hoe komt het, vragen deze critici zich af, dat Portugal niets geleerd heeft van de branden van 2017, waarbij 66 doden vielen? Waarom wordt er zo traag op de branden gereageerd? Vallen ze echt niet te voorkomen? En zijn de banden tussen de politiek en de papierindustrie niet erg hecht, met politici die lobbyist worden en vice versa? Eén grasspriet op een strook kaal land kan genoeg  zijn om het vuur van een bosbrand  te doen overslaan   Deskundige Castro Rego, die op bosbranden promoveerde, wijst erop dat premier António Costa (Partido Socialista) in 2006 als minister van Binnenlandse Zaken verantwoordelijk was voor de bescherming van burgers tegen bosbranden. „Hij begrijpt het systeem.” Ook de hoogleraar vindt dat er dit jaar opnieuw te weinig  gebeurde om de bosbranden tegen te gaan, en dat het te langzaam ging. Steeds weer zijn er commissies met adviezen, maar er worden meer plannen gemaakt dan uitgevoerd. Toch zijn de bosbranden niet alleen maar de schuld van de premier, of van de herders, of van de papierindustrie, of van de monocultuur, of van het gebrekkige onderhoud, zeggen de experts. Of je het nou aan een onderzoeker, een landeigenaar of een milieuactivist vraagt, geen van allen heeft een alomvattende oplossing paraat. Bostechnicus António Azevedo, een vijftiger met bovenarmen als scheepskabels, weet hoe je brandjes sticht. Hij is er zelfs voor op cursus geweest, zegt hij in Figueiró da Serra, een gehucht enkele honderden kilometers ten noorden van Ourém. Op die cursus leerde Azevedo hoe aangestoken branden het risico op grote bosbranden zelfs kunnen verkleinen. Wie gecontroleerd een welgemikt perceel afbrandt, creëert open vlaktes in het bos. En zo’n open vlakte kan een later vuur weer tegenhouden. Wat Azevedo ook leerde, is dat één grasspriet genoeg kan zijn om het vuur te doen overslaan. Hij heeft er zelf in het klein mee geëxperimenteerd, vertelt hij. De cursisten hadden een bak met aan weerszijden wat droog gras. Een grasspriet verbond de  twee kanten met elkaar. Aansteker erbij en woesj, deed het vuur. In het groot gebruikt Azevedo zijn opgedane kennis om, namens landeigenaren, percelen weerbaar te maken tegen brand. Dat betekent: struiken en bladeren weghalen. En, als het perceel wat groter is: een beetje diversiteit creëren in boomsoorten. Eiken en kastanjes branden bijvoorbeeld niet zo snel, vertelt Azevedo, omdat er onder hun dichte bladerdaken weinig groeit wat tijdens een bosbrand als brandstof kan dienen.   Maar Azevedo is gefrustreerd. De hele winter, zegt hij, is hij bezig geweest met het onderhoud van één perceel, hier in de Serra da Estrela, het Sterrengebergte, dat met bijna tweeduizend meter de hoogste top op het Portugese vasteland levert. Tussen 6 en 20 augustus woedden hier enkele grote branden die 25.000 hectare bos  verwoest hebben. Inclusief het perceel dat Azevedo beheerde.   Dit perceel  ligt op zeshonderd meter hoogte. Dat is te hoog voor de eucalyptus – één probleem minder. Maar dan is er altijd nog de pijnboom, ook wel  parasolden geheten. Net als de eucalyptus kan deze boom ‘ontploffen’, waarbij rondvliegende vonken nieuwe brandhaarden kunnen veroorzaken. De eigenaar van het perceel dat Azevedo onderhield, woont zelf in Lissabon. Hij betaalde  5.000 euro om het werk uit te besteden. Maar hoe vaak Azevedo hier ook geweest is, en hoe schoon hij het ook hield, al het werk is voor niets geweest. Na een rit met een fourwheeldrive over een steil karrenspoor toont de bostechnicus de restanten van het bos dat hier tot voor kort woekerde. Uit de geblakerde grond steken nog wat sprieten van bruin struikgewas.  Bezoekers op 18 augustus bij een zwemplek in het Portugese Vale Glaciar, na een bosbrand die bijna twee weken woedde door pijnbomen van de  Serra da Estrela.  Foto Joao Henriques / AP Wat er gebeurd is, zegt Azevedo, is dat de omliggende percelen helemaal niet bijgehouden zijn. Dan kun je onderhouden wat je wilt, maar via de buurpercelen heeft het vuur zó veel brandstof gekregen dat er geen houden meer aan is. De eigenaar, zegt Azevedo, wil nu toch weer een nieuw bos stichten op dit stukje land. Het is familie-erfgoed, en hij herinnert zich nog hoe het vroeger eruitzag. „We gaan het as begraven en er nieuwe bomen planten. Bij voorkeur kastanjes. We planten meteen jonge boompjes, want de zaden zouden toch maar door dieren opgevreten worden.” Op de terugweg wijst Azevedo op een afgebrande heuvel waarop één olijfboomgaard nog volledig bloeit. Geen toeval, zegt hij: de terrassen waar deze olijven groeien, zijn goed onderhouden. Azevedo toetert naar vier mannen in een gele wagen van de Sapadores Florestais. Zij zijn ‘bosverdedigers’: met 250 tot 300 liter water in de achterbak speuren zij vanaf heuvels naar kleine brandhaardjes om deze al te kunnen doven voordat ze de kans krijgen om tot bosbrand uit te groeien. En voordat de echte brandweer kans ziet om te arriveren. Vraag de bosingenieurs naar een oplossing en ze zeggen dat er meer ‘compartimentalisering’ nodig is: meer lapjes bos met verschillende soorten beplanting, en af en toe een stukje niks. Ook bepleiten ze dat er op de heuveltoppen stroken land van honderd meter breed helemaal kaal worden gemaakt, opdat het vuur daar tegengehouden wordt. Dan moet er wel geld worden uitgegeven om deze vlaktes ook echt kaal te houden. Denk aan de grasspriet uit de cursus van Azevedo. Landeigenaren die niet genoeg geld hebben, zouden de opbrengsten van olijven, pijnboompitten en kastanjes kunnen aanwenden voor het noodzakelijke onderhoud.  Een  ander idee, van hoogleraar Castro Rego: splits de brandweer op. De verdediging kan zich dan richten op het beschermen van dorpen, en de aanval kan actief het vuur opzoeken en bestrijden. Hierbij kunnen deze brandweerlieden ook zelf brand stichten, aldus de hoogleraar, om het vuur een gewenste kant op te ‘lokken’. „Het vuur zal zich dan verspreiden in de richting die jij wenst, bijvoorbeeld waar er een weg ligt en er dus een natuurlijk einde aan komt.” Maar, waarschuwt hij, dit moet gebeuren door mensen die weten wat ze doen. „Daar hebben we er meer van nodig.” Denk ook goed na over wat te doen na de brand, zegt Castro Rego. Hij noemt bijvoorbeeld het tegengaan van erosie op afgebrande hellingen door er vanuit een helikopter houtjes op te storten. De neiging bestaat misschien, zegt hij, om meteen weer bomen te planten in verbrand gebied. Maar dan bind je ongewild de strijd aan met het natuurlijke herstel. „Het beste is om te wachten en een jaar niks te doen. Bomen hebben mechanismen om te overleven.” Maar dan nog. Die honderdduizenden eucalyptussen en pijnbomen in Portugal laten zich niet zo makkelijk vervangen.  Op eucalyptusplantages groeien er tot wel duizend per hectare, allemaal potentiële fakkels die hun buurboom kunnen aansteken. En die plantages moeten brandschoon worden gehouden, zonder gras, takken, bladeren en struiken. In minder productieve gebieden is dat te duur. Het is het grote angstvisioen van de experts: verwaarloosde  eucalyptusplantages vol brandbaar materiaal rond de stammen. De Australische boom houdt Portugal in zijn greep. In het bos van Ourém pakt  Domingos Patacho nog een paar verbrande eucalyptusbladeren op. Nog een geluk, zegt hij, dat deze al uitgedoofd waren toen ze hier terechtkwamen.  „Bij een plaatsje hier verderop is een bosbrand gedocumenteerd die op deze manier een stuwmeer overstak. Zevenhonderd meter breed. Allemaal het werk van de eucalyptus.”  Brandweerlieden drinken water en komen bij na een operatie om een bosbrand te bestrijden in de Serra da Estrela bij het Portugese Manteigas.   Foto Patricia de Melo Moreira / AFP||https://www.nrc.nl//nieuws/2022/08/30/portugal-snakt-naar-diversere-bossen-a4140298
2022-08-30||‘Pak de elite rond Poetin veel harder aan’||Leonid Volkov wil Europese politici „niet de maat nemen”, maar een beetje cynisch is hij wel. Want terwijl de Europese ministers van Buitenlandse Zaken woensdag in Praag vergaderden over een mogelijke visumstop voor Russische toeristen, storten Europese landen dagelijks honderden miljoenen euro’s in Poetins oorlogskas, in ruil voor gas. De visumstop kwam er niet, al wordt het Russen wel moeilijker en duurder gemaakt om naar de EU te reizen.  Het plan voor een visumstop was „geen fraai plaatje”, zegt Volkov, een naaste medewerker van oppositieleider Aleksej Navalny. „Maar een gasembargo zal er niet komen, want het is voor Duitsland en een aantal andere landen onacceptabel. Daarom is het thema van de visumstop zo buitengewoon aantrekkelijk.”  Het klinkt zo mooi, zegt Volkov: ‘we willen geen Russische toeristen in Europa’. Een standpunt dat Volkov op zich kan billijken. „Vanuit moreel oogpunt is het inderdaad vreemd om nu Russische toeristen in Europa te zien.” Zolang Europese landen Schengenvisa blijven verstrekken aan journalisten, wetenschappers of Russische activisten, zal de „schade” van een visumstop gering zijn, zo denkt Volkov, net zo klein als het resultaat dat er mee zal worden behaald – nul. „Het idee: ‘laten we alle visa verbieden want dan komen Russen in opstand’, is flauwekul. Zullen Russen ophouden warme landen te bezoeken? Nee. Reizen is nu al enorm lastig en duur [sinds de oorlog zijn er geen directe vluchten meer tussen Rusland en de EU]. Wie desondanks naar Spanje is vertrokken zal straks naar Turkije gaan. Wie dit jaar in Griekenland was, gaat straks naar Egypte. Zullen ze daarom Poetin meer haten? Nee natuurlijk. Ze denken alleen: die stomme Europeanen.” Dat neemt niet weg dat Navalny’s mensen, die al enige tijd opereren vanuit de Litouwse hoofdstad Vilnius, kansen zien. De discussie over Russische toeristen is volgens Volkov een uitgelezen kans om een verstrekkend plan van team Navalny opnieuw onder de aandacht te brengen: het opleggen van sancties aan zesduizend Russen die het hart vormen van het Poetinistische regime. „Het is onze taak om te laten zien dat het vólgende idee nóg aantrekkelijker is”, zegt Volkov. „De lijst van zesduizend.” Er is een enorme hoeveelheid mensen die dicht bij Poetin staan, die aan de sancties ontkomen en naar Europa blijven reizen Sinds de Russische annexatie van de Krim heeft de EU individuele sancties (zoals een inreisverbod of de bevriezing van tegoeden) opgelegd aan enkele honderden Russen. Sinds het uitbreken van de oorlog zijn daar honderden aan toegevoegd. Verheugend, zegt Volkov, maar er wordt niet altijd goed gekozen. „Er staan bijvoorbeeld generaals op de sanctielijst, maar die mogen vanwege hun functie toch al niet naar het buitenland reizen. Die worden daar dus niet koud of warm van. Aan de andere kant is er een enorme hoeveelheid mensen die dicht bij Poetin staan die aan de sancties ontkomen en naar Europa blijven reizen.” Dat kan beter, dachten Volkov en zijn collega’s. In de afgelopen jaren heeft het team baanbrekend onderzoek gedaan naar de corruptie van de Russische elite. Volkov en onderzoekers als Maria Pevtsjich kennen het Poetinisme als hun broekzak. „We besloten om al onze kennis in te zetten. Bovendien wilden we een echt gevoelige klap uitdelen aan een wijde kring van Poetin-getrouwen. Op dat moment stonden er rond de zeshonderd namen op de sanctielijst. Laten we flink hoger inzetten, dachten we: wij leveren er zesduizend. Om te laten zien dat we veel harder moeten optreden.”  Russische toeristen in eigen land, nu het door de oorlog moeilijker is naar het buitenland te reizen.  Foto Maxim Shipenkov/EPA Het opstellen van de lijst was een enorme klus, want de Europese wet- en regelgeving vereist een goede onderbouwing voor sanctiemaatregelen. „Zesduizend is heel veel”, zegt Volkov. „Onze juristen zijn er maanden mee bezig geweest.” De lijst die het team-Navalny in april presenteerde, bestaat uit verschillende categorieën: bestuurders, propagandisten, corrupte zakenlieden en ambtenaren, uitvoerders van Poetins repressie. „Zij die de oorlog mogelijk hebben gemaakt en zij wier handelen tot deze verschrikkelijke oorlog heeft geleid”, zo vat Volkov elegant samen. De lijst van zesduizend is zo een staalkaart van het Poetinisme geworden. „Door het opstellen ervan zijn we zelf ook beter gaan begrijpen hoe het Poetinistische machtssysteem is opgebouwd”, vertelt Volkov. „De directe omgeving van Poetin wordt gevormd door oude mannen. Maar de gemiddelde leeftijd van de mensen op onze lijst bleek rond de 45 te liggen. Dat zijn de managers, de radertjes van het systeem.” Radertjes als de 46-jarige Maksim Liksoetov, als vice-burgemeester van Moskou verantwoordelijk voor transport in de hoofdstad. Hij is niet alleen een invloedrijke bestuurder, maar ook een oligarch met aandelen in een bedrijf dat treinwagons bouwt – die de gemeente Moskou aanschaft voor de metro. „Liksoetov heeft geen bloed aan zijn handen”, zegt Volkov. „Tegelijkertijd is hij een goed voorbeeld van hoe een corrupte bestuurder medeplichtig wordt aan onderdrukking. Zo heeft hij opdracht gegeven alle ambtenaren van het gemeentelijk vervoersbedrijf die hadden deelgenomen aan demonstraties tegen de aanhouding van Navalny in 2021 te ontslaan. En het is duidelijk waarom: hij is bang voor het verlies van zijn ambtenarenbaan die hem in staat stelt om te stelen uit de staatskas.”  Dinsdag stuurde Navalny vanuit de isoleercel een serie tweets de wereld in. „Het Kremlin is woest over onze lijst van zesduizend”, schreef de oppositieleider. Begrijpelijk, zegt Volkov: de aandacht voor ‘de zesduizend’ vormt een directe aantasting van Poetins macht. „Met onze lijst spreken we de bredere Russische elite aan. Zij zijn jong, hebben nog een heel leven ná Poetin voor de boeg. Beste vrienden, zeggen we: willen jullie voor altijd gebrandmerkt zijn als een soort oorlogsmisdadiger, of willen jullie een kans op een normaal leven? Dan moeten jullie nu wel stappen gaan zetten.” Dit artikel is op 31 augustus geactualiseerd na het afketsen van het plan voor een visumstop.||https://www.nrc.nl//nieuws/2022/08/30/een-europese-visumstop-voor-russen-is-flauwekul-a4140308
2022-08-30||Ontwikkelingslanden keren zich tegen wereldwijde aanpak belastingontwijking||  Een groep van 24 opkomende economieën en ontwikkelingslanden heeft forse kritiek geuit op de huidige plannen van de OESO, de organisatie van industrielanden, voor een nieuw wereldwijd belastingstelsel. Dat blijkt uit stukken die de OESO op haar website heeft gepubliceerd. De nieuwe internationale belastingregels, die de OESO vanaf 2024 hoopt te introduceren, zijn bedoeld om belastingontwijking door multinationals te voorkomen. Met name ontwikkelingslanden zouden hiervan moeten profiteren, omdat bedrijven dan meer belasting  betalen in de landen waarin ze actief zijn, in plaats van winsten weg te sluizen naar een belastingparadijs. Wereldwijd zullen de plannen volgens de OESO 125 miljard euro extra aan belastinginkomsten opleveren. Maar de landen uit de zogeheten G24 – waar onder meer India, Brazilië, Zuid-Afrika, Mexico en Argentinië toe behoren – vrezen dat ze onder de nieuwe regels juist slechter af zullen zijn. In de zienswijze die ze eerder deze maand naar de OESO stuurden, noemen ze het „zeer zorgwekkend” dat individuele landen straks geen zogeheten bronbelasting meer kunnen heffen op dividenden, royalty’s en rente die multinationals naar het buitenland sturen.  Daarvoor in de plaats moet er een systeem komen waarbij multinationals een hogere winstbelasting per land gaan betalen. Maar volgens de G24 komt dat neer op „uitholling van bestaande heffingsrechten” en is de maatregel „onaantrekkelijk en zinloos voor ontwikkelingslanden”, omdat deze per saldo geen extra inkomsten zou opleveren. Dat individuele landen volgens de nieuwe plannen geen aparte heffing meer mogen opleggen aan techbedrijven als Facebook en Google – een zogeheten digital services tax – noemen de ontwikkelingslanden een „inperking van de bevoegdheden van soevereine rechtsgebieden”. De kritiek van de groep is opmerkelijk: 18 van de 24 landen stemden in oktober vorig jaar juist in met de plannen om multinationals wereldwijd meer te belasten. In totaal werden de OESO-plannen door 136 landen gesteund. De gezamenlijke aanpak moet een eind maken aan het bestaande labyrint van nationale belastingregels en internationale verdragen. Een wereldwijd minimumtarief van 15 procent winstbelasting moet daarnaast het verschuiven van winsten naar belastingparadijzen voorkomen. Betrokken regeringsleiders spraken van een „historisch” akkoord.   Harmen van Dam, belastingexpert bij advocatenkantoor Loyens & Loeff, begrijpt de kritiek van ontwikkelingslanden wel. „Zij zien aankomen dat het nieuwe systeem met name voordelig zal uitpakken voor de rijkere landen. De nieuwe regels raken bovendien maximaal vijfhonderd bedrijven [multinationals met een omzet van twintig miljard euro of meer]. Voor die relatief kleine groep moeten zij straks nieuwe, complexe systemen van belastingheffing gaan inrichten. Het is zeer twijfelachtig of dat de investering waard is.” In totaal dienden 71 betrokken partijen deze zomer een ‘zienswijze’ in bij de OESO. Tijdens een bijeenkomst in Parijs op 12 september krijgen alle partijen de mogelijkheid deze nader toe te lichten. Ook het bedrijfsleven heeft kritiek op de plannen die voorliggen, blijkt uit de stukken. Zo vrezen grote techbedrijven als Apple en Google straks dubbele belastingheffing: bij lokale dochterbedrijven in verschillende landen én bij het wereldwijde moederbedrijf. Ook noemen veel multinationals de plannen te complex, omdat ze per land veel meer gegevens moeten gaan bijhouden. Onder andere Unilever, Microsoft en Nestlé uitten bezwaren met die strekking. Bedrijven zoeken naar voorspelbaarheid en efficiëntie, maar krijgen nu te maken met onduidelijke wetgeving waar ze onmogelijk aan kunnen voldoen „Bedrijven zoeken naar voorspelbaarheid en efficiëntie, maar krijgen nu te maken met onduidelijke wetgeving waar ze onmogelijk aan kunnen voldoen”, zegt Van Dam. Hoe bedrijven hun winst per land straks precies moeten berekenen, is volgens hem nog niet helder. Dat geldt bijvoorbeeld voor fabrikanten van producten met onderdelen uit verschillende landen, zoals auto’s, zegt hij. „Bedrijven zitten met veel vragen: moeten we hiervoor een nieuw accountingsysteem gaan inrichten?” Aanvankelijk was het de bedoeling het nieuwe belastingstelsel per 2023 in te voeren, maar secretaris-generaal Mathias Cormann van de OESO maakte eerder dit jaar bekend dat het zeker een jaar later wordt. Dat komt onder meer door weerstand binnen de Europese Unie, waar Hongarije de plannen tot nog toe blokkeert. Eerder deed ook Polen dat. Ook is nog onzeker of het Amerikaanse Congres de plannen volledig zal steunen.  Paul Tang (PvdA), voorzitter van de belastingcommissie in het Europees parlement, is desondanks optimistisch: „Invoering vanaf 2024 is haalbaar. Dat de Amerikaanse president Biden onlangs het minimumtarief van 15 procent in zijn klimaatwet meenam, was een belangrijke stap. Dat helpt enorm om ook Europese landen die misschien nog twijfelen, zoals Ierland en Malta, mee te krijgen. Het einddoel is zeker nog in zicht.”||https://www.nrc.nl//nieuws/2022/08/30/kritiek-op-aanpak-belastingontwijking-a4140303
2022-08-30||Voormalig inspecteur-generaal doet boekje open: &#8216;Het was Sovjet-achtig&#8217;||Een minister die adviezen van de toezichthouder in de wind sloeg, topambtenaren die de toezichthouder op het matje riepen en heimelijke opnames die werden gemaakt van vertrouwelijke gesprekken. Met een monotone stem deed Jan de Jong, voormalig inspecteur-generaal bij het Staatstoezicht op de Mijnen (2003 – 2014), dinsdag in een drie uur durend verhoor voor de parlementaire enquêtecommissie in Den Haag een opzienbarend boekje open over zijn ervaringen in het Groningse gasdossier. Na de beving in Huizinge in 2012 vond er volgens De Jong „een paradigmawisseling” plaats – de bevingen leidden niet alleen tot kleine schade aan huizen, maar ook tot onveilige situaties voor bewoners. „Die paradigmawisseling kwam alleen door ons onderzoek en door niemand anders”, zei De Jong dinsdag. Veiligheidswaarschuwingen van andere instituten zoals kennisinstituut TNO, gaswinner NAM en het KNMI bleven uit volgens De Jong: „Wij waren de roepende in de woestijn.” De Jong presenteerde het SodM-onderzoek naar de beving in Huizinge aan toenmalig minister Henk Kamp (Economische Zaken, VVD). „Ik zei tegen hem dat hij onmiddellijk moest optreden” – de gaswinning moest „zoveel als realistisch mogelijk” omlaag. Volgens De Jong sprak Kamp van „groot bier” en zou de minister het met de coalitie bespreken. Kamp besloot tot veertien onderzoeken, die een jaar in beslag namen. Productie op hoogste niveau
De ‘paradigmawisseling’ betekende overigens niet dat het productieniveau werd verlaagd. Kamp besloot in 2013 de gaswinning te verhogen naar het hoogste niveau sinds halverwege de jaren zeventig, vertelde De Jong. „Daarvoor waren een strenge winter en een lage productie uit de kleine gasvelden de reden. Maar het was geen koude winter, we konden dat jaar – en dat weet ik als liefhebber van schaatsen – maar één dag schaatsen. En de productie van de kleine velden was als gepland.” De Jong merkte in die jaren dat het SodM „als buitenstaander” werd weggezet. Toen hij in een NRC-interview waarschuwde voor mogelijke bevingsschade in de stad Groningen werd hij op het matje geroepen door de topambtenaar van Economische Zaken, Maarten Camps. „Hij vond dat we te actief met de pers bezig waren. Het contact met Camps was heel gespannen, hij maakte zich ontzettend zorgen over de communicatie.” En daar bleef het niet bij. Na een gesprek tussen zijn woordvoerder en die van het ministerie en de NAM, kreeg De Jong van Camps een transcript voor ogen. Het was het uitgeschreven gesprek tussen de woordvoerders. Weet mijn woordvoerder wel dat het gesprek was opgenomen, vroeg De Jong aan Camps. De ambtenaar zelf weet niet van wie de opnames zijn. De Jong vermoedt dat de NAM heimelijk opnames had gemaakt. „Ik ben boos weggelopen, ik vond dat verschrikkelijk. Het was bijna Sovjet-achtig.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/30/voormalig-inspecteur-generaal-doet-boekje-open-het-was-sovjet-achtig-a4140299
2022-08-30||Overgang of burn-out? Veel vrouwelijke werknemers in de overgang missen begrip en ondersteuning||Overgangsklachten waren vorig jaar van invloed op het werk van 173.000 vrouwen – ruim de helft van alle vrouwelijke werknemers in de overgang. Ze meldden vooral pijn, concentratieproblemen en vermoeidheid. Dat berichtte het Centraal Bureau voor de Statistiek (CBS) in mei. Doordat deze klachten moeilijk te onderscheiden zijn van de symptomen van een burn-out, krijgen deze vrouwen vaak niet de juiste hulp. Dat zegt Marja Beumer, eigenaar van personeelsbureau Projob en van Pro-Homeostase, een expertisecentrum voor werkende vrouwen van 40 tot 65 jaar.  Beumer: „Artsen leren in hun opleiding vrijwel niets over hormonen. Dus als vrouwen hun vertellen dat ze slecht slapen, snel geïrriteerd zijn en zich niet meer kunnen concentreren, wordt daar al snel het label ‘stress’ of ‘burn-out’ op geplakt. Dan krijgen ze slaapmedicatie of kalmeringstabletten voorgeschreven, of komen ze ziek thuis te zitten.” Dat is een serieus probleem op een historisch krappe arbeidsmarkt. Het aantal werkende vrouwen tussen de veertig en zestig jaar bedraagt in Nederland nu zo’n 1,8 miljoen. Het gros van hen werkt in de zorg en het onderwijs, sectoren die kampen met ernstige personeelstekorten en hoge werkdruk. Beumer: „Dit zijn voor een groot deel dezelfde vrouwen die moeite kunnen hebben met de hormonale processen die in hun lijf spelen en de complexe levensfase waarin zij zitten.” Volgens haar is dit probleem, nu zoveel oudere vrouwen werken, niet eerder zo duidelijk zichtbaar geweest op de arbeidsmarkt. „Steeds meer werkgevers hebben door: hier moeten we iets mee.” De overgang is de periode waarin de menstruaties onregelmatiger worden en in aantal afnemen, die optreedt bij vrouwen tussen de grofweg veertig en zestig jaar. Ergens in dit traject van gemiddeld zeven jaar valt de menopauze, de laatste menstruatie. Na de overgang zijn alle eicellen uit de eierstokken verdwenen (een vrouw wordt geboren met ruim 500.000 eicellen) en produceert het lichaam steeds minder vrouwelijke hormonen. Westfriesland Academie, een trainingsplatform voor de zeven West-Friese gemeenten, biedt sinds twee jaar de workshop ‘Blijvend sterk in je werk’ aan, voor vrouwen tussen de veertig en zestig jaar. Corine Buijs, adviseur Leren & Ontwikkelen bij de gemeente Hoorn: „We weten hoe onze werkpopulatie in elkaar zit en dus ook dat er veel vrouwen rondlopen die met de overgang te maken hebben of krijgen. De workshop is vooral gericht op kennis delen en bewustwording. Wat kan er gebeuren in deze woelige levensfase en hoe kun je er zelf voor zorgen dat je duurzaam inzetbaar blijft?”  De workshop wordt verzorgd door Pro-Homeostase, dat vergelijkbare  sessies hield bij honderden andere organisaties, zoals de gemeente Amsterdam, ProRail, het Openbaar Ministerie en de provincie Noord-Holland. Beumer: „De arbeidsparticipatie van vrouwen heeft sinds de jaren vijftig een enorme vlucht genomen. Nu heb je een generatie vrouwen tussen de veertig en zestig jaar die in de overgang komen, volop aan het werk zijn en dit vaak ook nog combineren met mantelzorg, zorg voor (puberende) kinderen, hun relatie en een sociaal leven. Daar vloeit een economisch een sociaal-maatschappelijk vraagstuk uit voort waar niet alleen vrouwen, maar ook werkgevers iets mee moeten.” Namelijk: hoe houd je oudere vrouwen inzetbaar? Bij de Westfriesland Academie zijn het vrijwel uitsluitend vrouwen die deelnemen aan de workshop ‘Blijvend sterk in je werk’. „Er is één keer een man aangeschoven, die geïnteresseerd was omdat hij zijn team goed wilde begeleiden”, vertelt Yildiz Neelen, coördinator gezondheid bij de gemeente Hoorn. De gemeente zou graag meer leidinggevenden zien participeren, mannen en vrouwen. Neelen: „Hier werken veel vrouwelijke managers, maar ik denk dat weinig medewerkers naar hun leidinggevende stappen als zij overgangsklachten ervaren. Met deze workshop hopen wij het gesprek te openen. Hoe kun je klachten herkennen? Hoe praat je hierover met een medewerker? En hoe zorg je dat iemand haar werk goed kan blijven doen?” Beumer vindt het belangrijk op een volwassen manier over overgangsklachten te praten, „niet lacherig of kleinerend”. Want ze zijn divers en kunnen serieuze effecten hebben: onzekerheid, risicomijdend gedrag, slechte concentratie, slaapproblemen, een kort lontje, gewrichtsklachten, gewichtstoename, onrust, stressgevoelens. De ene vrouw heeft er veel last van, een ander merkt vrijwel niks. „Maar uit onderzoek blijkt dat 80 procent van de vrouwen in meer of mindere mate klachten ervaart.” Deze vrouwen moeten zich volgens Beumer niet schamen voor de hinder die ze van klachten kunnen ondervinden. „Tegelijkertijd snap ik ook dat je weinig zin hebt om als 50-jarige vrouw tegen een 35-jarige mannelijke leidinggevende over opvliegers te beginnen, zeker als die weinig kennis over of begrip voor de klachten heeft. Dan is het makkelijker om te zeggen dat je stress hebt.” Maar wil je erover praten, dan zul je de overgang moeten benoemen, vindt ze. Volgens Beumer durven veel vrouwelijke medewerkers nu nog niet eens in hun agenda te zetten waar de workshop over gaat. De Westfriesland Academie koos er bewust voor de overgang niet in de naam van de workshop te noemen. Corine Buijs: „Maar dat is vooral om te voorkomen dat het wordt gezien als een club vrouwen die samen over hun kwaaltjes praten. De workshop is er niet op gericht vrouwen de overgang door te helpen; het draait om duurzame inzetbaarheid in een zakelijke omgeving. Mensen komen hier om te werken, wij willen als werkgever helpen dat op de best mogelijke manier te doen.” De drempel om mee te doen ligt hoger dan bij andere trainingen, merkt Buijs. „Normaal gesproken zijn inschrijvingen voor trainingen open, zodat mensen zich bij elkaar kunnen laten indelen. Voor deze workshop hebben wij bewust de namen afgeschermd, omdat deelnemers daar om vroegen.”  Over de overgang praten op de werkvloer blijft lastig, ook al neemt de bewustwording toe. De Tweede Kamer nam in 2020 een motie aan dat de overgang bespreekbaar moet worden in „het werkveld”. CBS en TNO deden vorig jaar uitgebreid onderzoek naar de impact van de overgang op de werkvloer. De cao voor de gehandicaptenzorg kreeg vorig jaar een paragraaf die speciale aandacht vraagt voor vrouwen in de overgang. Beumer: „Er worden stappen gezet, maar er is nog meer te doen.”  Zo blijkt uit de Nationale Enquête Arbeidsomstandigheden, uitgevoerd door CBS en TNO, dat vrouwen in de overgang behoefte hebben aan meer steun van hun leidinggevende. Het is goed, zegt Beumer, als bedrijven een actief levensfasebeleid voeren en goed nadenken over aanpassingen in de werkomgeving voor die vrouwen. „De kantoortuin is bijvoorbeeld desastreus voor vrouwen in de overgang. Vaak staat de temperatuur op één stand en er zijn overal prikkels en geluiden. Dat is niet prettig als je last hebt van opvliegers en je niet goed kan concentreren.” Hoewel de gemeente Hoorn geen specifiek beleid voert voor vrouwen in de overgang, is er in overleg veel te regelen. Neelen: „Sinds de coronapandemie werken wij plaats- en tijdonafhankelijk. Als iemand slecht geslapen heeft, is het prima als die pas om tien uur begint, of nog later.”  Ook in de planning van de grootschalige renovatie van het stadhuis is aandacht voor veertigplus-vrouwen. Buijs: „Een kolfkamer voor vrouwen die borstvoeding geven is verplicht, maar bij de gemeente Hoorn werken veel meer vrouwen in de overgangsleeftijd. Daarom denken we na over een andere titel voor deze kamer, zodat deze multifunctioneel is te gebruiken. Ook vrouwen in de overgang die behoefte hebben aan een rustige plek om zich terug te trekken kunnen daar dan terecht.” Hoorn streeft er in essentie naar om uitval door overgangsklachten te voorkomen. Neelen: „Het is bekend dat je met voeding invloed kunt uitoefenen op de hormoonbalans, en dus ook op klachten die daarmee samenhangen. De workshop wil medewerkers aanmoedigen hiermee aan de slag te gaan. Dat vrouwen daar in hun privéleven ook profijt van kunnen hebben, zie ik als een win-winsituatie.” ||https://www.nrc.nl//nieuws/2022/08/30/blijven-werken-ondanks-je-opvliegers-a4140289
2022-08-30||Oekraïners zijn ook welkom in Yersekes woonunits, de ‘andere vluchtelingen’ veel minder||Niet lang geleden stond er een gefrustreerde man op de stoep bij camping Zon & Zee in het Zeeuwse Yerseke. Sinds hij weet dat de gemeente in zijn buurt woonunits voor Oekraïense vluchtelingen wil bouwen, overweegt de man zijn huis te verkopen. Hij vroeg aan eigenaar Stephan van der Linden of de Oekraïners echt niet op de camping konden blijven. De man  is bang dat zijn woning in waarde afneemt als er straks niet alleen Oekraïense, maar bijvoorbeeld ook Syrische en Afghaanse vluchtelingen naast hem komen  wonen.   Op camping Zon & Zee zijn zo’n zeventig Oekraïense vluchtelingen opgevangen. NRC volgt camping, dorp en de Oekraïners sinds maart. Dit is de zevende aflevering.  Sinds maart verblijven er Oekraïense vluchtelingen in stacaravans op camping Zon & Zee. Inmiddels zijn dat er zo’n zeventig, ze krijgen hulp van een grote groep vrijwilligers uit het dorp. Eerder dit jaar sprak de gemeente Reimerswaal, waar Yerseke onder valt, met de camping af dat de Oekraïners tot het einde van het jaar mogen blijven.  De stacaravans zijn niet geschikt om de winter in door te brengen, dus moet er voor die tijd een andere opvanglocatie komen. In december verhuizen de Oekraïners daarom – als de plannen worden goedgekeurd door de gemeenteraad – naar woonunits op een sportveld aan de andere kant van het dorp.  Omwonenden  voelden zich eind juli overvallen door de brief van de gemeente waarin de plannen werden aangekondigd, vertelt een buurtbewoonster. Volgens buurtbewoner Piet, die uit angst voor negatieve reacties niet met achternaam in NRC wil, voelt het alsof de plannen hen „door de strot worden geduwd”. Ook vinden ze het vreemd dat slechts de buurt rondom het sportveld een brief ontving, terwijl het volgens hen juist heel Yerseke, zo’n zevenduizend inwoners, aangaat. „Een beetje sneaky.” Ze begonnen een petitie om het  dorp te informeren en  hun bezwaren kenbaar te maken. Die is bijna 450 keer ondertekend.  Ondertekenaars zeggen dat door de bouw van de woonunits een van de laatste speelplekken voor de Yersekse jeugd verloren gaat. De units komen precies tegenover een bejaardentehuis te staan, waardoor ouderen straks hun dagelijkse ommetje niet meer zouden kunnen maken. De woonunits worden zes meter hoog, waardoor de vluchtelingen „direct” in de tuinen kunnen kijken. Omwonenden maken zich zorgen over hun privacy. We zijn bang dat er straks 25-jarige testosteron-bommen in de woonunits komen te wonen Piet Yersekenaar Volgens Wim Huissen, die in Reimerswaal verantwoordelijk is voor de gemeentelijke opvang van Oekraïense vluchtelingen, waren de opties voor een nieuwe opvanglocatie beperkt. Andere mogelijkheden waren een voormalig zorgcentrum en een parkeerterrein, maar die zijn geen eigendom van de gemeente en dus moeilijker in te zetten als opvanglocatie. Huissen: „Dat kost simpelweg veel meer tijd en ook geld. En de tijdsdruk is hoog.” Het sportveld  is van de gemeente en ligt voor de Oekraïners gunstig – dicht bij scholen en openbaar vervoer.  Als het aan de camping had gelegen, waren de Oekraïners daar gebleven, zegt eigenaar Van der Linden. Hij en zijn compagnon waren, voor het geval de gemeente toch geen opvang zou regelen, al plannen aan het maken om de caravans te „verpakken voor winter”. De camping is gehecht geraakt aan de Oekraïners. Voor algemeen coördinator Maria Cromwijk is het zelfs „een beetje verslavend” om ze te helpen.  Maar net als de gemeente zagen de Oekraïners het niet zitten de winter in stacaravans door te brengen. Een deel van hen verblijft al sinds maart op de camping, en heeft toen kou geleden omdat de caravans niet voldoende verwarmd konden worden, vertelt pastoraal werker Mart Boone, die de vluchtelingen geestelijk ondersteunt. De afgelopen maanden waren sommigen daarom een beetje onrustig. Ze wilden weten hoe hun toekomst in Yerseke eruit zou zien.  Begin juli bezocht Wim Huissen de camping  om de Oekraïners te informeren over de plannen. Hij had de bouwtekening een aantal keer voor hen uitgeprint „om te bewaren”. Na de bijeenkomst in de campingkantine, die helemaal vol zat, waren de Oekraïners volgens Boone en Cromwijk enorm opgelucht. Het is niet de eerste keer dat er in Yerseke ophef is over de opvang van vluchtelingen. In 2016 werd het huis van gemeenteraadslid Andries Jumelet (ChristenUnie) en zijn vrouw Anneke met eieren en zwaar vuurwerk bekogeld, nadat zij hadden geopperd Syrische vluchtelingen in het dorp op te vangen. Een paar maanden geleden keken de twee met „blije verwondering” maar ook met „verbazing” naar camping Zon & Zee, waar dorpsbewoners in de rij stonden om Oekraïense vluchtelingen te helpen.  Ook nu zit Jumelet midden in het oproer. Hij en zijn vrouw wonen dicht bij het sportveld  en  hebben daarom ook een brief gekregen. Een aantal buren stond onlangs bij hem voor de deur vanwege zijn jarenlange ervaring in de gemeenteraad. Ze wilden horen hoe hij over de plannen denkt, en hun eigen bezwaren en emoties  kwijt. „Met een kopje koffie erbij hebben we geprobeerd hun zorgen  te dempen”, zegt Jumelet.  Een andere Yersekenaar, die verderop  in het dorp woont, sprak Jumelet op straat aan en ging flink tegen hem tekeer, vertelt hij. „De man was ontzettend geschrokken van een specifieke formulering in een bericht van de gemeente.” Die verwacht dat de woonunits de komende drie tot vijf jaar door Oekraïense vluchtelingen worden gebruikt. Na hun vertrek moet de gemeenteraad beslissen of de units „voor mogelijke andere doelgroepen gebruikt kunnen worden”. De man is door die verwijzing bang geworden voor toestanden zoals in Ter Apel.  De zorgen van de buurtbewoonster, die over de overvallen omwonenden vertelde en bij wie de spanning inmiddels „in haar lijf” is gaan zitten, gaan  niet over de Oekraïners, zegt ze. Die zijn wat haar betreft welkom. Ze maakt zich zorgen over een recente uitspraak van het College van de Rechten van de Mens, die bepaalt dat overheden geen onderscheid mogen maken tussen Oekraïense en andere vluchtelingen. Dat zou kunnen betekenen dat de woonunits op het sportveld op den duur gebruikt gaan worden voor „normale” vluchtelingen. Ze ziet de „chaos in andere azc’s”  in het nieuws en is bang voor overlast in haar eigen dorp.  Piet woont op zo’n vijftig à zestig meter van waar de units komen te staan, zegt hij, en is faliekant tegen. Hij maakt zich vooral zorgen om de veiligheid van de „dames die in het bejaardentehuis werken”. Van de Oekraïners verwacht hij geen overlast. Het „hele dorp” – zo’n zeventig vrijwilligers meldden zich in maart bij de camping – staat achter hun aanwezigheid. „We zijn bang dat er straks 25-jarige testosteronbommen in de woonunits komen  wonen.”  Wim Huissen van de gemeente kan zich voorstellen dat Yersekenaren zich zorgen maken vanwege de onrust in Ter Apel en  de gemeente Tubbergen, waar het Rijk de komst van een asielzoekerscentrum in een hotel heeft afgedwongen. „Het is onduidelijk of en in welke gemeenten een azc zal worden afgedwongen”, zegt hij. „Bewoners denken dan algauw dat dit ook  in Reimerswaal kan gebeuren.” Ook voor Huissen maakt het  uit welk type vluchteling  in zijn gemeente wordt opgevangen. Want:  „De wijze waarop je mensen opvangt en de zorg die zij nodig hebben, is anders.” Hij zegt, dankzij ervaringen elders in Zeeland, te weten dat de opvang van asielzoekers meer capaciteit van de gemeente vraagt. Asielzoekers hebben weinig bewegingsvrijheid tot ze een verblijfsvergunning hebben en staan er vaak alleen voor. Huissen verwacht dat hun aanwezigheid extra druk op de zorg zal betekenen. Oekraïense vluchtelingen – veelal vrouwen en kinderen – zijn volgens hem zelfstandiger doordat ze mogen werken en naar school mogen. Bovendien is er een grote groep vrijwilligers in het dorp die zich om hen bekommert. Omwonenden van het sportveld kunnen hun zorgen straks uiten bij burgemeester José van Egmond, tijdens een voorlichtingsbijeenkomst.  Huissen hoopt dat, na instemming van de raad, in september met de bouw  kan worden begonnen. Waar hij de zeventig Oekraïners anders kan huisvesten, weet hij niet. ||https://www.nrc.nl//nieuws/2022/08/30/oekrainers-zijn-ook-welkom-in-yersekes-woonunits-de-andere-vluchtelingen-veel-minder-a4140291
2022-08-30||De hersentest is nu ingeburgerd in de Eredivisie||Luuk de Jong (PSV), Jurriën Timber (Ajax), Gernot Trauner (Feyenoord), Jordy Clasie (AZ),  Bas Dost (FC Utrecht), Mats Seuntjens (Fortuna Sittard), Mike te Wierik (FC Groningen) en vele collega’s. Ze zijn  aan het begin van het seizoen onderworpen aan een hersentest. Oefeningen die de prikkelverwerking meten en het geheugen testen. Hoe snel reageert een speler als hij bepaalde kleuren op een bord moet aanraken? Kunnen ze een rij woorden die ze lezen daarna in dezelfde volgorde opzeggen? De tests kunnen worden gezien als een extraatje bij de testbatterij waaraan voetballers, zeker aan het begin van het seizoen, worden onderworpen. Ze worden al gemeten, gewogen, vetpercentages gecheckt, pezen en spieren, het hart. En nu dus ook hun hersenen.  Het idee is dat een speler in gezonde toestand wordt getest, waardoor de medische staf een soort persoonlijke ‘nullijn’ heeft. Als diezelfde speler tijdens een wedstrijd of training hard botst en mogelijk een hersenschudding heeft opgelopen, worden de testjes herhaald. Scoort de speler (veel) minder goed, dan zijn de hersenen onvoldoende hersteld en zal de medische staf rust adviseren. Het is een protocol dat bijvoorbeeld in het rugby en American football al langer wordt gebruikt, maar dat in de Eredivisie nu ook voet aan de grond heeft gekregen. Verschillende clubs hebben de hersentests dit seizoen voor het eerst opgenomen in de medische molen.  Dat gebeurde soms ook naar aanleiding van een brief die KNVB-bondsarts Edwin Goedhart deze zomer stuurde. Hij wees, zo bevestigt de KNVB, de clubs uit de Eredivisie en de Keuken Kampioen Divisie in die brief op de risico’s van een hersenschudding en maakte hen attent op een neuropsychologische test die ze kunnen uitvoeren.  Binnenkort is er een aparte informatiesessie van de KNVB over het onderwerp met clubs uit de Vrouwen Eredivisie.  Clubs die Europese wedstrijden hebben gespeeld (Ajax, PSV, Feyenoord, AZ en FC Twente) zijn volgens de KNVB sowieso verplicht om een neurologische ‘baselinetest’ te doen. Clubs als FC Utrecht, Vitesse, FC Groningen en Fortuna Sittard werken er nu ook mee. Een volledig overzicht van welke clubs de tests uitvoeren ontbreekt - clubs zijn er zelf verantwoordelijk voor - maar duidelijk is dat het testen van hersenen ingeburgerd is geraakt in het Nederlandse profvoetbal. Dat de tests belangrijk zijn is ook helder. De discussie over hersenletsel in het voetbal is de afgelopen jaren op scherp komen te staan. Afgelopen maart werd bekend dat in de hersenen van de overleden oud-voetballer Wout Holverda een hersenziekte (CTE) was gevonden die volgens zijn artsen verband houdt met zijn carrière als voetballer.  De kans is groot dat hersenschuddingen en kopballen een rol hebben gespeeld bij het ontwikkelen van de ziekte, die bij Holverda al op jonge leeftijd leidde tot ernstige dementie. Holverda overleed in december vorig jaar, waarna zijn familie toestemming gaf tot postmortaal onderzoek. Hij werd één van de eerste voetballers in de wereld van wie met zekerheid vast te stellen is dat hersenletsel is ontstaan door zijn voetbalcarrière. Het ziektebeeld – chronische traumatische encefalopathie – is eerder al gevonden bij honderden voormalig American footballspelers, die tijdens hun profcarrières stevige klappen op het hoofd te verwerken kregen. In veel sporten wordt al jaren erkend dat slecht behandelde hoofdtrauma’s kunnen leiden tot ernstige hersenschade. In het voetbal is er nog wetenschappelijke discussie over de vraag of klappen tegen het hoofd, zoals kopballen, direct kunnen leiden tot hersenletsel. Sommige landen, zoals het Verenigd Koninkrijk, kiezen ervoor om preventief een limiet op kopballen in te stellen. Nederland doet dat niet, vanwege de onduidelijkheid over het effect van verschillende soorten kopballen. Daarentegen is iedereen het erover eens dat hersenschuddingen, bijvoorbeeld na een hoofd-tegen-hoofd botsing, ernstige gevolgen kunnen hebben als ze niet goed worden behandeld. Beau Rijks, ex-speelster van Excelsior, vertelde enkele maanden geleden nog in NRC dat ze meer dan twee jaar moest revalideren na een hersenschudding – onder meer omdat medici bij clubs waar ze speelde niet wisten hoe ze moesten omgaan met een hoofdtrauma. Jeroen Dieteren, hoofd medische staf van Fortuna Sittard, is blij dat de KNVB clubs aanspoort om hersenschudding-protocollen goed te volgen. Eerder testte zijn club spelers vooral na een flinke botsing, of bij het vermoeden van een hersenschudding. Dat was lastig, omdat niet duidelijk was hoe een speler normaal gesproken reageerde. Dieteren: „Het helpt  als je de verschillen ziet tussen de normale situatie en de situatie na een hoofdtrauma. Ook om aan de spelers te laten zien. Soms hebben ze het gevoel dat ze weer aan de bak kunnen, maar nu  kunnen we  aantonen dat ze nog wat meer tijd nodig hebben voor hun herstel.” Afgelopen zomer besloot de spelregelautoriteit in het voetbal, de International Football Association Board (IFAB), om een proef te verlengen waardoor het mogelijk is een extra wissel toe te passen als een speler mogelijk een hersenschudding heeft. De proef werd aangekondigd in 2020 en loopt nu in 144 competities (verschillende niveaus) – ook in Nederland. Toch is de IFAB niet blij met de uitkomsten. Tijdens de algemene vergadering, deze zomer, zei voorzitter Lukas Brud dat clubs de IFAB-protocollen slecht volgen. „Als je een wissel mag toepassen en je maakt er geen gebruik van, dan klopt dat niet. We hebben situaties gezien waar er niet alleen een vermoeden is van een hersenschudding, maar waarin het overduidelijk is. Dan móét je een speler uit het veld halen”, zei Brud tegen de Engelse krant The Guardian. Tijdens de bekerfinale tussen PSV en Ajax, afgelopen april, kwam middenvelder Joey Veerman na een duel hard op de grond terecht. Hij speelde verder, maar zei na afloop op televisie dat hij zich een groot deel van de wedstrijd niet herinnerde. „Na een minuut of dertig kwam ik weer een soort van bij”, zei Veerman, die daarna aan tegenstander Daley Blind moest vragen wie de 1-0 had gemaakt. Gewisseld worden wilde Veerman „natuurlijk” niet, zei hij. PSV zou later verklaren dat alle noodzakelijke tests op het veld (en in de week erna) zijn uitgevoerd, al is één van de vragen in de standaardtest (de SCAT-5): „Wie heeft de laatste goal gemaakt in deze wedstrijd?” Situaties zoals die met Joey Veerman – het komt vaker voor dat spelers doorgaan met duidelijke symptomen van een hersenschudding – leidden ertoe dat belangenorganisaties pleiten voor een tijdelijke wisselmogelijkheid. Een speler mag dan bijvoorbeeld een kwartier vervangen worden door een andere speler, waarna er weer teruggewisseld kan worden. Voordeel zou zijn dat artsen langer de tijd hebben om een goede gezondheidscheck te doen, in plaats van die razendsnel (gemiddeld drie minuten) langs het veld te moeten uitvoeren, terwijl de ploeg met een speler minder voetbalt. Nadeel kan zijn dat clubs de wissel om tactische redenen zouden toepassen. Doorspelen met een hersenschudding kan leiden tot de dood Brief Headway  Headway, een invloedrijke Britse belangenorganisatie die strijdt voor veilige sport, schreef deze zomer een brief – ondertekend door veel vooraanstaande hersenwetenschappers – waarin  zij pleit voor tijdelijke wissels in het voetbal. In de brief hebben de wetenschappers kritiek op de snelle diagnoses op het veld. „Deze […] brengen het leven van voetballers in gevaar. Doorspelen met een hersenschudding kan leiden tot   een plotseling dood en heeft daar in bepaalde gevallen ook al toe geleid.” Eerder vroeg ook de wereldwijde vakbond voor voetballers, FIFPro, om het toestaan van tijdelijke wissels in het mondiale voetbal. De IFAB wil daar voorlopig niet aan, bleek tijdens de algemene vergadering deze zomer. Eerst wil de spelregelautoriteit doorgaan met de proef die permanente wissels mogelijk maakt. Pas als die is afgerond, en alle voetbalclubs de protocollen toepassen, wil de organisatie kijken naar verdere aanscherpingen. De KNVB sluit zich daarbij aan, meldt een woordvoerder. De voetbalbond vindt tijdelijke wissels „een logische gedachte”, maar „op dit moment is nog onvoldoende duidelijk wat de meerwaarde is in vergelijking met de situatie nu. Bovendien is de kans op misbruik aanwezig.”||https://www.nrc.nl//nieuws/2022/08/30/ingeburgerd-in-de-eredivisie-de-hersentest-a4140281
2022-08-30||Klaas Knot: ECB-rente moet flink omhoog|| De Europese Centrale Bank moet volgende week „krachtig” reageren op de aanhoudende inflatie, liefst met een forse renteverhoging van 0,75 procentpunt. Dit heeft  Klaas Knot, de president van De Nederlandsche Bank en ECB-bestuurslid, dinsdag gezegd tijdens een bijeenkomst van Danske Bank in Kopenhagen. Knot pleitte ook voor afbouw van de grote berg aan  staats-en bedrijfsleningen die de ECB de voorbije jaren heeft opgekocht. Alles wijst erop dat de ECB volgende week donderdag bij een bestuursvergadering in Frankfurt de rente voor de tweede keer zal verhogen, na een eerdere renteverhoging van 0,5 procentpunt in juli. Met renteverhogingen  wil de centrale bank  de piekende inflatie in de eurozone (8,9 procent in juli) te lijf gaan. Bij een hogere rente wordt geld lenen duurder, wat de economische activiteit afremt. Daardoor moeten ook de prijsstijgingen afnemen. Knot zei dat hij zich nog niet wil „vastpinnen”  op de hoogte van de renteverhoging van komende week. Maar, zo voegde de DNB-chef eraan toe, hij „neigt naar” een verhoging van 0,75 procentpunt. „Er is geen tijd voor geknutsel”, zei Knot in zijn speech in Kopenhagen. „We moeten het nog steeds groeiende probleem van de hardnekkig  hoge inflatie krachtig aanpakken”. Met een renteverhoging van 0,75 procentpunt zou de ECB de Amerikaanse Federal Reserve volgen, die zo’n drastische renteverhoging al tweemaal op rij doorvoerde. In de VS lag de inflatie in juli op 8,5 procent.     Knot geldt binnen het ECB-bestuur als ‘havik’ die de inflatie snel wil beteugelen.  De ‘duiven’ in het bestuur vrezen dat te grote rentestappen de eurozone in een hevige recessie zullen storten. Maar zij lijken aan de verliezende hand te zijn. Isabel Schnabel, invloedrijk directielid van de ECB, zei vorig weekend dat het publieke „vertrouwen”   in de centrale bank als hoeder van prijsstabiliteit op het spel staat.  Na renteverhogingen moet de ECB beginnen aan de  volgende fase in de aanpassing van het monetaire beleid, zei Knot:  het laten krimpen van de eigen balans. Die ECB-balans – nu 8.750 miljard euro –  is de afgelopen jaren fors gegroeid, vooral door de opkoop door de centrale bank van staats- en bedrijfsleningen. Dat opkopen was mede bedoeld om de inflatie –  die lange tijd juist ver ónder de ECB-doelstelling van 2 procent lag – op te hogen. Door de obligaties op te kopen, drukte de ECB de  kapitaalmarktrente, waardoor de economie en de inflatie werden gestimuleerd.  Inmiddels, zei Knot, moet de ECB het tegenovergestelde gaan doen –  net als de Fed en de Bank of England, die al  zijn begonnen met het verkleinen van hun balansen. Dit doen ze door obligaties die aflopen, niet te vervangen door nieuwe. Knot noemde het „onvermijdelijk” dat de ECB dit ook gaat doen. In Kopenhagen nam Knot stelling in het debat over de oorzaken van de huidige hoge inflatie. Er is veel aandacht geweest voor „aanbodschokken”, zei Knot: de schaarste aan producten  die ontstond door verstoringen tijdens de pandemie, en de schaarste aan energie als gevolg van de Russische inval in Oekraïne. Maar de prijsstijgingen komen, behalve door krimpend aanbod, ook door het „sterke herstel van de vraag”  van consumenten na de pandemie, aldus Knot.  Hoewel dit geen nieuwe constatering is, onderstreept zij Knots pleidooi voor hogere rentes. Centrale banken kunnen aan de aanbodsproblemen weinig doen, maar de economische vraag van consumenten kunnen en móeten ze inperken,  zei Knot. „We moeten de vraag afremmen om de inflatie naar beneden te brengen”. ||https://www.nrc.nl//nieuws/2022/08/30/klaas-knot-ecb-rente-moet-snel-omhoog-a4140290
2022-08-30||Extra sanitaire voorzieningen en veldbedden bij aanmeldcentrum in Ter Apel||Er komen schone wc’s, douches en wasbakken op het terrein van het aanmeldcentrum in Ter Apel. Daarnaast komen er extra veldbedden en slaapzakken. Dat schrijft de Inspectie Gezondheidszorg en Jeugd (IGJ) dinsdag in een brief aan gezondheidsminister Ernst Kuipers (D66) en burgemeester Koen Schuiling, voorzitter van de Veiligheidsregio Groningen. De Inspectie heeft voor de hygiënemaatregelen afspraken gemaakt met de Veiligheidsregio, GGD Groningen, het Centraal Orgaan opvang asielzoekers (COA), het Rode Kruis en Artsen zonder Grenzen.  Het uiteindelijke doel is dat er geen mensen meer op het terrein van het aanmeldcentrum hoeven te wachten, schrijft de Inspectie. Maar zolang dat nog wel gebeurt, moet de basishygiëne op orde zijn. Het COA plaatst de sanitaire voorzieningen, die ook schoongehouden worden, en experts van Artsen zonder Grenzen helpen daarbij. Het Rode Kruis zorgt voor veldbedden en slaapzakken. De extra voorzieningen zijn uiterlijk vanaf woensdag te gebruiken, zegt de Inspectie.  Vorige week vrijdag sloeg de dienst alarm over het totale gebrek aan hygiëne in Ter Apel. Dat zou grote gevolgen kunnen hebben voor de volksgezondheid. Die avond zijn zeker 400 asielzoekers van Ter Apel naar andere opvanglocaties in Nederland gebracht. Zondag is de Inspectie opnieuw langsgegaan bij het aanmeldcentrum en bleek de hygiëne „nog net zo slecht” als vrijdag. Alle betrokken partijen zijn toen bij elkaar geroepen en volgens de Inspectie waren ze bereid om te helpen de hygiënische omstandigheden te verbeteren. Al maanden zijn er meer asielzoekers dan slaapplekken bij het aanmeldcentrum. De afgelopen weken moesten vaak honderden mensen buiten slapen. Vorige week bereikte dat aantal een piek: meerdere nachten sliepen zeker zevenhonderd asielzoekers op het terrein. Afgelopen weekend is er ruimte in crisisopvanglocaties gerealiseerd en hoefden voor het eerst sinds weken geen asielzoekers buiten te slapen. De drukte bij Ter Apel heeft onder meer te maken met een tekort aan opvangplekken, waardoor asielzoekers niet kunnen doorstromen.  Vrijdag sloot het kabinet een asielakkoord: het komende jaar wordt woonruimte gecreëerd voor twintigduizend statushouders. Tegelijk wil het kabinet de instroom van nieuwe asielzoekers matigen, zo wordt gezinshereniging beperkt tot en met 2023. Op dat besluit kwam veel kritiek.||https://www.nrc.nl//nieuws/2022/08/30/extra-sanitaire-voorzieningen-en-veldbedden-bij-aanmeldcentrum-in-ter-apel-a4140282
2022-08-30||Over de turborotonde rijdt het veiliger – als je eraan gewend bent|| De eerste keer dat kantonrechter Gert-Jan Smits over een turborotonde reed, wist hij niet wat hem overkwam. Het was 2005, misschien had hij een bordje over een gewijzigde verkeerssituatie gemist, maar ineens reed hij op een rotonde met meerdere banen en kon hij niet meer wisselen van rijstrook. Pijlen op het wegdek en hoge randen op het asfalt dwongen hem een andere afslag te nemen dan gewend.  „Ik werd erdoor overvallen”, zegt Smits nu. „Uiteindelijk heb ik een extra rondje gedaan en alsnog de juiste afslag genomen.” Datzelfde jaar kreeg Smits een rechtszaak over zo’n turborotonde toegewezen. Op een nieuw exemplaar in de Flevopolder, nabij Harderwijk, waren twee automobilisten op elkaar gebotst, een van hen was ondanks de verhoogde asfaltranden toch van rijstrook gewisseld. „Het was een noviteit”, zegt de rechter, destijds gestationeerd in Lelystad. „In ons interne systeem kon ik geen eerdere uitspraak vinden.” Smits bekeek foto’s en tekeningen in het dossier, toog naar de rotonde en zag hoe auto’s en vrachtwagens voorsorteerden, de rotonde opreden en de gekozen afslag namen – ze bewogen om elkaar als een precies afgesteld raderwerk. Beide partijen in het geding gaven aan dat de turborotonde nieuw voor hen was. Smits onderschreef die ervaring in het vonnis.  „Uiteindelijk is mijn persoonlijke ervaring niet van belang, maar ik schreef het ten overvloede: ik begreep dat het fenomeen nieuw was”, zegt Smits. De verantwoordelijkheid voor het ongeluk legde hij grotendeels bij de automobilist die toch van rijbaan was gewisseld. Intussen is de turborotonde – een rotonde met gescheiden rijstroken – gemeengoed. Wereldwijd zijn er zo’n 680, het merendeel in Nederland;  dit jaar passeert het aantal  hier de grens van 400, aldus de website van verkeerskundige Dirk de Baan, waar het aantal rotondes in Nederland wordt bijgehouden. Een turborotonde is een rotonde met meer dan één rijstrook, waarbij voertuigen voorsorteren en vervolgens als vanzelf naar de juiste afslagen rijden – afsnijden of schampen is daardoor niet mogelijk. Ik tekende spiralen, zoals ik met de studenten deed, maar nu verdeelde ik die anders – en ineens had ik ’m Bertus Fortuijn uitvinder turborotonde Dat deze rotonde zo’n succes zou worden, had uitvinder Bertus Fortuijn nooit verwacht. Als hoofdambtenaar verkeer van de provincie Zuid-Holland ontwikkelde hij eind jaren negentig met een aantal studenten, die bij hem kwamen voor hun scriptie of promotie, een nieuwe rotonde – veiliger en met betere doorstroming. „We waren al een tijdje bezig  en ik dacht: het kan toch niet zo zijn dat we niets kunnen verzinnen?”, zegt Fortuijn (77)  nu. Op 3 oktober 1996 zat hij na het avondeten in zijn luie stoel en pakte het kladblok dat altijd naast de telefoon ligt. „Ik tekende spiralen, zoals ik met de studenten deed, maar nu verdeelde ik die anders – en ineens had ik ’m.” „Vroeger was ik vóór lange provinciale wegen met kruispunten”, zegt hij. „Ik vond dat je een beetje moest kunnen doorrijden.” Maar toen minister Neelie Smit-Kroes (Verkeer en Waterstaat, VVD) eind jaren tachtig een actie begon met als doel het aantal dodelijke verkeersslachtoffers te verminderen, veranderde Fortuijn van mening.  In zijn verkeersprognose, ontwikkeld na de oproep van Smit-Kroes, kwam hij tot de conclusie dat het aantal dodelijke verkeersslachtoffers niet kon dalen met het toenmalige wegennet in Zuid-Holland. „We hadden in Engeland gezien dat door rotondes de verkeersveiligheid verbeterde. Alle deelnemers remmen af, rijden voorzichtig en kijken uit. Het onderbewuste weet niet wat er gaat gebeuren, men is waakzamer dan op een kruispunt.” Kruispunten in Zuid-Holland werden daarop vervangen door rotondes, het aantal slachtoffers nam af. „Maar op rotondes met meerdere, niet gescheiden banen, gebeurden wel ongelukken: auto’s schampten elkaar.” Bekende voorbeelden van dergelijke rotondes zijn het grote verkeersplein bij de Arc de Triomphe in Parijs of – dichter bij huis – het Keizer Karelplein in Nijmegen. Fortuijn: „De oplossing was de turbo-rotonde. Al heeft dat woord niets met snelheid te maken, het komt van turbine, wat ‘ronddraaien’ betekent.” In 1999 opende de provincie Zuid-Holland de eerste turborotonde op een bedrijventerrein bij Maasdijk in de buurt van Hoek van Holland. Een kleine honderd vakgenoten kwamen langs, in het nabijgelegen chauffeurscafé beantwoordde Fortuijn vragen. Na die dag kwamen er mondjesmaat nieuwe turborotondes in de provincie bij. Toen hij op een ANWB-congres in 2001 een opmerking maakte over de noodzaak van een rotondecursus voor wegontwerpers,  kreeg hij de vraag zelf zo’n cursus te geven. „Allerlei provincie- en gemeenteambtenaren kwamen langs, het werd serieus omarmd.” Langzaam verspreidde de turborotonde zich, vanuit Zuid-Holland over de rest van Nederland. In 2013 promoveerde Fortuijn op het onderwerp. In de beginjaren waren gemeenten  huiverig, ambtenaren vreesden chaos. Mensen klaagden dat ze deze rotonde ingewikkeld vonden. In het Brabantse Klundert reed een man dwars over een rotonde, op advies van zijn navigatiesysteem – hij werd gelanceerd en landde in het natte cement van de net aangelegde rotonde. In Schelluinen, een dorp bij Gorinchem in het uiterste, oostelijke puntje van Zuid-Holland, maakte de gemeente in 2007 plannen bekend om een turborotonde aan te leggen. „We dachten: wat valt daar voor soepplaatje uit de lucht”, vertelt Ad van Duin die zich samen met dorpsgenoot Mac Vogel tegen de rotonde verzette. Ze pleitten voor verkeerslichten en een tunnel voor de fietsers, de turborotonde kwam er toch. Hetzelfde overkwam de bezorgde vader Paul Moraal. Op de route van Vaals naar Gulpen in Zuid-Limburg, waar zijn dochters dagelijks naar de middelbare school reden, werd in 2009 een turbo-rotonde aangelegd. Moraal schreef naar De Limburger  en mobiliseerde andere ouders, ze waren bang voor ongelukken. Zowel Van Duin als Moraal concludeert nu dat het is meegevallen: weinig tot geen ongelukken. Van Duin: „Ik rijd regelmatig over de turborotonde en ik moet zeggen: het rijdt allemaal heel soepel.” Verkeersinstituut CROW stelde richtlijnen voor de turborotonde op. „Die  zorgden ervoor dat gemeenten en provincies makkelijker rotondes konden realiseren”, vertelt verkeerskundige Dirk de Baan, in die tijd als projectleider betrokken vanuit adviesbureau Royal Haskoning. „Later zijn die  in het Engels vertaald, wat ervoor zorgde dat er ook turborotondes in Polen, Tsjechië en andere Oost-Europese landen kwamen.”  De turborotonde is een echt exportproduct geworden, weet De Baan: „België, Duitsland, Frankrijk, bijna alle Oost-Europese landen. Maar ook op Aruba, in Zuid-Afrika en een enkele in de Verenigde Staten.” De rotonde heeft ruimte nodig: zowel een stuk bos als een monumentale boerderij in Voorhout (Zuid-Holland) moesten ervoor wijken. In het Overijsselse Kampen merkte Henk Palland rond 2010 de gevolgen van de aanleg van een turborotonde. Waar zijn tuinwinkel eerst direct aan de straat lag, moesten mensen na de aanleg ervan omrijden. „Ik voelde het gelijk in mijn portemonnee”, zegt Palland. „Er kwamen minder klanten. Ik liep in de stad en ik hoorde: ‘Hé Palland, ik vind die route zo beroerd, ik kom niet meer’.” Maar, zegt hij nu, „ik ben er stiekem wel blij mee. Ik moet vaak met mijn aanhanger op pad om planten te halen. Door die rotonde stroomt het lekker door.” Het is volgens Palland een kwestie van gewenning. „Het is net als met mijn kleinkinderen. Die weten alles van een mobieltje omdat ze ermee zijn opgegroeid, ik moest echt leren zo’n ding te bedienen.”  Na twintig jaar inburgering wordt er nu soms een turborotonde geëist. Zo wilden de tweeduizend inwoners van het Brabantse Odiliapeel er een voor hun dorp. „Er was eerst een kruispunt met verkeerslichten”, vertelt inwoner Fons Braks, „maar dat was gevaarlijk. We zagen van die mooie turborotondes in Uden, maar bij ons kwam-ie niet.” Een herinrichting van de weg stond al langer op de planning, maar kwam pas op gang nadat een 19-jarige jongen in 2015 op het kruispunt verongelukte. Op een van de laatste dagen voor de oplevering deelde Braks samen met een aantal lokale ondernemers appelflappen uit aan de bouwvakkers en ze hingen een spandoek op met de tekst ‘bedankt’. „Het was een klein gebaar, maar we waren zó blij.” In Nederland is de turborotonde volwassen geworden, toch blijft Bertus Fortuijn zich met zijn uitvinding bezighouden. Zo wordt hem nog om advies gevraagd, ligt er een heuse dr. ir. L.G.H. Fortuijnrotonde in Reeuwijk en spreekt hij op congressen, bijvoorbeeld in de Verenigde Staten. „In Nederland loopt het, er is voldoende kennis. In Amerika is nog veel te winnen, de wegen zijn slecht, de verkeersveiligheid matig.”  Er bestaan nu bijna zevenhonderd turborotondes wereldwijd. Op de vraag of de uitvinder daar trots op is, blijft hij een tijdje stil. „Ja”, zegt hij dan. „Het is meer dan ik had gedacht.” Bij de ontwikkeling van turborotondes zijn er vaak – meestal bij  omwonenden – zorgen over de veiligheid van fietsers. De rotonde krijgt meerdere rijstroken, wordt complexer en ook voor de fietser moet plek zijn. Soms worden fietsers via fietsbruggen of -tunnels over of onder de rotonde geleid. Vanaf de jaren tachtig zijn er veel rotondes gebouwd, wat tot een forse daling van het aantal verkeersslachtoffers leidde, ook onder fietsers, becijfert Stichting Wetenschappelijk Onderzoek Verkeersveiligheid (SWOV).  Omdat Nederlandse gemeenten zelf bepalen welke regels op een rotonde gelden, is niet altijd duidelijk wanneer de auto of de fiets voorrang heeft. Verkeersbureau VIA pleit  voor meer uniforme regels op (turbo)rotondes. Uit vergelijkend onderzoek bleek dat minder ongelukken gebeuren als fietsers geen voorrang krijgen. „Het geeft de fietser meer eigen verantwoordelijkheid en voorkomt mogelijk schijnveiligheid.”||https://www.nrc.nl//nieuws/2022/08/30/over-de-turborotonde-rijdt-het-veiliger-als-je-eraan-gewend-bent-a4140288
2022-08-30||Verkeersdrukte door treinstakingen, ook woensdag legt NS-personeel werk neer||NS-personeel staakt woensdag voor de vijfde dag vanwege stukgelopen cao-onderhandelingen, ditmaal in Zuid- en Oost-Nederland. Ook in andere delen van het land kan het zo zijn dat reizigers langer dan normaal onderweg zijn of vaker moeten overstappen. Reizigers kunnen ‘s ochtends nog hinder ondervinden van de NS-staking in Midden Nederland deze dinsdag: mogelijk staan niet alle treinen op de juiste plek. De impact op internationale treintrajecten wordt nog onderzocht. De staking van dinsdag heeft ook gevolgen buiten het spoor. Volgens de ANWB stond op het hoogtepunt van de avondspits, omstreeks 17.30 uur, zeker 695 kilometer file, vermoedelijk omdat meer reizigers de auto namen bij gebrek aan spoorvervoer. Dat is veel, maar geen record: op Hemelvaart stond op één moment zeker 1.120 kilometer file. Deze dinsdag stond „verreweg de grootste drukte” in Midden-Nederland op de A2 tussen Utrecht en Den Bosch en op de A27 tussen Utrecht en Breda.  Met een stakingsestafette leggen medewerkers per regio beurtelings het werk neer. De spoorvakbonden van FNV, CNV en VVMC eisen onder meer loonstijging en werkdrukverlaging. De NS zegt dat niet te kunnen betalen omdat het bedrijf kampt met lagere inkomsten vanwege het lage aantal reizigers. Als het conflict niet wordt opgelost komt er een landelijke staking, hebben de vakbonden gezegd. Een oplossing voor het geschil tussen de NS en de vakbonden lijkt vooralsnog ver weg. Volgens de FNV heeft de NS geen toenadering gezocht sinds het verlopen van het door de vakbonden gestelde ultimatum, ruim twee weken geleden. „Onderhandeld wordt er nu niet”, vertelde een FNV-woordvoerder dinsdagochtend aan NRC. „De bal ligt nu toch echt bij de NS. Kennelijk is dat besef bij de directie nog niet ingedaald.” Bij de NS ligt de focus nu vooral op de stakingsdagen, niet op onderhandelingen, vertelde een woordvoerder. „Maar de deur staat bij ons altijd open.”||https://www.nrc.nl//nieuws/2022/08/30/verkeersdrukte-door-treinstakingen-ook-woensdag-legt-ns-personeel-werk-neer-a4140248
2022-08-30||Strijd van de Mapuche in Chili verhardt: ‘Wees gewaarschuwd, ons verzet is gewapend’|| De weg tussen Cañete en Tirúa, ruim 550 kilometer ten zuiden van de Chileense hoofdstad Santiago, lijkt op het eerste gezicht op een ansichtkaart. Beboste heuvels, uitgestrekte bergmeren en weilanden met koeien illustreren waarom Chili wel ‘het Zwitserland van Zuid-Amerika’ wordt genoemd. Maar de uitgebrande auto’s langs de weg, de gepantserde legervoertuigen die langsrazen en de wegblokkades van militairen  verpesten het idyllische landschap. Dit gebied is het epicentrum van het gewapende verzet van de Mapuche, de grootste inheemse groep van Chili. Zo’n 1,8 miljoen mensen in Chili behoren tot dit volk, bijna een tiende van de gehele  bevolking. De groep heeft een verleden van verzet tegen buitenstaanders: van de Inca’s in de vijftiende eeuw tot de Spaanse conquistadores in de zestiende, zeventiende en achttiende eeuw: ze beten allemaal hun tanden stuk op de standvastige Mapuche. Sommige historici noemen hen het enige inheemse volk dat nooit is gekoloniseerd door de Spanjaarden.  Toen Chili zich in de negentiende eeuw onafhankelijk van Spanje verklaarde, bleef het conflict met de Mapuche bestaan. Via een ingenieuze ‘vredescampagne’ werd hun territorium  langzaam gekoloniseerd. Grote bosbouwbedrijven  vestigden zich begin twintigste eeuw in het bosrijke gebied,  en legden er enorme naaldboom- en eucalyptusplantages aan. Economisch aantrekkelijk, ecologisch verwoestend.  De manier van leven van de talrijke Mapuche in het zuiden van Chili werd weggedrukt door de industrie. Hun dorpen verdwenen nooit helemaal, maar de Mapuche werden wel een achtergestelde groep. De bossen waar ze hun medicijnen uithaalden waren nu droge naaldboomplantages die eens in de zoveel tijd gekapt werden. Eind twintigste eeuw besloot een groep Mapuche dat het genoeg was. Dat het volk zijn waardigheid was verloren, dat er verzet geboden moest worden. Inheemse leiders kwamen bijeen en vormden de guerrillabeweging Coordinadora Arauco-Malleco (CAM). „De oprichting van de CAM was een nieuw hoofdstuk in de strijd van de Mapuche tegen het systeem”, vertelt oprichter Héctor Llaitul. Hij staat aan het Lleu Lleu-meer in het zuiden van Chili, het Mapuche-territorium dat deze groep Wallmapu noemt. „Wij waren een natie, alle culturele en politieke elementen van een natie waren in Wallmapu te vinden, voordat wij werden aangevallen door Chili. We zijn een bezet volk. En daarom is ons verzet legitiem. Onze doel is de bevrijding van het Mapuche-volk.” We zijn een bezet volk. En daarom is ons verzet legitiem Héctor Llaitul Oprichter Mapuche guerillabeweging Inmiddels zijn er verschillende militante bewegingen gelieerd aan het Mapuche-volk, ontstaan uit afsplitsingen van de CAM. De CAM is nog steeds de grootste beweging en Llaitul een van de bekendste gezichten van het gewapende verzet van de Mapuche. Hoewel de Chileense politiek Llaitul en zijn groep als terroristisch beschouwd, ziet hij het zelf als een politiek-militair antwoord op het kapitalisme. „Onze strijd richt zich voornamelijk tegen de grote bosbouwbedrijven. Zij staan voor het destructieve kapitalisme, beschermd door de politieke elite”, zegt Llaitul. „Wij plegen geen aanslagen op mensen, arbeiders en boeren blijven altijd buiten schot, wij richten ons voornamelijk op sabotageacties van bosbouwmachines.” De nieuwe grondwet, waar Chilenen zondag over stemmen en waarin inheemse groepen meer zelfbestuur krijgen, kan  een oplossing bieden, zegt Salvador Millaleo, een Mapuche en oud-regeringsadviseur  voor inheemse kwesties. „Het probleem is dat radicale groeperingen zoals de CAM deze nieuwe grondwet ook afwijzen, omdat het de grondwet van de Staat is. Zolang zij geen autonomie krijgen, zal het conflict voortduren en waarschijnlijk zelfs verharden”, zegt hij. Het was bij een van deze sabotageacties dat Pablo Marchant om het leven kwam. Een goedlachse jongen met glimmende ogen, getuige de foto’s waarmee de huiskamer van zijn moeder volhangt. Op een foto houdt hij een grote blauwe vlag vast, met een witte ster in het midden. Eronder staat een tekst: ‘weichafe Pablo, we zullen je niet vergeten’. Weichafe betekent ‘krijger’ in het Mapdungún, de taal van de Mapuche, de blauwe vlag is een vlag die deze inheemse groep veel gebruikt.  Miriam Gutiérrez, de moeder van Pablo, zet de foto terug op de plank. „Kon ik Pablo nog maar een knuffel geven”, zegt ze. Ruim een jaar na de dood van haar 28-jarige zoon zit ze nog vol vragen. Marchant werd op 9 juli 2021 doodgeschoten door agenten in burger op het terrein van een groot bosbouwbedrijf in het zuiden van Chili. Hij had daar ’s nachts,  met een groep inheemse militanten, ingebroken om graafmachines en vrachtwagens in brand te steken. Een sabotageactie, zoals deze militante groep ze haast wekelijks pleegt. Met als doel hun grote vijand, de bosbouwindustrie, in het hart te treffen. In tegenstelling tot de meeste leden van de CAM was Pablo een doodgewone student aan een Chileense universiteit die uit eigen beweging aansloot bij de militante groep. „Pablo was altijd iemand die oog had voor onrecht. En sinds hij antropologie ging studeren in Concepción, werd hij zich steeds bewuster van zijn Mapuche-achtergrond”, vertelt Gutiérrez. Tijdens zijn studie kwam hij in contact met Ernesto Llaitul, de zoon van Héctor Llaitul. „Hij was steeds meer en steeds langer van huis. Pablo zei dat hij met inheemse gemeenschappen werkte, maar nooit dat hij bij de CAM zat. Maar ik merkte wel dat hij veranderde. Op een dag zei hij: mama, als ik omkom bij mijn werk, wil ik dat je mijn lichaam in Wallmapu laat begraven”, zegt Gutierrez. „Dat gesprek gaf mij een vreemd gevoel, alsof hij zijn dood voorspelde. Ik kwam er pas na zijn dood achter dat hij lid was van de CAM.” Na aankomst van de minister van Binnenlandse Zaken schoten militanten in de lucht De dood van Pablo Marchant heeft de CAM een impuls gegeven, zegt de leider Héctor Llaitul, juist omdat Marchant ervoor koos de universiteit achter zich te laten en zich aan te sluiten bij de militante groep. De organisatie is gegroeid en uitgebreid en het aantal sabotageacties en aanvallen op bosbouwbedrijven is toegenomen. Ook is er meer land bezet door inheemse groeperingen gelieerd aan de radicale beweging. Het toont Llaitul dat de dood van Marchant niet voor niets is geweest. „Marchant is een martelaar. Hij vocht zich los van het westerse, kapitalistische systeem, sloot zich bij ons aan. En hij stierf voor de zaak waar hij in geloofde: een vrij en autonoom Wallmapu.” De strijd van de Mapuche is allesbehalve geluwd sinds het aantreden, eerder dit jaar, van een nieuwe, jonge, linkse president. Deze Gabriel Boric (36) begon zijn inaugurele speech afgelopen maart door enkele woorden in het Mapudungún te spreken. Hij sprak over toenadering, inclusiviteit en vrede. Na een paar weken besloot zijn minister van Binnenlandse Zaken de conflictzone op te zoeken. Maar vlak nadat ze was aangekomen, schoten militante strijders enkele honderden meters verderop in de lucht: ze was niet welkom.  Het bezoek toonde toenmalig overheidsadviseur Millaleo dat ook deze nieuwe, progressieve regering niet goed voorbereid was. Hij stapte op nadat bleek dat de regering geen ander beleid ging voeren om het conflict op te lossen.  „Een linkse agenda betekent niets voor deze groeperingen. Als president blijf je de hoogste vertegenwoordiger van een staat die wordt beschouwd als bezetter”, vertelt hij. „Er is ook geen sprake van een nieuwe relatie tussen de staat en de Mapuche. Zolang er militairen in het zuiden van Chili zijn en er confrontaties plaatsvinden met deze bewegingen, zal er ook geen verandering in komen.”  Sinds de CAM werd opgericht en het verzet van de Mapuche feller werd, nam ook het aantal slachtoffers toe. Die vallen met name aan de kant van de Mapuche, onder meer door optreden van speciale politie-eenheden die  de  regering naar het zuiden stuurde om de rust te bewaken. Sinds oktober is ook het  leger aanwezig in de regio.  Voor Fernando Fuentealba is het nog niet genoeg. Zijn hotel werd in brand gestoken door militante Mapuche, zijn auto werd beschoten en huizen van zijn familieleden werden  aangevallen. „Wij zijn al lang slachtoffers van terreur van deze organisaties. Toen ik mijn hotel nog had, werkte ik met Mapuche gemeenschappen om hen te laten meeprofiteren van het toerisme. Maar na een paar maanden kwam de CAM langs”, zegt Fuentealba. Hij kreeg te horen dat zijn hotel was gebouwd op grond van de Mapuche, dat hij niet welkom was. „De politie durfde niets te doen, we hebben het hier over getrainde guerrillastrijders waar ze het tegen moeten opnemen. De vorige regering [van de rechtse president Sebastián Piñera, red.] ontving ons, heeft het leger naar het zuiden gestuurd. Maar er is een hardere aanpak nodig. Llaitul moet worden opgepakt, maar de nieuwe president durft niets.”  Weken na zijn interview met NRC werd Héctor Llaitul aangehouden vlakbij Cañete. Hij wordt verdacht van het oproepen tot geweld tegen de staat en moet zijn proces in de gevangenis afwachten.||https://www.nrc.nl//nieuws/2022/08/30/strijd-van-de-mapuche-in-chili-verhardt-wees-gewaarschuwd-ons-verzet-is-gewapend-a4140263
2022-08-30||Nieuwe grondwet moet van Chili een ‘plurinationale’ staat maken|| Chili gaat  zondag naar de stembus om te stemmen  over   een nieuwe grondwet. De stemming is  het sluitstuk  van een jarenlang  proces,  ingezet  in reactie op de  protestgolf die in 2019 over het land spoelde.   1  Wat zou er mis zijn met de huidige grondwet? De oude grondwet  kent zijn oorsprong in de dictatuur van generaal Augusto Pinochet (1973-’90). Hij liet zijn ideoloog Jaime Guzmán samen met enkele andere advocaten en economen twee jaar lang werken aan een grondwet. Inspiratie haalden ze uit het neoliberale gedachtengoed dat een groep Chileense economen  in Chicago opdeed  bij Milton Friedman. Diens vergaande ideeën over de vrijemarkteconomie en de kleine rol van de staat, domineren de grondwet die in  1980  werd  aangenomen bij  een  referendum dat werd geboycot door oppositiepartijen.  Na de terugkeer naar de democratie, hield Chili deze constitutie en bleven  land en economie op  neoliberale  leest geschoeid. In 2019 legden grote protesten tegen de groeiende inkomensongelijkheid het land wekenlang plat. In reactie hierop besloot de politiek de bevolking te laten stemmen of er een nieuwe grondwet moest komen.  Daarbij  kregen kiezers   de vraag wie de nieuwe grondwet moest schrijven: een grondwetgevende vergadering van direct gekozen vertegenwoordigers, of een assemblee met  ook parlementariërs. Een ruime meerderheid van de Chilenen koos voor vervanging en  voor een vergadering waar progressief-links ruim vertegenwoordigd was, met daarnaast aparte zetels voor inheemse afgevaardigden. Deze assemblee werkte  een jaar lang aan nieuwe grondwet, een boekwerk waarin 388 artikelen staan.  2  Welke belangrijke verandering behelst de nieuwe  grondwet? Een van de grootste veranderingen is de rol  die inheemse volkeren krijgen. Er komt een mechanisme waarmee zij aanspraak kunnen maken op teruggave van land en herstelbetalingen. Chili wordt   een „plurinationale” staat en inheemsen krijgen eigen rechtbanken om  geschillen te beslechten. Dit laatste punt kan op veel verzet rekenen; volgens tegenstanders worden inheemse burgers eersterangs burgers met meer rechten dan de rest van de bevolking. Een ander  revolutionair voorstel betreft vrouwenquota. Bij alle overheidsinstanties en publieke instituten moeten minstens 50 procent vrouwen werken. Vrouwen mogen bij deze instanties  nooit in de minderheid zijn. Critici vragen zich af hoe dit er in de praktijk  uit zou gaan zien: volgen er  massale ontslagen van mannelijke ambtenaren?   Goede zorg en onderwijs zijn  in Chili bijna  alleen nog betaalbaar voor de hoogste inkomens. De nieuwe grondwet wil gratis onderwijs op alle niveaus garanderen en de  kloof tussen private en publieke zorg dichten via een nationale gezondheidsaanbieder.  Een andere belangrijke pijler is het waterrechtensysteem, dat op de schop gaat.  3 Gaat de nieuwe grondwet het zondag  redden bij de stembus? De stemming vormt een eerste vuurdoop  voor de dit jaar aangetreden linkse president Boric, die zich als activist altijd heeft ingezet voor een nieuwe grondwet. Ondanks de progressieve wind die in Chili onder hem is gaan waaien, is het allerminst zeker dat dit voorstel wordt aangenomen. In  peilingen loopt het Rechazo-kamp, tegen de nieuwe grondwet, ruim voor.  Traditionele media, in handen van families die  rijk werden onder het neoliberale model, voeren campagne tegen  verandering. Ook  is een nepnieuwscampagne opgezet: op straat, waar men de nieuwe grondwet in boekvorm kan kopen, gaan vervalste edities rond met  soms absurde teksten.  Tegenstanders van het nieuwe voorstel noemen het te radicaal. Ze zeggen dat hervorming van de huidige grondwet volstaat en waarschuwen voor economische instabiliteit. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/30/nieuwe-grondwet-moet-van-chili-een-plurinationale-staat-maken-a4140262
2022-08-30||Smelten van Groenlandse ijskap laat zee hoe dan ook 27,5 cm stijgen||Ook al stopt de mens acuut met het uitstoten van broeikasgassen, dan nog stijgt de zeespiegel gemiddeld in ieder geval met 27,5 centimeter door het gegarandeerd smelten van de Groenlandse ijskap. Een groep voornamelijk Europese glaciologen heeft berekend hoeveel stijging er nog ‘in het vat’ zit. Ze komen hoger uit dan klimaatmodellen tot nog toe voorspelden. Hun resultaten zijn maandag verschenen in Nature Climate Change. Dat het smelten van de Groenlandse ijskap nog eeuwen doorgaat, ook nadat verdere opwarming van de aarde is gestopt, heeft te maken met zijn vertraagde reactie. „De ijskap heeft tijd nodig om zich op de nieuwe, hogere temperatuur in te stellen en een nieuw evenwicht te bereiken”, zegt Bert Wouters, verbonden aan de TU Delft en de Universiteit Utrecht, en een van de auteurs van het artikel. Bij opwarming verliest de ijskap per saldo massa, doordat er in de zomer meer ijs smelt dan er in de winter aan sneeuw valt. „De ijskap trekt zich terug”, zegt Wouters. „In eerste instantie vooral aan de randen.” Als de opwarming stopt, blijft de ijskap krimpen, totdat zomerse smelt en winterse sneeuwval weer met elkaar in evenwicht zijn. Voor hun berekening bepaalden de onderzoekers de jaarlijkse oppervlakteverhouding tussen de zogeheten accumulatiezone, het gebied van de ijskap waar de massa aan sneeuw en ijs toeneemt, en de totale ijskap. Dat wordt de accumulation-area ratio genoemd, de AAR. Ze gebruikten data over de periode 2000-2019. Per jaar relateerden ze deze verhouding aan de totale massa van de gletsjer. „Je kunt dan een grafiek maken waarin je de hoeveelheid massaverlies uitzet tegen de AAR”, legt Wouters uit. Daaruit is dan weer af te leiden hoe groot de AAR zou moeten zijn als de ijskap in evenwicht is. Zo komen ze erop uit dat de Groenlandse ijskap nog met 3,3 procent moet krimpen om in het huidige klimaat weer in evenwicht te komen. De hoeveelheid ijs die daarvoor moet smelten (een volume van 110.000 km3) zal de zeespiegel gemiddeld 27,5 cm doen stijgen. Wouters benadrukt dat het de minimale stijging is. „Want de opwarming stopt niet vandaag.” Nadeel van hun methode, zegt Wouters, is dat ze niet kunnen zeggen over welke periode de stijging zich uitsmeert. De onderzoekers schrijven dat het om 2.500 jaar zou kunnen gaan, maar ook om 200 jaar. Het smelten van alle gletsjers op de wereld, inclusief het uitzetten van het oceaanwater door opwarming, zorgt de komende tachtig jaar voor een zeespiegelstijging van tussen de 30 cm en 1 meter, aldus het IPCC, het klimaatbureau van de Verenigde Naties. De stijging hangt af van hoe de uitstoot van broeikasgassen zich ontwikkelt. Wegtrekkende gletsjers in het noordwesten van  Groenland: de situatie op 3 september 1973 (links) en 20 augustus 2022, bijna vijftig jaar later. De beelden zijn gemaakt met Landsat-satellieten.Foto’s NASA Maar de klimaatmodellen waarop deze berekeningen zijn gebaseerd, nemen niet alle processen mee die van invloed zijn op de smelt. Alun Hubbard van de Arctic University of Norway in Tromsø, een van de andere auteurs van het artikel, beschrijft een aantal van die processen in een artikel dat hij over het nu gepubliceerde onderzoek schreef voor The Conversation. Hubbard noemt bijvoorbeeld de toenemende aangroei van bacteriën, die het ijsoppervlak donkerder maakt, waardoor het meer warmte absorbeert en sneller smelt. Of het feit dat warme oceaanstromen dieper de Groenlandse fjorden binnendringen en daar gletsjertongen ‘aanvreten’. De gegarandeerde zeespiegelstijging van 27,5 cm  is een wereldwijd gemiddelde.  Of in Nederland de zeespiegel erdoor zal stijgen, is maar de vraag. Dat heeft met zwaartekrachteffecten te maken. Door hun enorme massa trekken ijskappen andere massa (water bijvoorbeeld) aan. Rond een ijskap staat het water daardoor hoger dan gemiddeld. Maar als de ijskap smelt, neemt zijn massa af, neemt de aantrekkingskracht af, stroomt er water van de ijskap weg, en daalt in de buurt de zeespiegel. Dat effect is tot op 2.200 km van een ijskap te zien. Tussen 2.200 en 6.700 kilometer is het effect er ook nog, maar zwakker. Nog verder weg treedt een omgekeerd effect op: de zeespiegelstijging ligt bóven het gemiddelde. Nederland ligt ruim 3.000 km van Groenland, en valt daarmee in de zone waar de zeespiegelstijging zwakker is dan het gemiddelde. Maar de hoogte van de zeespiegel voor de Nederlandse kust hangt niet alleen van Groenland af. Ook Antarctica verliest massa, en dat heeft voor Nederland juist weer een groot effect.||https://www.nrc.nl//nieuws/2022/08/30/smelten-van-groenlandse-ijskap-laat-zee-hoe-dan-ook-275-cm-stijgen-a4140261
2022-08-30||Hoe krijgt de NPO de TikTok-generatie geboeid? Dit zijn de hoogtepunten van het komende tv-seizoen|| Noem hem „Head of Kids”, zegt Robert Fortuijn, „net als in Engeland”. Als genremanager is Fortuijn verantwoordelijk voor de kinderprogrammering van de publieke omroep, van oudsher een speerpunt van de NPO. Er gaat veel veranderen, het komende seizoen. De NPO gaat kijkers expliciet opzoeken op de sociale platforms waarop zij actief zijn. Voor de seizoenspresentatie van de omroep, die deze dinsdag in Hilversum plaatsvond, vertelt Fortuijn wat dat voor de kinderprogrammering betekent en wat voor programma’s hij de komende maanden  te bieden heeft. Genremanager Robert Fortuijn Beeld NPO
 Bijzonder is Lampje, een serie over een vuurtorenwachtersdochter en een zeemeerminnenzoon. Volgens Fortuijn is het de duurste Nederlandse kinderserie ooit, met een budget van drie miljoen euro voor vier afleveringen. „Zo’n unieke serie kan Zapp maar één keer in de paar jaar doen. Ooit was de serie bedacht als een samenwerking tussen Netflix en de NPO, maar dat liep op niets uit. Nu brengt de omroep het zelf. Mede omdat de tv-kijker almaar grijzer wordt, en het kijkgedrag verandert, voert de omroep het „integraal programmeren” in. Niet langer is het vullen van tv-zenders het uitgangspunt. Eerst worden de programma’s bedacht, daarna kijkt de omroep pas op welke platforms die zullen landen. Bij voorkeur natuurlijk op meerdere platforms: op televisie,  bij streamingdienst NPO Start én op sociale media. Dit nieuwe beleid wordt ingevuld door  genremanagers, die ieder een genre beheren (drama, journalistiek, amusement, etc.). Fortuijn was eigenlijk een voorloper in dit nieuwe model. Voor kinderen moet je vanzelfsprekend niet alleen op tv aanwezig zijn, maar ook op sociale media. „Kinderen hebben het druk, met school, gamen, de socials. We moeten op hun tijdlijn zien te komen.” Op Instagram en YouTube komt de omroep in november bijvoorbeeld met Kofi’s Tori: een dramaserie over de slavernij in de vorm van een vlog van een 19de-eeuws slaafgemaakte tiener. „Op die manier breng je het verleden heel dichtbij de kijkers.” Deze serie, die in Suriname wordt opgenomen, komt niet op televisie, alleen op YouTube en op het eigen online Zapp-platform. Op sociale media komt de vlogvorm het beste tot zijn recht. Fortuijn: „We beschouwen YouTube als het schoolplein waar je alle kinderen kunt vinden. Daar moeten wij dus ook zijn. Tegelijk proberen we ze met verwijzingen, de belofte van méér aanbod, naar onze eigen platforms te krijgen. Dat lukt aardig: van onze YouTubekijkers gaat één op de tien naar Zapp.nl. Het grote voordeel van online video vindt Fortuijn dat je meer interactie hebt met de kinderen. Als voorbeeld noemt hij Space Challenge met André Kuipers,  over een ruimtereis naar Mars. Kinderen kunnen meedoen via de Zapp-app, die bijhoudt  waar ze zijn in het programma. Reguliere televisie helemaal loslaten is volgens Fortuijn niet aan de orde. „Televisie blijft ook voor kinderen het dominante medium met het grootste bereik.” De kijktijd van kinderprogramma’s op tv is honderd miljoen kijkuren per jaar. Op YouTube 29 miljoen. Daarom programmeert hij iedere dag op televisie „familiale programma’s” die de kinderen met hun ouders kunnen zien. Hij noemt als voorbeeld de terugkeer van Waku Waku, een dierenquiz uit de jaren 1990. „Er zijn nog steeds mensen die de hele begintune kunnen meezingen.” Om te kunnen opboksen tegen streamingdiensten als Netflix, zet de publieke omroep in op dure series. (Ter relativering: de nieuwe Amazonserie The Rings of Power kost meer dan het complete jaarbudget van de hele publieke omroep bij elkaar.) Opvallend en nieuw is  kinderserie Lampje over een vuurtorenwachtersdochter en een zeemeerminnenzoon(2 jan, NPO3). We kijken ook uit naar De Stamhouder (1 januari, NPO1), naar het gelijknamige  boek van Alexander Münninghoff over zijn kleurrijke familie: oma was een Russische gravin, opa spioneerde voor de geallieerden, vader zat bij de SS. Opvallend is de toegenomen aandacht voor gemarginaliseerde groepen. De Bijlmerramp – in 1992 stortte een vliegtuig neer op twee Amsterdamse flats – wordt herdacht met allerlei programma’s, met onder meer de dramaserie Rampvlucht (29 sept, NPO1) en de documentaire Een gat in mijn hart van Akwasi. In Breuklijnen  (26 sept, NPO2) bezoekt Sinan Can de vier meest beruchte wijken van Europa. Poldermocro’s (13 sept, NPO3) gaat over de identiteitscrisis van Marokkaans-Nederlandse jongeren. Amusement behoort niet tot de taken van de publieke omroep, en ligt vaak onder vuur omdat luchtig vermaak NPO1 te zeer op een commerciële zender doet lijken. Maar, zo betogen de omroepbazen, met amusement kan de omroep wel „lastiger te bereiken groepen” (iedereen onder de zestig) binnenhalen. Dit seizoen krijgen we daarom  de spelshow De Bodyguard (31 aug, NPO3). Tien kandidaten strijden tegen elkaar om bodyguard te worden.  De Tiendaagse Veldtocht van 1831 wordt overgedaan door PowNed in De Invasie van België. De beschrijving van het programma is opmerkelijk: „Avontuurlijk spelprogramma waarin tien BN’ers de Vlaamse bevolking met vernederende opdrachten willen onderwerpen.” Tijdens de seizoenspresentatie van de publieke omroep, dinsdag in Hilversum, was de moeilijkste vraag voor Gijs van Beuzekom. De genremanager journalistiek werd gevraagd wat hij kon doen aan het groeiende wantrouwen in de nieuwsvoorziening van de NPO. „De betrouwbaarheid staat onder druk”, gaf hij toe. „Daarom moeten we transparanter zijn.” Hij wil dat journalisten beter laten zien hoe ze tot hun verhaal komen. „Verder moeten de feiten kloppen.”  De omroep wil zijn programma’s niet alleen tonen op tv, maar ook steeds meer  online: via eigen platform NPO Start en via sociale media. Zo begint actualiteitenrubriek  Nieuwsuur een online afdeling, Nieuwsuur Ophef, die zich toelegt op het doorlichten van complottheorieën. En onderzoeksprogramma Pointer krijgt een online afdeling die feiten checkt: Pointer Checkt. Op een filmpje relativeerde een medewerker het nut: „Overtuig je hiermee de kijkers, of stuur je ze rechtstreeks in de armen van complotdenkers?” De nieuwe bestuursvoorzitter van de NPO, Frederieke Leeflang, vult na afloop van de presentatie aan: „Het enige wat we kunnen doen is zorgen dat de feiten kloppen en dat we het gesprek in de samenleving gaande houden. Ook het wantrouwende gedeelte van de bevolking heeft behoefte aan betrouwbare informatie.” Onlangs gaf Leeflang   omroep Ongehoord Nederland een boete voor het verspreiden van desinformatie. Als reactie heeft nieuwsrubriek Ongehoord Nieuws  zich omgedoopt tot ‘opinieprogramma’. Mogen ze nu wel alles zeggen? „Maakt niet uit. Ook opinieprogramma’s vallen onder de journalistieke code. Het moet feitelijk wel kloppen.”   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/30/tv-maken-voor-de-tiktok-generatie-a4140260
2022-08-30||Nederlandse kabinet voorstander van visumstop Russische toeristen||Het kabinet is voorstander van een Europees verbod op visa voor Russische toeristen, zolang de oorlog in Oekraïne voortduurt. Dat staat te lezen in een dinsdag gepubliceerd overleg tussen minister Wopke Hoekstra (Buitenlandse Zaken, CDA) en Tweede Kamerleden. Nederland wil dat een visumaanvraag voor andere korte verblijfsdoelen, zoals familiebezoek of kort studieverblijf, nog wel mogelijk blijft voor Russische burgers. Minister Hoekstra zei eerder op dinsdag tegen RTL Nieuws dat Nederland in Europa zal pleiten om niet door te gaan met het verstrekken van toeristenvisa. „De diplomatieke inspanningen erop zijn gericht om het eens te worden over een ban.” Hoekstra zegt niet „gewone Russen” te willen straffen voor de oorlog die de regering van het land voert met Oekraïne. Tegelijkertijd, zo ziet de minister, zijn het vaak de „rijke Russen die regelmatig nog aan het regime gelieerd zijn” die hier komen „om geld uit te geven in de P.C. Hooftstraat”. Een visumstop voor Russische toeristen is al langer een gevoelige kwestie in Europa. Vooral Baltische staten zijn voorstander van zo’n maatregel, omdat Russen via hun grenzen de EU binnenkomen. Andere landen, zoals Duitsland en Frankrijk, zijn juist tegen een visumverbod. Zij zeggen dat Russen die het land moeten ontvluchten dat zo moeilijker kunnen. Nederland geeft al sinds april geen toeristenvisa meer aan Russische staatsburgers. Dat komt volgens het ministerie doordat er te weinig diplomaten werken op de Nederlandse ambassade in Moskou, meldt persbureau ANP. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/30/nederlandse-kabinet-voorstander-van-visumstop-russische-toeristen-a4140259
2022-08-30||Chauffeur van ongeluk Nieuw-Beijerland blijft twee weken langer vastzitten||De 45-jarige vrachtwagenchauffeur die betrokken was bij het ongeluk in Nieuw-Beijerland moet twee weken langer vast blijven zitten. Dat heeft de rechter-commissaris dinsdag bepaald, meldt het Openbaar Ministerie in Rotterdam. Bij het ongeluk kwamen zes mensen om het leven. De Spanjaard wordt verdacht van het veroorzaken van het verkeersongeval met dodelijk en zwaar lichamelijk letsel.  Het onderzoek is nog aan de gang, meldt het OM. De verdachte zit in beperking en mag alleen contact hebben met zijn advocaat. De oorzaak van het dodelijke ongeluk is nog niet bekend. De politie meldde zondag dat de man niet dronken was geweest ten tijde van het ongeluk. Zijn bloed is afgenomen om te zien of hij medicatie gebruikt, de uitslag daarvan is nog niet bekend. Verder probeert de politie te onderzoeken of hij kort voor het ongeluk was afgeleid. De vrachtwagen reed zaterdag van de Zuiderzijdsedijk in het Zuid-Hollandse Nieuw-Beijerland, waar op dat moment net een buurtfeest gaande was. Daarbij kwamen drie vrouwen en drie mannen om het leven, met leeftijden tussen de 28 en 75 jaar. Zeven anderen, onder wie kinderen, raakten gewond.||https://www.nrc.nl//nieuws/2022/08/30/chauffeur-van-ongeluk-nieuw-beijerland-blijft-twee-weken-langer-vastzitten-a4140255
2022-08-30||Vooral de industrie bracht  dit jaar het gasverbruik omlaag|| Douchen we een kwart minder lang of heeft het sterk gedaalde gasverbruik een heel andere oorzaak? Het Centraal Bureau voor de Statistiek maakte dinsdag bekend dat Nederland in de eerste zes maanden van het jaar een kwart minder aardgas opstookte dan in de eerste helft van 2021. Korter douchen lijkt niet de belangrijkste factor, want met name de industrie heeft minder gas verbruikt. Koploper is de olie-industrie, die het gasverbruik met bijna 60 procent zag teruglopen. Bij de raffinage van olie – voor de productie van bijvoorbeeld benzine en kerosine – wordt veel aardgas gebruikt. Door de hoge prijzen is dat gas nu voor een groter deel vervangen door de gassen butaan en propaan die in de ruwe olie zitten.  De chemie zag het verbruik met 32 procent dalen, en dat is niet altijd het gevolg van meer efficiëntie. Zo maakte kunstmestproducent Yara vorige week bekend een substantieel deel van zijn productie te staken omdat die door de hoge gasprijzen te duur is geworden. Het jaarlijkse gasverbruik van Yara in het Zeeuwse Sluiskil is vergelijkbaar met dat van 1,3 miljoen huishoudens. In totaal daalde het gasverbruik in de energie-intensieve industrie met meer dan 30 procent. De stroomproducenten gebruikten 28 procent minder. Een van de verklaringen hiervoor zijn de opgeheven beperkingen voor kolencentrales die – vanwege hun hoge CO2-uitstoot – tot voor kort aan een maximumproductie waren gebonden. Bij huishoudens kwam de daling op 16 procent uit. Voor een deel is dat het gevolg van de hoge prijzen waardoor veel mensen kritischer kijken naar hun verbruik – zoals warm douchen. Maar korter douchen is zeker niet de enige verklaring. Ook een rol speelde de afgelopen zachte winter, waardoor minder gestookt hoefde te worden.  In totaal verbruikte Nederland tot en met juni 17,4 miljard kubieke meter aardgas. De invoer van ‘gasvormig gas’ (gas dat via een pijpleiding het land binnenkomt) daalde met 10 procent, wat alles te maken heeft met sterk teruggelopen leveranties door Rusland. De import via Duitsland, waar tot dit jaar veel Russisch gas via de pijpleiding Nord Stream 1 aankwam, liep zelfs met 70 procent terug. Daar staat tegenover dat de invoer van vloeibaar gas (lng) met meer dan de helft toenam. Voordeel van lng is dat het per schip wordt getransporteerd, waardoor het mogelijk is dit bijvoorbeeld uit de Verenigde Staten te halen. De  Amerikaanse import verdubbelde tot 4,1 miljard kubieke meter, goed voor de helft van de totale lng-invoer. De import van Russische lng steeg met 35 procent. De totale import van gas daalde per saldo (minder gasvormig, meer vloeibaar) slechts 3 procent, terwijl de export met 20 procent daalde. Veel gas ging naar de opslag, met het oog op de komende winter. Eind juni bevatten de Nederlandse gasbergingen 7,8 miljard kubieke meter gas en dat is 70 procent meer dan in 2021, toen Rusland nog een betrouwbare leverancier was.  Anders dan andere jaren subsidieert het kabinet het vullen van de gasbergingen. Tot voor kort was dit voor bedrijven een aantrekkelijke activiteit omdat de gasprijs in de zomer altijd lager was dan in de winter. Nu zijn de prijzen zo hoog dat niemand kan garanderen dat in de winter nog winst gemaakt kan worden. Een subsidie van de overheid moet bedrijven verleiden de bergingen te vullen. ||https://www.nrc.nl//nieuws/2022/08/30/vooral-de-industrie-bracht-dit-jaar-het-gasverbruik-omlaag-a4140258
2022-08-30||De EU wil hard ingrijpen op de energiemarkt: prijsplafond ligt op tafel||De torenhoge energieprijzen breken niet alleen records: ook het heilige Europese geloof in de vrije markt voor het reguleren van de energievoorziening lijkt aan diggelen te gaan. Terwijl met name Zuid-Europese lidstaten al een jaar pleiten voor radicale marktinterventies om de energiecrisis het hoofd te bieden, heeft een nieuwe golf aan prijsstijgingen nu ook de grootste dwarsligger doen zwichten: Duitsland.  De afgelopen dagen bleek Berlijn ineens open te staan voor het soort ingrijpen in de markt waar het zich lange tijd tegen verzette. Het vergroot de kans dat de EU de komende weken overgaat tot ongekende maatregelen om de energieprijzen te drukken. Brussel sleutelt aan een radicale hervorming van de elektriciteitsmarkt, een mogelijk prijsplafond én een voorstel om bedrijven die van de hoge prijzen profiteren zwaarder te belasten. Gezien de „supernerveuze situatie op de markt en de enorme speculatie” kondigde voorzitter van de Europese Commissie Ursula von der Leyen maandag een „noodinstrument” aan dat al „binnen weken” zou kunnen worden ingezet. Het moet de financiële pijn voor consumenten en bedrijven verminderen en de – volgens de Oostenrijkse bondskanselier Karl Nehammer – „totale gekte” op de markt doen stoppen. Maar de gevolgen van zo radicaal ingrijpen in de energiemarkt zijn onbekend, en analisten waarschuwen voor onbedoelde effecten.  Waarmee de Commissie precies gaat komen, is nog niet duidelijk, maar de richting waarin ze denkt  wel. Op de Europese energiemarkt wordt de prijs van elektriciteit momenteel bepaald door de laatste prijs die betaald wordt voor stroom om aan de totale vraag te voldoen – en in veel gevallen wordt dat laatste beetje stroom met gascentrales opgewekt, omdat het de duurste ‘grondstof’ is. De gasprijs - die nu ruim elf keer zo hoog is als een jaar geleden - heeft zo een gigantische invloed op de elektriciteitsprijs in Europa. Ook stroom die opgewekt is met bijvoorbeeld (veel) goedkopere wind-, zonne-, of kernenergie wordt nu dus verkocht tegen de fiks hogere, door gas beïnvloede prijs. In feite rijzen de elektriciteitsrekeningen van huishoudens in landen waar men een stuk minder afhankelijk van fossiel gas is hierdoor onnodig de pan uit, zeggen voorstanders van het doorbreken van de ‘koppeling’, zoals Spanje, Portugal, Italië en België.  Daar wil de Commissie om te beginnen vanaf. „Met deze exorbitante prijzen zien we dat we moeten ontkoppelen”, zei Von de Leyen maandagavond in Berlijn. Het kan echter maanden duren voor een dergelijke structurele hervorming gestalte krijgt. Het „noodinstrument” waar ze over sprak zou volgens Von der Leyen daarentegen mogelijk al op korte termijn  ingezet moeten worden. Ze hintte op een Europees prijsplafond voor gas. Maar over de precieze uitwerking van zo’n plafondprijs is nog alles onduidelijk. Experts benadrukken dat het maximeren van de energieprijzen alleen samen kan gaan met het vergaand terugdringen van de vraag. En dus: besparen, desnoods verplicht Een risico van zo’n ‘cap’ is dat EU-landen het zichzelf komende winter juist  moeilijker kunnen maken, waarschuwen experts. Als landen Rusland minder gaan betalen voor gas, kan Moskou ook besluiten om de kraan dan maar – versneld – helemaal dicht te draaien. En alternatief gas is niet zomaar voor handen. Daar komt bij dat zo’n maatregel de ‘energietransitie’ kan belemmeren. De hoge gasprijs maakt hernieuwbare energiebronnen nu erg aantrekkelijk. Houd je de gasprijs kunstmatig laag, dan haal je de omschakeling naar een meer klimaatvriendelijke energievoorziening weer de wind uit de zeilen.  Het maximeren van de prijs voor consumenten haalt bovendien een prikkel weg om te besparen. Dat is nu al zichtbaar in Spanje, dat eerder deze zomer besloot een prijsplafond in te voeren. Het gasverbruik van huishoudens is daar de afgelopen weken weer omhoog gegaan. Het verklaart waarom experts benadrukken dat het maximeren van de energieprijzen alleen samen kan gaan met het vergaand terugdringen van de vraag. En dus: besparen, desnoods verplicht.  Met Duitsland behoorde Nederland eerder steeds tot de fermste verdedigers van het bestaande marktmodel. Het leidde op Europees topniveau het afgelopen jaar al meermaals tot verhitte discussies, waarin premier Mark Rutte (VVD) recht tegenover collega’s uit onder meer Spanje, België en Griekenland kwam te staan. In antwoord op Kamervragen had minister Rob Jetten (Klimaat, D66) het eind juli nog over „een zeer risicovolle marktinterventie” waar Den Haag tegen bleef. Maar nu Duitsland om is, zal ook Nederlands verzet wegsmelten - zo klinkt het in Brussel. De energieprijzen in Europa doken in reactie dinsdag alvast naar beneden, met procenten tegelijk. Maar Brussel voert een race tegen de klok om met voorstellen te komen die de markt blijvend in bedwang kunnen houden én negatieve bij-effecten dempen. De druk vanuit lidstaten is ondertussen torenhoog. Steeds meer landen dreigen zelf met marktverstorende maatregelen te komen, zoals bijvoorbeeld België, dat woensdag overlegt over een eigen prijsplafond. In aanloop naar een spoedoverleg van energieministers in Brussel volgende week vrijdag zal die druk alleen maar verder toenemen.||https://www.nrc.nl//nieuws/2022/08/30/heilig-geloof-in-de-eu-in-vrije-markt-voor-energie-lijkt-te-sneuvelen-a4140257
2022-08-30||Moqtada al-Sadr zet Iraakse politieke crisis op scherp. Wie is deze geestelijke, die beschikt over een eigen leger?||Terwijl er het afgelopen etmaal her en der in het centrum van de Iraakse hoofdstad Bagdad raketten insloegen, groeide de vrees dat Irak snel afglijdt naar een burgeroorlog. De man die hierbij een sleutelrol speelt is Moqtada al-Sadr, een 48-jarige geestelijke die op zijn eigen grillige wijze leiding geeft aan miljoenen verarmde sjiieten. Hij was het die maandag voor een nieuwe escalatie in de al bijna een jaar slepende politieke crisis zorgde door abrupt zijn vertrek uit de politiek aan te kondigen. „Hierbij kondig ik mijn definitieve vertrek aan”, verklaarde hij op Twitter, zijn favoriete communicatiekanaal. Bovendien liet de nogal corpulente geestelijke met zijn onafscheidelijke zwarte tulband weten in hongerstaking te gaan. Zo getuigt hij van zijn walging voor zijn politieke tegenstanders, in het bijzonder oud-premier Nouri al-Maliki en diens volgens hem zonder uitzondering corrupte en pro-Iraanse aanhangers. Sadrs talrijke aanhangers vatten dit nieuws op als een signaal om hun protestacties van de laatste weken op te voeren. Ze drongen maandag de doorgaans zwaar bewaakte Groene Zone binnen en verschaften zich toegang tot het Paleis van de Republiek, waar de Iraakse regering pleegt te vergaderen. Daar namen sommigen een verkoelende duik in het  zwembad. Het kwam echter ook tot een gewapend treffen tussen Sadrs geduchte Vredesbrigade, een volwaardig particulier leger, en pro-Iraanse milities, dat zich ook dinsdag voordeed. In totaal vielen daarbij zeker 30 doden, volgens lokale functionarissen.  Het was dinsdag echter ook weer Sadr die een plotseling einde maakte aan de gevechten en zijn mannen opdroeg zich terug te trekken. „Dit is geen revolutie, want het heeft zijn vreedzame karakter verloren”, orakelde hij ditmaal in een televisietoespraak. „Het laten vloeien van Iraaks bloed is verboden.”  Veel waarnemers nemen Sadrs vertrek uit de politiek intussen met een korreltje zout. Hij kondigde dat immers ook al eens in 2016 aan, om enige tijd later weer rustig zijn politiek leiderschap op te pakken. Ze zien het eerder als een manier om druk uit te oefenen en de geesten rijp te maken voor nieuwe verkiezingen.  Een doorsnee politicus is Sadr bepaald niet. Bewust presenteert hij zich steevast als een buitenstaander, die het slechts om het wel en wee van de Iraakse natie is te doen, in het bijzonder van de armen. Sadr, over wiens privéleven weinig bekend is, is daardoor ook voor zijn tegenstanders altijd een tamelijk ongrijpbare figuur gebleven.  Gewapende leden van de Vredesbrigade, de militie van Moqtada al-Sadr, dragen een portret van de geestelijke  tijdens botsingen met de Iraakse veiligheidstroepen, dinsdag in  Bagdad.  Foto Ahmad Al-Rubaye/AFP Handig maakt hij gebruik van zijn status als geestelijk leider. Hij is de zoon van groot-ayatollah Mohammed Sadeq al-Sadr, die veel moreel gezag genoot en juist daarom in 1999 door de vroegere Iraakse leider Saddam Hussein werd vermoord. Ook Sadrs schoonvader, eveneens groot-ayatollah en eveneens zeer begaan met de armen, werd door Saddam uit de weg geruimd.  Sadr, geboren en getogen in de voor sjiieten heilige stad Najaf, wordt door velen beschouwd als de rechtmatige erfgenaam van deze twee religieuze en morele bakens. Dat hij zelf bij lange na niet dezelfde religieuze statuur heeft als zij – hij voltooide niet eens zijn studie tot ayatollah – zien ze hierbij  door de vingers.  Geestelijke of niet, Sadr heeft zich door de jaren heen ontwikkeld tot een behendig machtspoliticus. Net als andere politici heeft hij de controle weten te verwerven over een aantal  lucratieve ministeries met dito budgetten. Met geld daarvan worden veel sadristen, aanhangers van Sadr, aan baantjes geholpen. Ook veel Sadr-aanhangers zonder werk kunnen op financiële steun rekenen.  Al in zijn jonge jaren was Sadr bovendien uitgegroeid tot een symbool van Iraaks verzet. Na de Amerikaanse inval in Irak van 2003, een doorn in het oog van veel Irakezen, werd hij leider van het gevreesde Mahdi-leger. Dat pleegde zowel aanslagen op de Amerikaanse bezettingsmacht als op soennitische Irakezen. Hij kreeg daarbij steun van Iran en verbleef ook langere tijd in Iran, onder meer voor studiedoeleinden in de voor sjiieten heilige stad Qom. De Amerikanen vaardigden ook een arrestatiebevel tegen Sadr uit omdat hij de hand zou hebben gehad in de moord op een religieuze rivaal. Hij werd echter nooit opgepakt. Omdat Sadr zich steeds als buitenstaander presenteert, blijft hij ongrijpbaar  In meer recente tijden ontpopte Sadr zich steeds meer als een nationalist en keerde hij zich ook tegen de nog altijd aanzienlijke Iraanse invloed in Irak. Bij de verkiezingen van vorig jaar oktober boekte hij daarmee succes: zijn Sadristische Beweging won 74 zetels en werd de grootste partij – maar  slaagde er niet in de kabinetsformatie naar haar hand te zetten.  In juni gaf een gefrustreerde Sadr de parlementariërs van zijn partij de opdracht hun zetels op te geven. Toen zijn tegenstanders vervolgens probeerden een hem onwelgevallige kandidaat tot premier te maken, stuurde Sadr in juli zijn volgelingen  naar het parlement om dat te bezetten en „een revolutie” tegen de corruptie te ontketenen. Nog altijd is er door dit alles geen nieuwe regering en de grote vraag is of er nu nieuwe verkiezingen komen, zoals Sadr wil.   Het mag onduidelijk zijn hoe definitief Sadrs vertrek uit de politiek is, vaststaat dat niemand die de politieke impasse wil doorbreken voorlopig om hem heen kan.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/30/iraakse-geestelijke-zet-politieke-crisis-in-irak-op-scherp-a4140256
2022-08-30||Column | Virtuele boekverbranding||Liefst zou ik nu lekker uitpakken over de voorstelling The Underground in het Amsterdamse Bos. Er zijn woeste kostuums en dans en klassieke clownstrucs. Er is Sanne den Hartogh – een acteur die de Louis d’Or verdient (ik meld het maar even). De basis is Dostojevski. Een Rus. Die onze verdrietige actualiteit te vertolken krijgt. Hoe kan dat? Nou… Maar nee. Ik word het bos ingestuurd door Winnetou. De Duitse uitgever blokkeerde de uitgave van twee kinderboeken, gebaseerd op de romanserie over hem en zijn medeheld Old Shatterhand. De Nederlandse uitgever Meulenhoff volgde ijlings. En ik ben het spoor bijster. Hoe kunnen uitgevers dat doen in de maand dat het boekenvak zich sterk maakt voor Salman Rushdie, zwaar verwond door een hater van zijn Duivelsverzen? Het zijn maar kinderboekjes, geen vergelijk met Rushdie. Dat kun je zeggen, maar pas op. Ik vertrouw het niet. Het gebeurt onder vergelijkbare druk van de moderne fatsoensrakkers op sociale media. Die slaat op de hele Winnetou-serie en voor je het weet is die ook veroordeeld tot virtuele boekverbranding.  Het argument is: Winnetou is niet meer van deze tijd. Dat klopt. Deel 1 is van 1893. En in weer een andere tijd, toen ik een jaar of dertien was, dook ik onder in de serie. De rotsvesting in Sonora vond ik het mooist. De dood van Winnetou sloeg ik over – mij niet gezien, ik had al genoeg gehuild toen Nsho-tshi werd vermoord, Winnetous zuster annex Old Shatterhands bruid.  Maar ‘niet meer van deze tijd’ betekent niet ‘ouderwets’, maar ‘een geromantiseerd beeld met veel clichés’ dat niet zou stroken met hedendaagse gevoeligheden. En nu borrelt het in de onderbuik van de uitgevers en deze maatregel is een scheet die ze laten vliegen. Ik denk dat die gevoeligheden niet zijn geraakt door Karl May, maar door sauerkraut westerns en Wild-West-rommel à la John Wayne. In die films loopt het racisme tegen Native Americans de spuigaten uit. Afgelopen zaterdag analyseerde filosoof Ger Groot in NRC al dat juist de Winnetou-romans gebaseerd zijn op een strikte gelijkheidsgedachte. De nazi’s hadden dat door. Zij wilden de boeken verbieden omdat May etaleerde dat hij niets ophad met het onderscheid tussen ‘hogere’ en ‘lagere’ rassen. De nazi’s durfden een verbod niet aan, Winnetou was te populair.  Nu wordt Winnetou culturele toe-eigening verweten en het veronachtzamen van de genocide op de Native Americans. Tja. Parallel met zijn avonturen las ik destijds de Joop ter Heul-serie, smullend van hun geromantiseerde beeld van de Haagse upperclass in de jaren 20. Ze besteden geen sprankje aandacht aan de erbarmelijke omstandigheden en vernederende positie van het huispersoneel. Is dat nog van deze tijd? Is Joop in gevaar?  Als uitgevers niet voor hun fonds opkomen maar zwichten bij een zuchtje tegenwind, dan zijn schrijvers vogelvrij. Wanted, dead or alive. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/30/virtuele-boekverbranding-a4140254
2022-08-30||Vreetbuien te lijf gaan met elektrische schokjes in je brein: 'Mensen eten omdat ze verslaafd zijn aan de activiteit van eten'||Ongecontroleerde vreetbuien die sommige mensen met overgewicht regelmatig overvallen, zijn te beheersen met elektrische stroom diep in de hersenen. In een eerste proef bij twee vrouwen met zeer ernstige obesitas namen de hevige aanvallen van eetaandrang af en ze verloren lichaamsgewicht. Eén van de twee voldeed na zes maanden niet meer aan de criteria voor binge eating disorder, zoals deze stoornis heet. Amerikaanse onderzoekers beschrijven de eerste resultaten van de proef deze week in het wetenschappelijke tijdschrift Nature Medicine. Tijdens een eetbui eet iemand met binge eating disorder in een korte tijd grote hoeveelheden voedsel, terwijl hij geen honger heeft. Stoppen met eten lukt dan niet. Veel mensen kennen zulke buien, maar bij iemand met een eetbuistoornis zijn die aanvallen veel vaker en heviger. Ze worden vaak uitgelokt door emoties of spanningen. De buien zijn extreem hardnekkig: zelfs de meest ingrijpende behandeling, een maagverkleining, kan soms niet voorkomen dat een obesitaspatiënt toch weer ten prooi valt aan de aanvallen. Hierdoor lukt het obesitaspatiënten vaak niet om blijvend gewicht te verliezen. De twee deelneemsters aan de studie hadden allebei fors overgewicht ondanks een maagverkleining in 2005, waarna ze respectievelijk 52 kg of 69 kilo waren afgevallen. In de jaren erna was dat er allemaal weer bijgekomen: ze hadden nu een BMI van 46 of 47. BMI staat voor body mass index, een maat voor de verhouding tussen lichaamslengte en gewicht, in kg/m2. Een gezond BMI ligt tussen 18,5 en 25, men spreekt van obesitas bij een BMI boven de 30. De proefpersonen kregen tijdens een operatie twee elektrodes diep in hun brein, in een hersenkern die cruciaal is bij beloning en verslaving: de nucleus accumbens. Die elektroden werden verbonden met een geïmplanteerd apparaatje in het bovenlijf dat elektrische pulsjes kan afgeven en kan meten. Met deze  apparatuur konden ze gewoon hun leven leiden. Voor het onderzoek brachten de Amerikanen in kaart hoe die hersenkern reageerde, in een normale situatie en vlak voor en tijdens het ontembare verlangen naar eten. Daarvoor kwamen de proefpersonen ieder een dag naar het lab. Ze kregen eerst een gebruikelijk ontbijt en een lunch. Maar daarna zei een deelnemende psychiater een paar ontregelende dingen om hun stemming te beïnvloeden en schotelden de onderzoekers de vrouwen hun eetbui-uitlokkende eten voor: een tafel vol friet, kip nuggets, M&M’s en zakken chips, van in totaal 5.000 kilocalorieën. Vlak voor de  eetaanval begon zagen de onderzoekers een  kenmerkende hersenactiviteit in de beloningskern. Als ze precies op dat moment die hersenkern elektrisch stimuleerden, verdween de aandrang. De apparatuur werd zo afgesteld dat er steeds gestimuleerd werd zodra die kenmerkende activiteit door het apparaatje werd opgepikt. De vrouwen konden naar huis en doen wat ze normaal ook deden, ze kregen geen dieet- of sportinstructies. Na een half jaar was het aantal eetbuien sterk gedaald – bij één van de vrouwen tot minder dan vier keer per maand. En het lichaamsgewicht was ook bijna 6 kilo of ruim 8 kilo lager – een BMI-vermindering van respectievelijk 2,2 en 2,9. Obesitas is een vorm van gedragsverslaving Damiaan Denys psychiater Dat het prikkelen van de hersenkern voor verslaving verlichting brengt bij eetbuien en obesitas, verbaast psychiater Damiaan Denys van het Amsterdam UMC niet. „Dit laat zien dat niet zozeer het eten zelf belangrijk is bij obesitas, maar vooral ook de controle over het eten. Het bewijst dat obesitas niet alleen een voedingsprobleem is, maar ook een vorm van gedragsverslaving. Mensen eten niet omdat ze honger hebben, maar omdat ze verslaafd zijn aan de activiteit van het eten.” Hij ziet daarom obesitas als een psychiatrisch probleem. „Bij mensen met bijvoorbeeld een angst- en dwangstoornis is dat ook: het gedrag, zoals steeds de handen wassen, leidt tot angstreductie, maar net als bij verslaving moet je het steeds vaker uitvoeren voor hetzelfde effect.” Voor diepe hersenstimulatie is een ingrijpende en dure operatie nodig. Kan deze ingreep, responsieve diepe hersenstimulatie, ooit een kosteneffectieve behandeling zijn? Een maagverkleining geeft meer bijwerkingen maar de herseningreep kost ruim het dubbele: in de VS zo'n 30.000 dollar  Responsieve diepe hersenstimulatie kan ooit zeker een behandeling worden voor mensen met morbide obesitas en eetbuien, denkt Denys. „Maar alleen voor de zeer ernstige en onbehandelbare patiënten.” De Amerikanen volgen de twee patiënten nog steeds en willen in een vervolgstudie nóg vier proefpersonen uitnodigen.||https://www.nrc.nl//nieuws/2022/08/30/met-een-elektrode-in-de-hersenen-zijn-ontembare-eetbuien-toch-te-stillen-a4140253
2022-08-30||Biden: maak onderzoek meteen openbaar als het met belastinggeld is gedaan||Wie Amerikaans wetenschappelijk onderzoek kosteloos wil raadplegen, heeft president Joe Biden aan zijn zijde. Onderzoek dat betaald is met Amerikaans belastinggeld moet voortaan vrijelijk voor het publiek beschikbaar zijn, zodra het is beoordeeld en gepubliceerd. Dat heeft het Witte Huis bekendgemaakt. Nu geldt in de VS nog de regel dat wetenschappelijke tijdschriften zulk onderzoek een jaar achter hun betaalmuur mogen houden. Dat waarborgt hun inkomsten uit abonnementen. Biden wil van dat embargo af. Het bevoordeelt mensen die zulke tijdschriften kunnen betalen of er toegang toe hebben via een universiteit, meent hij. Terwijl alle Amerikanen het recht hebben meteen de resultaten te zien van onderzoek dat met belastinggeld is gedaan. Niet alleen het embargo moet verdwijnen. Ook wil de regering-Biden dat de data achter een onderzoek worden vrijgegeven zodra dat is gepubliceerd. Alle federale instellingen moeten de nieuwe regels uiterlijk eind 2025 hebben ingevoerd. De overgangsperiode is bedoeld om uitgevers, onderzoekers en universiteiten in staat te stellen hun werkwijze aan te passen. Volgens het Witte Huis wordt van de wetenschappelijke publicaties in de VS tussen de 16 en 18 procent gefinancierd uit federale fondsen. De maatregelen zijn een belangrijke nieuwe stap in de internationale trend naar meer vrije toegang (open access) tot publicaties. Die wordt aangejaagd door de hoge abonnementskosten van vaktijdschriften, de mogelijkheid om tegen lage kosten online te publiceren en de overtuiging dat wetenschap een public good is, ten dienste van de samenleving. Verwacht wordt dat het besluit van Biden wereldwijd gevolgen zal hebben, omdat veel onderzoek nog altijd in de VS wordt gedaan of gepubliceerd. Over de details van de regels bestaat nog wel onduidelijkheid. Wetenschappers zullen volgens Science straks niet verplicht zijn onderzoek met overheidsgeld voortaan alleen maar te publiceren in tijdschriften die het gratis ter beschikking stellen. Vakbladen die leven van abonnementen zouden een artikel volgens een woordvoerder van het Witte Huis nog tijdelijk achter een betaalmuur mogen houden, als ze de ingeleverde versie (wetenschappelijk goedgekeurd, maar nog niet geredigeerd) maar meteen publiek toegankelijk maken. Sommige uitgevers reageren afwachtend op de bekendmaking. Andere maken zich zorgen over de economische gevolgen. Gevreesd wordt dat tijdschriften, om het inkomstenverlies van gratis artikelen goed te maken, de auteurs meer geld gaan vragen om de productiekosten te dragen (de zogenoemde article processing charges). Ook die bijdragen zijn omstreden. Uit onderzoek blijkt dat ze onderzoekers uit niet-westerse landen duperen. Met de aangescherpte regels hoopt de Biden groepen Amerikanen te helpen die door racisme, uitsluiting of armoede van oudsher minder of geen toegang hebben tot de resultaten van wetenschappelijk werk. Meer kennis en bewustwording kunnen ook leiden tot gezondheidswinst; veel onderzoek is biomedisch. ||https://www.nrc.nl//nieuws/2022/08/30/biden-maak-onderzoek-meteen-openbaar-als-het-met-belastinggeld-is-gedaan-a4140252
2022-08-30||Nederlandse Zorgautoriteit: uitgestelde zorg deze zomer nauwelijks ingehaald||Het is Nederlandse ziekenhuizen deze zomer nauwelijks gelukt om uitgestelde zorg in te halen, ondanks de relatief lage coronadruk op de ziekenhuizen afgelopen maanden. Dat constateert de Nederlandse Zorgautoriteit (NZa) in een dinsdag gepubliceerd rapport. De zorgautoriteit had tijdens de coronaluwe zomerperiode een inhaalslag van uitgestelde zorg verwacht, maar die bleef uit.  Er wachten in augustus bijna net zo veel mensen op hun uitgestelde operatie of behandeling als in juni en eerdere maanden. Ook zijn de wachttijden en wachtlijsten nauwelijks korter geworden. Meer ziekenhuizen hebben de planbare zorg zelfs afgeschaald de afgelopen maanden: 41 procent van de ziekenhuizen draait op volledige capaciteit, terwijl dat in juni nog 52 procent was. Vooral de IC-afhankelijke planbare zorg wordt nog steeds uitgesteld.  De NZa denkt dat het uitblijven van de inhaalslag mede komt door het nog altijd hoge ziekteverzuim in de zorg - in juli meldde 6,7 tot 9,1 procent van het personeel in verschillende sectoren zich ziek. Daarnaast denkt de organisatie dat de achterstanden met een betere samenwerking tussen zorgaanbieders, verzekeraars en zorgprofessionals weggewerkt kunnen worden. ||https://www.nrc.nl//nieuws/2022/08/30/nederlandse-zorgautoriteit-uitgestelde-zorg-deze-zomer-nauwelijks-ingehaald-a4140251
2022-08-30||Neerslagtekort in Nederland nog steeds probleem, wateraanvoer Rijn licht toegenomen||Er is nog steeds sprake van een neerslagtekort in Nederland. De negatieve effecten van de droogte nemen daardoor verder toe en dat geldt met name voor de natuur. Dat blijkt dinsdag uit de droogtemonitor van de Landelijke Coördinatiecommissie Waterverdeling van het Watermanagementcentrum Nederland (WMCN-LCW). Omdat het zo weinig geregend heeft, is de afgelopen week in Limburg een extra onttrekkingsverbod afgekondigd. Tot komend weekend wordt in Nederland weinig regen verwacht. De twee weken daarna zou er wel weer neerslag vallen, ook in de stroomgebieden van de Rijn en de Maas. De afgelopen week is er extra aanvoer van de Rijn geweest, wat goed nieuws was voor de scheepvaart en de verzilting. Door het lage waterpeil konden binnenschepen niet zwaar beladen worden en ontstonden bij sluizen langere wachttijden. De aanvoer van de Rijn was afgelopen weekend op een piek en is inmiddels weer gedaald. Tot en met vrijdag blijft de aanvoer min of meer stabiel en daarna is het nog onzeker of er stabilisatie of een daling plaats zal vinden.  De waterpeilen van het IJsselmeer en Markermeer dalen, maar zijn volgens de droogtemonitor voldoende om aan de watervraag te voldoen. De effecten van de droogte zijn op grote schaal nog merkbaar, volgens WMCN-LCW. De grondwaterstanden zijn op veel plaatsen uitzonderlijk laag. Ook is er regionaal sprake van vissterfte en verslechterde waterkwaliteit.||https://www.nrc.nl//nieuws/2022/08/30/neerslagtekort-in-nederland-nog-steeds-probleem-wateraanvoer-rijn-licht-toegenomen-a4140245
2022-08-30||Shortlist boekenprijs Belangrijkste Boek van het jaar bekend||De shortlist voor de Prijs voor het Belangrijkste Boek van het jaar (PBBJ), een nieuwe prijs voor het beste Nederlandstalige non-fictieboek, is dinsdagochtend bekendgemaakt. Uit de longlist van vijftien titels heeft de jury, bestaande uit onder meer schrijver Saskia De Coster, filosoof Miriam Rasch en historicus Nadia Bouras, een keuze van vijf boeken gemaakt die „relevant zijn”, de lezer „een leidraad bieden in een actueel probleem” en zijn gebaseerd op gedegen onderzoek.  De genomineerden zijn Gronings goud van Wendelmoet Boersema,  Waarom vrouwen minder verdienen van Sophie van Gool,  Nieuw België van Tom Naegels en Nieuwe kruisvaarders van Sander Rietveld.  Ook De Doorsons: Op zoek naar een Afro-Amerikaanse slavenfamilie in het Caribisch gebied van Roline Redmond, eerder dit jaar winnaar van de Brusseprijs 2022 voor het beste journalistieke boek, staat op de shortlist. Voor de nieuwe non-fictieprijs, gefinancierd door het Letterenfonds en een aantal particuliere donateurs, werden dit jaar vierhonderd boeken door de jury beoordeeld. Op 20 september wordt het winnende boek bekendgemaakt, de winnaar ontvangt een bedrag van 15.000 euro.||https://www.nrc.nl//nieuws/2022/08/30/shortlist-boekenprijs-belangrijkste-boek-van-het-jaar-bekend-a4140249
2022-08-30||Opinie | We kunnen veel meer doen tegen online fraude||Sinds 2002 daalt de traditionele criminaliteit jaarlijks. In contrast hiermee is het aantal  digitale delicten zoals online fraude en computercriminaliteit sindsdien enorm gestegen. Bedrijven worden online voor miljoenen bedrogen, afgeperst of gehackt. Minder bekend is dat fraude onder consumenten ook dramatische vormen aanneemt. En de meeste fraude is tegenwoordig online. Sinds 2012 is het aantal meldingen ruim verdrievoudigd,  tot 252.000  in 2021.  Jorij Abraham is general manager Global Anti Scam Alliance &  ScamAdviser.  Marianne Junger is hoogleraar Cyber Security aan de Universiteit Twente. Dit is slechts het topje van de ijsberg. Slechts 11 procent van de consumenten meldt onlinefraude bij de politie. Onderzoek van de Universiteit van Twente schat dat de schade bij consumenten in Nederland door (online) fraude in 2020  2,75 miljard euro bedroeg.  Recentelijk bleek ook dat online-fraudemeldingen door de politie vaak niet in behandeling worden genomen omdat de kans op oplossing onvoldoende is. Nederland is hierin niet uniek. Wereldwijd is  vorig jaar  41 miljard euro verloren gegaan door online scams. Het aantal meldingen verdubbelde in één jaar tot 266 miljoen.  De Nederlandse samenleving heeft de stijgende trend in criminaliteit eerder kunnen keren. Tussen 1950 en  2000 steeg de geregistreerde criminaliteit van tien misdrijven per 1.000 inwoners naar 93 per 1.000. Vanaf de jaren 80 werd nieuw beleid ontwikkeld, mede door het werk van een commissie onder leiding van wijlen Hein Roethof.  De essentie was dat de hele samenleving moest meehelpen aan preventie van criminaliteit: de politie kon  het niet alleen. Bij dit integrale veiligheidsbeleid waren niet alleen de overheden, maar ook bedrijven en organisaties medeverantwoordelijk.  Ondanks scepsis onder sommige academici stabiliseerde de fysieke criminaliteit in de jaren negentig zich, waarna, in het nieuwe millennium een flinke daling werd ingezet. Tussen 2001 en 2017 halveerde het aantal geregistreerde misdrijven bijna.   Ook voor een effectiever cybercrimebeleid moet breed actie worden ondernomen:  van preventie en verstoring van scammers tot hulp aan slachtoffers en opsporing van alle betrokkenen. Iedereen moet zich verbeteren: software-  en  hardwarefabrikanten, internetproviders en -platformen, de overheid moet met betere wetgeving komen, organisaties dienen hun personeel te trainen. Op dit moment zijn veel  bedrijven en overheidsinstanties bezig burgers bewust te maken van de gevaren van scams, voornamelijk met waarschuwingen van het type ‘pas op, kijk uit’. Onderzoek toont aan dat veel campagnes en trainingen onvoldoende effect hebben. Maar het is essentieel om burgers van jongs af aan bewust te maken van de gevaren. We moeten beter uitzoeken hoe dit het beste kan gebeuren.   Scammers veranderen continu van tactiek, verhaal en medium. De samenleving is van brief en telefoon via e-mail en sms massaal naar gegaan naar Facebook, WhatsApp en TikTok.  Scammers gebruiken de laatste technologie, en door ‘deep fakes’ wordt het herkennen van scams de komende jaren alleen nog maar moeilijker. Waar antivirusscanners en netwerkfilters  de meeste malware tegenhouden, moet de consument meer tools krijgen om online fraude te herkennen. Met veiliginternetten.nl is  een eerste initiatief genomen, maar er zijn meer infrastructurele maatregelen om de consument te beschermen.  België is al een stuk verder. Daar sturen burgers dagelijks 12.000 phishing e-mails aan het  Centrum voor Cybersecurity België.  Dat stuurt de data direct door naar internetproviders, zodat e-mailaccounts en websites kunnen worden geblokkeerd. Mogelijk is het aantal online fraudegevallen in België hierdoor in 2020 met 14 procent  gedaald.  Een tweede punt is het delen van informatie. De Nederlandse Fraudehelpdesk werd in 2021 op de vingers getikt door de Autoriteit Persoonsgegevens   omdat ze geen gegevens over mogelijke fraudeurs  mag verzamelen en bewaren.  Het gevolg is dat veel organisaties op geen enkele manier data over cybercriminaliteit durven delen. En dat is noodzakelijk om scams vroegtijdig te stoppen en  meer slachtoffers te voorkomen. De Europese Commissie lijkt langzaam tot het inzicht te komen dat de balans is doorgeslagen. Zij is bezig wetgeving aan te passen. Ook heeft Brussel recentelijk de Autoriteit Persoonsgegevens berispt omdat het de privacywetgeving te restrictief opvat.   Het Nationaal Cyber Security Centrum (NCSC) in Nederland ontvangt van alle kanten informatie over online dreigingen en mag die informatie alleen delen met de Rijksoverheid en bedrijven uit de vitale sectoren. Met andere woorden: de best beveiligde organisaties worden geholpen,  de kleine organisaties, die vaak minder goed beveiligd zijn, niet.  Gegevens delen is essentieel voor het aanpakken van fraude en om fraude te voorkomen. Scammers hebben vaak honderden websites en zijn actief in tientallen landen. Door data op nationaal en internationaal niveau te delen kunnen criminele activiteiten veel sneller worden geïdentificeerd.  Verder moet worden nagedacht over de anonimiteit  van consumenten  die online zijn. Waarom kan iedereen in Nederland een webshop beginnen, terwijl de fysieke winkelier zich compleet moet identificeren, certificaten moet hebben en vaak jaarlijks wordt geïnspecteerd? Denemarken vraagt tegenwoordig om een identiteitsbewijs aan iedereen die een .dk-website wil beginnen. Het aantal fake webshops is daardoor in een  jaar tijd met 80 procent gedaald.  Verder is van belang dat omvang, kennis en bevoegdheden van de politie worden uitgebreid. „De Nederlandse politie heeft veel meer mankracht nodig om de digitale criminaliteit tegen te gaan, nu Nederlanders nagenoeg even vaak slachtoffer worden van traditionele delicten (17,1) als van online criminaliteit (16,9)”, aldus de  Veiligheidsmonitor van 2021.   Tot slot ligt er een uitdaging in het verruimen van de samenwerkingsbevoegdheden van de politie. Dat geldt niet alleen  in Nederland tussen de politie en het bedrijfsleven,  maar met name internationaal, tussen de Nederlandse politie en instanties als Europol en Interpol. Een verzoek om data te delen via de formele weg duurt nu vaak zes tot negen  maanden. Een buitenlandse politie-eenheid die actie zou willen ondernemen als in Nederland consumenten worden bedrogen – of andersom –  stuit al helemaal op al helemaal op grote obstakels.  ||https://www.nrc.nl//nieuws/2022/08/30/we-kunnen-veel-meer-doen-tegen-online-fraude-a4140250
2022-08-30||De &#8216;Tolkien-taliban&#8217; roert zich al rond nieuwe Lord of the Rings-serie, maar namens wie?||Wie aan Tolkien komt, komt aan vele harten. Dat zullen de makers van The Rings of Power beseft hebben sinds de dag dat ze in 2018 door Amazon werden ingehuurd. De in 1973 overleden schepper van fantasiewereld Midden-Aarde en het genre ‘literaire fantasy’ is nog steeds mateloos populair. Zijn werk bracht al twee succesvolle filmtrilogieën voort (The Hobbit en vooral: The Lord of The Rings). En nu de duurste serie ooit, gebaseerd op aanhangsels bij de In de Ban van de Ring-boeken. Hoewel de eerste twee afleveringen pas vrijdag te zien zijn, klinkt er al maanden kritiek op basis van beelden die beetje bij beetje vrijkwamen. Daaruit bleek dat de makers zich flink wat vrijheid met Tolkiens werk permitteerden en er nieuwe verhaallijnen en personages bij bedachten. Dat is tegen het zere been van een deel van de fans. De kritiek spitst zich toe op hoe er acteurs van kleur en vrouwen gecast zijn in hoofdrollen, zoals een zwarte dwergenprinses die in de boeken niet voorkomt. Geforceerde ‘wokeness’, stellen film- of Tolkien-YouTubers in filmpjes met honderdduizenden  views. Ze klagen ook over hoe Amazon de elf Galadriel als feministische actieheld zou gaan neerzetten. Zo wordt Tolkiens nalatenschap verkwanseld, leken duizenden internetgebruikers te willen zeggen toen zij onder een trailer massaal dezelfde reactie plaatsten: „Evil cannot create anything new, they can only corrupt and ruin what good forces have invented or made.” – J.R.R. Tolkien. Vrij vertaald: kwaad kan niet creëren, enkel corrumperen. Dat de online hoon niet per definitie representatief is voor de Tolkien-fan blijkt al een beetje uit het feit dat dit citaat niet van de Britse schrijver zelf is, maar een verbastering van iets wat het personage Frodo zegt in In de Ban van de Ring. Dat hoef je René van Rossenberg, historicus en oud-voorzitter van het Nederlands Tolkien Genootschap, niet te vertellen. De online razernij kan geen groter contrast vormen met de serene sfeer in zijn Tolkien-winkel in Leiden. Volgens Van Rossenberg is zijn winkel de enige ter wereld die zuiver is toegewijd aan Tolkien. De winkel draait voornamelijk op online bestellingen en doet dienst als opslag en minimuseum. „Ik vraag me vaak af: hoe heeft hij het allemaal verzonnen?” Geanimeerd leidt Van Rossenberg rond langs de rijen boeken en kasten met knuffels van Hobbits met harige voeten (Tolkiens kleine, mensachtige wezens), bordspellen, zwaarden en een Midden-Aarde-kookboek. Een twee meter hoge polyester Uruk-hai (kwaadaardig soort aardman) met ontblote hoektanden torent boven alles uit. „De kat is er inmiddels aan gewend”, zegt Van Rossenberg over de roodharige Billie, die spinnend langs het monster wandelt. Pronkstuk van de collectie, die hij in 1973 startte, is de eerste druk van The Hobbit (een vorig exemplaar ging voor 6.000 euro over de toonbank). Van Rossenbergs klanten zijn in twee groepen in te delen. „Er is een sterke scheiding tussen de boekenlezers en de filmliefhebbers. De overlap is klein.” Zelf begeeft Van Rossenberg zich vooral onder de boekenfans. Ook daar zitten fanatici tussen, zegt hij terwijl de Lord of the Rings-soundtrack op de achtergrond aanzwelt met klanken uit het kwade rijk Mordor. „Dat zijn de Tolkien-taliban, die stellen: het moet op beeld precies worden verwerkt zoals Tolkien het beschreven heeft.” Hoofdschuddend zag hij aan hoe online „direct de pleuris uitbrak” toen de eerste beelden van de Amazon-serie uitkwamen. Hij moet erdoor terugdenken aan een voorpremière van de eerste Lord of the Rings-film, waarvan hij later zag dat die een hele nieuwe generatie Tolkien-fans voortbracht. „In een zaal met vierhonderd boekenliefhebbers. Meteen begon het gekwetter: ‘Dat klopt niet, dit is niet volgens het boek.’ Toen stond iemand op die zei: ‘Allemaal nu je koppen houden. Je hebt de rest van je leven nog om te zeggen wat eraan mankeert.’ Die houding heb ik nu ook met The Rings of Power.” Tolkien paste de middeleeuwse verhalen waardoor hij zich liet inspireren zelf óók aan de ideologie van zijn tijd aan Thijs Porck cultuurhistoricus De ene Tolkien-fan is de andere niet, zegt cultuurhistoricus van de vroege middeleeuwen Thijs Porck even later op zijn kamer op de Universiteit Leiden. Porck geeft een mastercursus over de invloed van middeleeuwse teksten op Tolkiens fictie. Met een wrang lachje: „Ik zei een keer aan het begin van de collegereeks: ik ga ervan uit dat jullie allemaal In de Ban van de Ring gelezen hebben. Nou, de helft had alleen de films gezien.” Zelf praat Porck het liefst over Tolkiens baanbrekende werk als hoogleraar in Oxford. Zijn analyse van het heldendicht Beowulf is bijvoorbeeld nog altijd toonaangevend. De online ophef is voor Porck een „ver-van-mijn-bedshow” die in zijn kringen van Tolkien-academici nauwelijks leeft. Het aanpassen van Tolkiens werk aan de tijd vindt hij prima. „Tolkien paste de middeleeuwse verhalen waardoor hij zich liet inspireren zelf óók aan de ideologie van zijn tijd aan. Zijn helden zijn, in tegenstelling tot die uit de middeleeuwen, bijvoorbeeld niet geïnteresseerd in persoonlijke eer en glorie.” Hij wijst er ook op dat Tolkien zijn werk al bijschaafde waar nodig. Zo vertoonden de dwergen in The Hobbit aanvankelijk nog sporen van antisemitische stereotyperingen, wat hij in zijn latere boeken aanpaste. Critici baseren zich mede op een brief waarin Tolkien zich opwindt over tekenfilm-adaptaties en illustraties in internationale boekedities. „Tegelijkertijd heb je een beroemd citaat waarin hij juist zegt te hopen dat anderen zijn wereld gaan uitbreiden en er op hun manier kleur aan geven. Het is dus koffiedik kijken.” Dat geldt ook voor de vraag hoe representatief de online ophef is. Cultuur- en mediawetenschapper Dan Hassler-Forest (Universiteit Utrecht) zegt dat extreme meningen op sociale media sneller domineren omdat ze meer reactie ontlokken, en algoritmes ze vervolgens vaker uitlichten. „Het interesseert niemand als je zegt: het is best oké. Het moet het beste ooit zijn of juist wanstaltig en fout.” Diversiteit in (fantasy)films en -series zoals The Witcher en The Wheel of Time riep de afgelopen jaren vaker weerstand op. „Een draak vinden ze prima. Mensen met wit haar en paarse ogen ook. Maar een rijke zwarte man? Dát gaat te ver”, zei acteur Steve Toussaint over de racistische reacties op zijn rol in de serie House of The Dragon. Producties zouden ‘politiek’ worden gemaakt door er meer vrouwen en mensen van kleur in te stoppen. Vaak komt die kritiek uit de hoek van witte mannen, valt Hassler-Forest op. „Opeens staan niet alleen mensen als zij meer in de spotlights, maar gaat het ook over anderen. En dan valt kleur of geslacht je opeens op en lijkt het dus politiek.” Hun gevoel dat de status van de witte man afneemt ten opzichte van andere groepen klopt, zegt Hassler-Forest. „Maar als je staat voor gelijkheid, zeg je: dat is goed. Want dat betekent dat andere mensen op een gelijker niveau komen.”  Tegelijkertijd toont hij enig begrip. „We zijn bezig met een inhaalslag en soms voelt  het resultaat daarvan geforceerd.” Het verzet tegen veranderingen op het scherm is volgens Hassler-Forest een echo uit de maatschappij, waarin sommige groepen het gevoel hebben dat hun identiteit wordt bedreigd. „Als iemand eerst het gevoel heeft dat Zwarte Piet niet meer ‘mag’, en daarna ook nog de Hobbits uit zijn jeugd ziet veranderen, wordt dat een soort kluwen.” En dan is er nog Tolkiens aantrekkingskracht op extreemrechts, die zich uit in racistische memes op sociale media. Daarin worden bijvoorbeeld Uruk-hai vergeleken met migranten, die de cultuur van  Midden-Aarde bedreigen. Daar zijn de witste volkeren – zoals de elfen – over het algemeen de meest nobele. Hassler-Forest: „De orde in Tolkiens wereld vertoont overeenkomsten met extreemrechtse ideeën over puurheid van volkeren en dat de plek waar je geboren bent volledig en voor altijd jouw identiteit bepaalt.”  Tolkien is traditioneel overigens óók populair bij links. Zo keerde hij zich altijd al af van de nazi’s. Met de hippies van de jaren zestig deelde hij een liefde voor de natuur, die in In de Ban van de Ring bedreigd wordt door tovenaar Saruman die bomen laat kappen en Midden-Aarde industrialiseert. Sommigen concluderen daaruit dat Tolkien het vreselijk had gevonden dat de nieuwe serie komt van Amazon, een van de grootste bedrijven ter wereld, met zijn bezorgdienst verantwoordelijk voor het uit de markt drukken van veel kleine boekverkopers. Volgens Porck zegt wat je in Tolkien leest vooral iets over jezelf: „Hij is als een loper die je op elke deur kunt gebruiken.” Een draak vinden ze prima. Mensen met wit haar en paarse ogen ook. Maar een rijke zwarte man? Dát gaat te ver Steve Toussaint acteur Zo zetten de reacties op The Rings of Power een traditie voort van verwoede discussie over Tolkiens werk en de interpretaties ervan. Ook de Lord of the Rings-trilogie van regisseur Peter Jackson kreeg, toen het eerste deel in 2001 verscheen, al met weerstand te maken. Dat in een stuk van het verhaal de mannelijke elf Glorfindel was vervangen door de vrouwelijke Arwen stuitte sommige fans tegen de borst.  Inmiddels wordt onder de trailers op YouTube juist terugverlangd naar Jackson, van wie zelfs de slecht ontvangen The Hobbit-trilogie vergeven lijkt. Zo zou het ook wel eens kunnen gaan met The Rings of Power, denkt Hassler-Forest. „De huidige ophef genereert aandacht. Maar uiteindelijk kijkt iedereen gewoon die serie en denken ze waarschijnlijk: mwah, best oké.”  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/30/nieuwe-serie-the-rings-of-power-schept-opnieuw-tolkien-discussies-2-a4140247
2022-08-30||Amsterdam zet cruiseschip in om duizend asielzoekers op te vangen||Amsterdam wil per oktober duizend asielzoekers tijdelijk opvangen op een cruiseschip. Daarmee heeft het stadsbestuur dinsdag ingestemd. Met deze opvang wil Amsterdam de „vastgelopen asielketen” weer op gang brengen. Bij het aanmeldcentrum voor asielzoekers in Ter Apel sliepen de afgelopen weken honderden mensen buiten, omdat er binnen geen plek voor ze was. De Inspectie Gezondheidszorg en Jeugd waarschuwde afgelopen week dat het gebrek aan hygiëne bij Ter Apel een gevaar voor de volksgezondheid kan vormen.  Het Amsterdamse stadsbestuur heeft met het kabinet afgesproken dat de asielzoekers een half jaar op het schip worden opgevangen, „met mogelijkheid tot verlenging”. Het Centraal Orgaan opvang asielzoekers (COA) wordt verantwoordelijk voor de opvang, de rijksoverheid voor de kosten. In ruil voor het cruiseschip, zo stelt het stadsbestuur, heeft het kabinet beloofd dat Amsterdam versneld flexwoningen kan bouwen. Het ministerie van Binnenlandse Zaken gaat bijdragen aan de bouw van 2.500 tot 3.000 van zulke snel inzetbare huizen. In een eerste akkoord is afgesproken dat het Rijk daarin zo’n 12 miljoen euro investeert.  Het cruiseschip is momenteel nog in Estland, maar komt binnenkort naar Amsterdam. Het komt te liggen in het Westelijk Havengebied. Momenteel vangt de hoofdstad naar eigen zeggen 2.100 asielzoekers en statushouders op - voor de oorlog gevluchte Oekraïners zijn daarbij dus niet meegerekend - op zes verschillende locaties. Het cruiseschip wordt de zevende en de grootste. Tot nu toe was A&O Hostels in het stadsdeel Zuidoost met 850 opvangplekken het grootst. Amsterdam is de tweede gemeente die van plan is een cruiseschip in te zetten voor de opvang van asielzoekers: de Noord-Hollandse gemeente Velsen ging eerder akkoord met een vergelijkbare constructie. ||https://www.nrc.nl//nieuws/2022/08/30/amsterdam-zet-cruiseschip-in-om-1-000-asielzoekers-op-te-vangen-a4140246
2022-08-30||Opinie | Huiswerk voor Remkes is al door de polder gedaan||De transitie naar een duurzame agrarische sector is omvangrijk en lijkt soms onmogelijk. Toch liggen er genoeg mogelijkheden om agrariërs perspectief te bieden en de sector om te vormen tot eentje die past bij wat Nederland aan kan. Ed Nijpels en  Katrien Termeer zijn Kroonleden van de SER. Dit is geen theoretisch beschouwing, maar gebaseerd op diverse SER-adviezen. In de rust van vergadertafels is meer overeenstemming dan nu soms lijkt. Johan Remkes, die als onafhankelijk gespreksleider op verzoek van het kabinet bemiddelt in de stikstofcontroverse,  kan er zijn voordeel mee doen.  Zo ligt er een unaniem advies over snellere verduurzaming van de veehouderij. Een recente SER-verkenning naar de mogelijkheid voor een Landbouwakkoord biedt brede steun voor deze oer-Hollandse manier om grote maatschappelijke problemen op te lossen. Een advies over biogrondstoffen van twee jaar geleden biedt aanknopingspunten voor een nieuw en duurzaam perspectief voor delen van de landbouw als producent van duurzame grondstoffen.  Het advies Versnelling duurzame veehouderij stamt uit 2016. Door een kabinetswissel en een politieke truc van een van de grootste fracties om het controversieel te verklaren, belandde het in diepe Haagse lades. Dat is jammer want ook LTO Nederland stond er vierkant achter. NRC noemde het „radicaal” en pleitte voor steun aan de voorstellen. Vakblad De Boerderij repte van  een „Deltaplan voor de veehouderij”. Wat was de essentie? Organiseer een strakke regie. Stel doelen vast. Leg die vast in een transitiepad. Benoem een onafhankelijke regisseur die dwingend kan interveniëren. Rapporteer ieder jaar over de voortgang. Stuur die rapportage naar de Tweede  Kamer voor een jaarlijks debat. Geef iedere sector, pluimvee, melkvee, vleeskalveren en varkens opdrachten om de regie per sector afrekenbaar te formuleren. In 2021 klopte de minister van LNV weer bij de SER aan. Ditmaal om de mogelijkheden voor een landbouwakkoord te verkennen. De urgentie was toegenomen, net als de polarisatie.  Deze, wederom breed gesteunde, SER-verkenning stelt dat de normen voor stikstof en andere emissies het langjarige kader moeten vormen voor voorspelbaar beleid. Het stuk benoemt verschillende transitiepaden. Die variëren van hightech of biologisch tot natuurbeheer of stoppen. Hiervoor zijn afspraken nodig tussen alle betrokken partijen. In gebiedsprocessen kunnen ze beslissen welk transitiepad het beste kan. Het gaat over het realiseren van een duurzaam voedselsysteem en herstel van vertrouwen.   Het vertoont parallellen met het Energieakkoord uit 2013. Dat maakte een eind aan onduidelijk beleid en leidde tot een gestage groei van duurzame energie. Het doel de stikstofuitstoot in 2030 te halveren is zeer bruikbaar, noodzakelijk en onmisbaar voor zo’n aanpak. Dan is er nog het unanieme SER-Advies Biomassa in balans uit 2020. Dat pleit voor hoogwaardige inzet van biomassa. Daar liggen aanknopingspunten voor een deel van de landbouw om grondstoffenproducent te worden voor een circulaire en fossielvrije economie. Het gaat om teelt van gewassen voor circulair bouwmateriaal en biogrondstoffen voor de industrie. De eerder verschenen Routekaart Nationale Biogrondstoffen liet zien dat Nederland in 2030 veel meer kan produceren dan we nu doen.  Er is dus veel overeenstemming. Het voorwerk in de polder biedt perspectief. Maak gebruik van dit draagvlak.||https://www.nrc.nl//nieuws/2022/08/30/huiswerk-voor-remkes-is-al-door-de-polder-gedaan-a4140244
2022-08-30||Ook vragen over onafhankelijkheid van TNO in gasdossier||Na het KNMI staat bij het tweede verhoor van dinsdag de onafhankelijkheid centraal van een ander instituut dat onderzoek deed naar de bevingen in Groningen. Ditmaal is TNO’er Jaap Breunese aan de beurt, hij is sinds 1983 in verschillende functies werkzaam aan het aardgasdossier bij het kennisinstituut.  Breunese werkte jarenlang bij een afdeling van TNO die het ministerie van Economische Zaken adviseerde. „Wij werkten voor het ministerie en mochten niet voor commerciële partijen werken, de geldstroom was altijd van het ministerie zelf afkomstig.” Maar TNO deed ook opdrachten voor gaswinner NAM. „Dat waren andere afdelingen binnen TNO, dat bijt elkaar niet. Om onze TNO-groep zat een soort Chinese muur.” Ook vanuit het ministerie voelde hij geen druk: „Het ministerie stelde altijd open vragen, ze stuurden nooit op bepaalde antwoorden.” Na de beving van Huizinge in 2012 deed de onafhankelijke toezichthouder Staatstoezicht op de Mijnen (SodM) zelf onderzoek naar de relatie tussen gaswinningen en bevingen in de regio, wat ongebruikelijk was aangezien KNMI en TNO dat daarvoor deden. SodM adviseerde de gaswinning  „zo snel als realistisch mogelijk” te verlagen. Breunese had vragen bij die conclusie: „Aan welke kraan moest dan gedraaid worden en hoe hard? Het was ongericht sturen.”  Toenmalig minister Henk Kamp (Economische Zaken, VVD) besloot na Huizinge eerst veertien onderzoeken in te stellen. Daar kwam veel kritiek op, omdat die onderzoeken een jaar duurden en er tot die tijd in Groningen weinig gebeurde. Breunese toont zich daar begripvol over: „Netto hebben we met die onderzoeken geen tijd verloren, want het leverde veel kennis op.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/30/ook-vragen-over-onafhankelijkheid-van-tno-in-gasdossier-a4140243
2022-08-30||Amazons grote gok op ‘The Lord of the Rings: The Rings of Power’, de duurste serie ooit gemaakt||Hoe vat je de Bijbel samen? Om uit te leggen waar The Lord of the Rings: The Rings of Power over gaat, maakt Benjamin Walker meteen een vergelijking die er niet om liegt. De acteur speelt elfenkoning Gil-galad en heeft daarmee een van de maar liefst 22 grote rollen in de epische fantasyserie gebaseerd op het werk van schrijver J.R.R. Tolkien. Hij probeert het tijdens een videogesprek met journalisten terug te brengen tot de essentie en komt uit op het altijd aanwezige gevecht tussen goed en kwaad. „En wat er nodig is om liefde en goedheid te laten winnen.” Ongecompliceerde thematiek, altijd relevant. Maar verder is eigenlijk alles aan dit project van het Amerikaanse techbedrijf Amazon complex. Kijk alleen al naar het prijskaartje: nooit eerder werd er zo veel geld uitgegeven aan een televisieserie als aan The Rings of Power. Het achtdelige  eerste seizoen heeft naar verluidt 465 miljoen dollar gekost. Dat bedrag kan uitgroeien tot een miljard dollar of meer als de vijf geplande seizoenen van de serie daadwerkelijk gemaakt worden. De duizelingwekkende getallen kwamen naar buiten via documenten van de overheid van Nieuw-Zeeland, het land waar het eerste seizoen is gefilmd. Ze worden niet bevestigd door Amazon. Er staat hoe dan ook veel op het spel. De serie moet meer dan ‘gewoon’ een succes worden voor Amazons streamingdienst Prime Video. De opdracht van oprichter en (inmiddels voormalig) baas Jeff Bezos was een aantal jaar geleden duidelijk: de dienst  moest een hit krijgen van het kaliber Game of Thrones. Daarom werden in 2017 voor 250 miljoen dollar de rechten van The Lord of the Rings gekocht, na een biedingsgevecht met onder meer concurrent Netflix. Amazon staat wel  iets anders in de wedstrijd dan Netflix, omdat een abonnement op Prime gekoppeld is aan de webwinkel van Amazon, de grootste ter wereld. Mensen die een abonnement hebben op series als The Marvelous Mrs. Maisel en The Boys  zullen ook sneller iets kopen bij Amazon, zo is het idee. Wereldwijd hebben  zo’n tweehonderd miljoen mensen een abonnement, The Rings of Power moet nieuwe leden trekken en spijtoptanten naar Prime Video  terugbrengen.  In een tijd waarin ieder mediaconglomeraat een eigen streamingdienst heeft, is het ook belangrijk een eigen ‘franchise’ te hebben. Disney+ heeft Star Wars en Marvel, Netflix Stranger Things en HBO   Game of Thrones. Het idee: opvallen met giga-producties vol herkenbare elementen die al een fanschare hebben. Dat zit in dit geval wel goed; de schaduw van de geliefde en Oscarwinnende Lord of the Rings-filmtrilogie van regisseur Peter Jackson (en in mindere mate zijn latere Hobbit-trilogie) hangt  over deze nieuwe serie. Sommige potentiële kijkers zullen zich afvragen of het nodig is om terug te keren naar Midden-Aarde, waar  Tolkiens boeken zich afspelen. Is dat geen herhaling van zetten? En kan de serie voldoende opvallen nu net een nieuwe, al veelbekeken Game of Thrones-serie (House of the Dragon op HBO Max) gelanceerd is? Is er nog wel ruimte voor groei in een markt die aan het verzadigen lijkt? Marktleider Netflix verloor dit jaar abonnees en zorgde daarmee voor paniekreacties in de entertainmentindustrie en op de aandelenmarkt. Hoe kwam deze serie tot stand? Na de aankoop van de rechten van Tolkien ging schrijvend Hollywood aan de slag met ideeën voor series. Verrassend genoeg kwam een pitch van twee relatief onbekende schrijvers als winnaar uit de bus. Na een lange periode vol geheimzinnigheid is Amazon nu klaar om het resultaat te delen. The Rings of Power wordt geleid door showrunners en schrijvers J.D. Payne en Patrick McKay (allebei begin 40). Dat zij de leiding hebben over zo’n gigantische productie is opmerkelijk: hun cv’s vermelden werk voor regisseur en producent J.J. Abrams, eigen producties kregen ze niet van de grond. Tot nu dan. Het duo koos voor een grootse aanpak en geen hervertelling van de bekende verhalen die al zijn verfilmd door Jackson. The Rings of Power speelt zich af  in een heel andere tijd, duizenden jaren voor de gebeurtenissen uit The Hobbit en The Lord of the Rings. Over dit zogenoemde ‘Tweede Tijdperk’ is minder bekend. De basis ligt in ‘aanhangsels’ die Tolkien schreef bij het boek The Return of the King. Dat gaat over de opkomst van de kwade macht Sauron en het smeden van de magische ringen (De Ringen van Macht) uit de titel. Jackson verwerkte deze historie in een vijf minuten durende proloog van het eerste deel van de trilogie. Payne en McKay hebben een plan om het verhaal in vijf seizoenen te vertellen. Ze hebben het einde al in hun hoofd. Aan het begin van de serie heerst er vrede in  Midden-Aarde. De elf Galadriel heeft echter het gevoel dat de dienaar van de verslagen, kwaadaardige Morgoth stiekem bezig is met het vergaren van macht. De serie vliegt over de landkaart van Midden-Aarde en bezoekt plekken als elfenhoofdstad Lindon, het eiland Númenor en de mijnen van Khazad-dûm. Naast de elfen is er aandacht voor dwergen, mensen, orks en de Hobbit-achtige Harfoots. Het budget spat van elk frame af in de eerste twee afleveringen die de pers vooraf te zien kreeg: de decors zijn prachtig, de effecten imposant en de aankleding zeer gedetailleerd. In het dorp Tirharad ontmoeten Bronwyn en haar geheime liefde Arondir elkaar. Ben Rothstein/Prime Video
 Wie met een cynische blik kijkt, ziet in de dure uitvoering  enkel een machtig bedrijf dat met veel geld een toppositie in het streaminglandschap probeert te claimen. Hoor je de showrunners spreken, dan begrijp je al beter waarom zij deze klus kregen en niet de grotere namen die eveneens aanklopten bij Amazon; hun enthousiasme en gedetailleerde Tolkien-kennis valt op. De commerciële belangen zijn groot, maar Payne en McKay komen oprecht over als Tolkien-nerds die de best mogelijke serie willen maken. „Amazon zet in op ons, terwijl we niet de meest veilige keuze lijken”, zegt McKay in een stuk van   Time. „Ik denk dat dat goed is. Scenario’s zijn te veilig tegenwoordig.” Dat wil niet zeggen dat ze net als Game of Thrones de grenzen opzoeken met grof geweld en seks. De afgelopen jaren sloeg het soms door, aldus  McKay.   „Voor bepaalde series is dat prima, maar het voelt ook meedogenloos.” The Rings of Power zal bewust  minder somber en nihilistisch zijn. Midden-Aarde is eerder een plek van ouderwetse heroïek.          De serie moet iets nieuws brengen, maar ook herkenbare elementen bevatten die een groot publiek aanspreken. Niet voor niets is het eerste seizoen gefilmd in Nieuw-Zeeland, waar Jackson zijn films maakte. De aankleding, toon en muziek doen vertrouwd aan, de componist van de filmreeks is Howard Shore, bekend van het titelnummer van The Lord of the Rings – de rest van die bombastische soundtrack is van Bear McCreary. Enkele bekende personages duiken op in de nieuwe serie, vertolkt door jonge acteurs. Zo is er een jongere, krijgslustige versie van de wijze elf Galadriel. „Ze is heel oud, maar niet zo oud als we haar eerder zagen”, zegt actrice Morfydd Clark aan het begin van de zomer tijdens een videogesprek: in de filmtrilogie werd Galadriel  gespeeld door Cate Blanchett.  Of ze dat als een uitdaging ervaart? „Je kunt het ook omdraaien en zeggen: er is al veel werk gedaan, ik kan daar iets aan toevoegen. Ieders verbeelding en invulling is weer anders.” Ze verbleef bijna twee jaar in Nieuw-Zeeland, oorspronkelijk zouden dat negen maanden zijn. De coronapandemie legde ook de productie van The Rings of Power een tijd stil. „Ik heb het gevoel dat meerdere Nieuw-Zeelandse gezinnen mij hebben geadopteerd. Mijn ouders vonden dat ook  fijn.”   Morfydd Clark als Galadriel.Ben Rothstein/Prime Video Charlie Vickers speelt Halbrand, een nieuw personage dat niet in de boeken van Tolkien voorkomt. „Een uitdaging bij het verfilmen is dat Tolkien een meester was in veel verschillende dingen. Het kan heel duister worden, maar ook heel grappig. Ik hoop dat deze serie al die aspecten bevat. En misschien zal de toon ook wat veranderen naarmate het verhaal vordert.”  Betrokkenen bij de serie spreken over de combinatie van lichte angst en een gevoel van trots. Benjamin Walker wijst erop dat de serie groots  is  en tegelijk oog heeft voor de kleinste details. Hij komt terug op zijn eerdere woorden over goed en kwaad. „Dit is iets wat Tolkien fundamenteel begreep”, zegt hij.  „De prijs van vrijheid is waakzaamheid. En een van de redenen waarom we blijven terugkomen bij zijn werk, is dat die strijd altijd  aan de gang is.”         Een epische vertelling die ook invoelbaar en emotioneel is, en eentje die zelfs de meest kritische Tolkien-fans tevreden moet stellen.   In Business Insider legt  een voormalig medewerker van Amazon Studios het helder uit: „Het is een mislukking als dit niet de bestpresterende serie is die Amazon ooit heeft gemaakt.”   Sommige mensen zullen hoe dan ook boos blijven, bijvoorbeeld omdat de cast een   stuk diverser (meer vrouwen, meer kleur)  zal zijn dan die van de films. Voor internettrollen  hebben de makers geen geduld. „We kunnen allemaal omgaan met   kritiek”, zegt uitvoerend producent  Lindsey Weber in Time. „Voor  racisme is geen plaats.”     
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/30/amazons-grote-gok-op-the-lord-of-the-rings-the-rings-of-power-de-duurste-tv-serie-ooit-gemaakt-a4140242
2022-08-30||Hoe scammers Pauls rekeningen plunderden||Ik heb de vier vrouwen van Paul uitgenodigd om samen de puzzel te leggen. Ze hebben er recht op, om het triestige verhaal te horen. „Wij voelden allemaal dat hij wegvluchtte de laatste tijd”, zegt Ria, die met koffie rondgaat. „Extreem gierig werd hij ook”, voegt Anne toe. „Zijn nieuwe obsessie met krasbiljetten verbaasde mij”, zegt Alessandra, „hij zat ergens op een wolk, ver weg.” „Opa liet mij links liggen”, zegt Billie, „hij beantwoordde mijn appjes niet meer.”  „Hij had je nummer gewist, Billie”, zeg ik.  „Waarom? Was hij kwaad?” vraagt Anne, „maakten we te vaak ruzie?” De vrouwen van Paul lopen over van de vragen. Alessandra’s magere hond kijkt me hongerig aan. „Paul had een soort dubbelleven”, zeg ik. „Het begon met een reeks berichtjes op zijn telefoon met iemand die deed of hij Billie was.”  „Scamming”, zegt Billie, „iemand heeft zich voorgedaan als mij en hij geloofde het.” Online is een blog van Billie over de strijd van haar mama tegen een gokverslaving terug te vinden. Er staan veel foto’s bij, met tags naar Billies mama en opa en oma. De valse Billie diste aan de hand van dat blog een verhaal op over het winnen van de loterij in New York toen ze daar met haar mama op vakantie was.   „Scammers zijn creatief”, zeg ik, „ze koppelen namen aan nummers en Facebookprofielen, ze verzinnen verhalen. Ze vonden Paul, toegewijde opa, klusser, spaargeld want woont in Brasschaat. Als er iemand toehapt, gebruiken ze nog meer informatie en worden ze roekelozer in hun pogingen. Ze hebben Paul steeds verder gedreven.”   „Hij had verstand van IT en techniek”, zucht Ria, „maar hij liet zich zo gemakkelijk in de luren leggen.”  De valse Billie maakte Paul gaandeweg wijs dat ze belastingen moest betalen vooraleer dat prijzengeld uit de VS vrijgegeven werd. De valse Billie schreef dat ze zelf niets afwist van de details en ze verwees hem door naar een behulpzame advocaat. Op zijn telefoon, waar zijn dubbelleven zich steeds verder ontvouwde, zijn telefoongesprekken geregistreerd met een Amerikaans nummer van een burner-telefoon, zo’n wegwerptelefoon. De valse advocaat heeft Paul vermoedelijk stap voor stap zijn geld doen overschrijven. Een aantal telefoontjes later heeft hij hem een tweede hypotheek aangesmeerd en zogenaamd ter verificatie pincodes ontfutseld.  En zo hebben de scammers Pauls rekeningen geplunderd. Opeens begon Paul achterdochtig te worden.  „Jij bent Billie niet”, schreef hij in een laatste bericht. Sinds een maand was hij alle contact verloren met de scammers. Toen begreep hij dat ze er onherroepelijk met al zijn geld vandoor waren.  Billie zit stilletjes te huilen. „Hij moet zo vreselijk eenzaam geweest zijn”, stamelt Alessandra. Ria legt haar armen om haar geschokte dochter. De kabouters op het schilderij zitten er verstijfd bij.  Volgende week: De begrafenis.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de derde aflevering. Meer afleveringen 
				De vrouwen van Paul
			||https://www.nrc.nl//nieuws/2022/08/30/hoe-scammers-pauls-rekeningen-plunderden-2-a4140241
2022-08-30||Ook achterban CDA ontevreden over asielkoers||Tientallen CDA-leden uiten kritiek op de asiel- en migratiekoers van de partij. Dat doen ze in een brief die gericht is aan onder meer politiek leider Wopke Hoekstra en is ondertekend door zo’n zeventig raadsleden, wethouders en bestuurders, meldt het Nederlands Dagblad dinsdag.  In de brief wordt verwezen naar het interview dat Hoekstra onlangs had met het AD. Naast uitspraken over de stikstofplannen, zei hij daarin onder meer dat de migratie „fors” omlaag moet. Daarmee, vinden de ondertekenaars, schuift Hoekstra de verantwoordelijkheid van de problemen af op vluchtelingen. „Het lijkt logisch om de mensen die hier naartoe komen als schuldigen aan te wijzen. (…) Maar het is niet de schuld van de vluchteling dat wij geen bed voor hem of haar kunnen regelen.” De initiatiefnemers van de brief vinden dat de landelijke top van het CDA te weinig luistert naar de achterban. Bij partijcongressen zijn verschillende resoluties aangenomen over thema’s die gaan over vluchtelingen en migratie. „Ondanks dat deze resoluties met grote meerderheden aangenomen werden, hebben we hier heel weinig effect van gezien.” Ook leden van coalitiepartij ChristenUnie schreven onlangs een kritische brief naar hun partijtop vanwege het asielbeleid. De VVD houdt dinsdagavond een ledenvergadering. Het kabinet bereikte eind vorige week een asielakkoord, samen met de provincies, het Veiligheidsberaad en de Vereniging van Nederlandse Gemeenten. Er komt extra geld voor onder meer noodopvang en huisvesting van twintigduizend statushouders, maar de afspraken moeten ook de instroom van asielzoekers beperken en daarmee de overvolle asielzoekerscentra ontlasten. Zo komen alleen statushouders die een woning hebben, in aanmerking voor gezinshereniging. Die afspraak ligt gevoelig bij de achterban van zowel ChristenUnie, D66 als het CDA. Ook het besluit om het aantal vluchtelingen dat Nederland volgens de ‘Turkije-deal’ opneemt te verminderen, valt slecht.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/30/ook-achterban-cda-ontevreden-over-asielkoers-a4140237
2022-08-30||Steeds meer huishoudens noodgedwongen aan een variabel energiecontract||Steeds meer mensen sluiten noodgedwongen een variabel energiecontract af. Dat blijkt uit een dinsdag gepubliceerde analyse van markttoezichthouder Autoriteit Consument & Markt (ACM). Daarmee voelen zij schommelingen op de energiemarkt sneller in hun portemonnee, omdat aanbieders prijsstijgingen- of verlagingen meteen kunnen doorvoeren. In een half jaar steeg het percentage huishoudens met zo’n contract van 50 naar 56 procent; dat komt neer op circa 400.000 extra huishoudens. In veel gevallen laten huishoudens niet vrijwillig hun vaste energiecontract los. Bij zo’n contract betaalt de consument een vast termijnbedrag, waarna jaarlijks het onder- of oververbruik wordt verrekend. Volgens ACM voelen aanbieders steeds minder voor die constructie. De energieprijzen fluctueren door de onrust op de energiemarkt zodanig dat het te riskant is om voor langere tijd inkoopprijzen vast te leggen. Huishoudens die uit hun vaste energiecontract lopen, moeten daardoor noodgedwongen overstappen op variabele tarieven. De fluctuerende gasprijzen zijn in heel Europa reden tot zorg. Om de prijsstijgingen te compenseren maakte het kabinet tot nu toe zo’n zeven miljard euro vrij, onder meer besteed aan verlaging van de btw op gas en stroom. Mede om kosten te besparen probeert een deel van de Nederlanders zijn gasverbruik te dempen. Dat is het afgelopen half jaar gelukt: in de eerste zes maanden van 2022 werd een kwart minder gas verbruikt in Nederland dan het eerste halfjaar van 2021, aldus het CBS dinsdag. ||https://www.nrc.nl//nieuws/2022/08/30/steeds-meer-huishoudens-noodgedwongen-aan-een-variabel-energiecontract-a4140236
2022-08-30||Brand bij toekomstig asielhotel Albergen blijkt aangestoken||De brand op het terrein van het toekomstige asielhotel in Albergen blijkt aangestoken. Dat bevestigt de politie Oost-Nederland dinsdag aan NRC na berichtgeving van RTV Oost. De politie concludeert na onderzoek dat er sprake is van brandstichting. Er is nog niemand aangehouden.  De brand bij Landhotel ’t Elshuys werd in het Overijsselse Albergen maandagochtend om 06.15 uur geconstateerd, en woedde niet in hotel zelf maar daarbuiten. Niemand raakte gewond. Een politiewoordvoerder zegt tegen RTV Oost dat een bosschage naast het hotel in brand stond.  De afgelopen weken is er veel ophef omtrent dit hotel. Staatssecretaris Eric van der Burg (Asiel en Migratie, VVD) maakte twee weken geleden bekend dat hij het Centraal Orgaan opvang asielzoekers (COA) zonder toestemming van de gemeente Tubbergen de opdracht had gegeven het hotel te kopen. Het doel is om daar driehonderd asielzoekers op te vangen, wat onder inwoners van Albergen tot protest heeft geleid. De eigenaar wilde de verkoop van het hotel naderhand terugdraaien, maar de rechter heeft geoordeeld dat deze door mag gaan. ||https://www.nrc.nl//nieuws/2022/08/30/brand-bij-toekomstig-asielhotel-albergen-blijkt-aangestoken-a4140233
2022-08-30||‘Decision to Leave’: sensuele dans van politieagent en femme fatale||De stijlvolle pakken van politie-inspecteur Hae-jun worden speciaal voor hem vervaardigd, met zes zakken in zijn broek en twaalf in zijn jas. Alles wat daar in zit, van oogdruppels tot handcrème, heeft zo zijn vaste plek. Het tekent zijn karakter: de rustige Hae-jun is georganiseerd, op alles voorbereid en rationeel. Toch raakt Hae-jun ontregeld als hij voor het eerst Seo-rae ziet, een Chinese vrouw die verdacht wordt van de moord op haar man. Die ontregeling komt niet doordat zij onaangedaan lijkt door zijn dood, maar eerder doordat hij in een oogwenk een zielsverwant herkent. De scènes waarin hij Seo-rae ondervraagt, leveren memorabele momenten op, zoals de luxe lunch met sushi waarop hij haar trakteert. Als beiden daarna opruimen, zien we de automatismen die bij een al jaren getrouwd stel horen: ze stapelen de doosjes keurig op elkaar, zij neemt het papieren zakdoekje van hem over, maakt haar helft van de tafel schoon en gooit vervolgens het propje feilloos in de tas die hij openhoudt.  Decision to Leave is een film van Park Chan-wook, wiens doorbraak Oldboy (2003) afgelopen week opnieuw werd uitgebracht. Was Oldboy een woeste film, Decision to Leave is een ingehouden drama dat een melancholiek liefdesverhaal in de vorm van een detective giet. De sensuele film heeft een ingenieuze plot en twee helften die elkaar min of meer spiegelen – spiegels vormen ook een visueel motief.  Maar meer nog dan een misdaadfilm is het een verhaal van twee intelligente, ongelukkige mensen die à la de privédetective en de femme fatale in de klassieke film noir als een blok voor elkaar vallen. Met het verschil dat hun passie geen vlam vat maar intens smeult. Dat levert prachtige scènes op waarin inspecteur en verdachte elkaar heimelijk observeren, stiekem begluren en af en toe terloops aanraken. De meest erotische scène is die waarin de aan slapeloosheid lijdende Hae-jun door Seo-rae in slaap wordt gefluisterd middels een intieme ademhalingstechniek. De thematiek van kijken en bekeken worden geeft Park nader vorm door  ogen door zijn onvoorspelbare film te strooien. Rondkruipende mieren in het oog van Seo-rae’s vermoorde man, een prachtig point of view-shot vanuit het oog van een dode vis op een marktkraam. Het is een film die vooral opvalt door zijn precieze mise-en-scène, met fraaie beeldcomposities en vernuftige stilistische invallen. Het romantische Decision to Leave, dat steeds weemoediger van toon wordt, gaat over de prijs die je moet betalen voor obsessie in liefde én werk, maar kraakt ook wat noten over de positie van Chinese immigranten in Zuid-Korea. Neo noir Decision to Leave  Regie: Park Chan-wook. Met: Park Hae-il, Tang Wei, Lee Jung-hyun. Lengte: 138 min. 
●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/30/decision-to-leave-sensuele-dans-van-agent-en-femme-fatale-a4140240
2022-08-30||Park Chan-wook: ‘Ik had voor ‘Decision to Leave’ geen seks en geweld nodig’||De betoverend mooie visuele stijl is gebleven. Ook de voorliefde voor duistere misdaadverhalen met een sterke emotionele onderstroom is er nog. Maar de nieuwe film van de Koreaanse meester Park Chan-wook valt op door het ontbreken van expliciete seks- en geweldsscènes.  De regisseur van  eigentijdse klassiekers als Oldboy (2003), Sympathy for Lady Vengeance (2005) en The Handmaiden (2016) was natuurlijk altijd al méér dan de meest extreme taferelen in zijn films. Maar zulke scènes waren wel uitgegroeid tot zijn handelsmerk. In Decision to Leave – waarvoor Park in mei de prijs voor beste regisseur kreeg in Cannes – kiest hij nu voor een meer ingetogen aanpak.   De film is een weemoedige, labyrintische film noir waarin de aan slapeloosheid lijdende rechercheur Hae-jun (Park Hae-il) verliefd wordt op een verdachte in een moordonderzoek: Seo-rae (Tang Wei), die mogelijk een kwalijke rol speelde bij de dood van haar echtgenoot. Expliciete scènes had dit verhaal niet nodig, vertelt regisseur Park tijdens het filmfestival van Cannes. Maar dat kan bij zijn volgende film weer heel anders zijn, zo laat hij alvast weten. Park: „Deze film is anders dan mijn eerdere films. Maar dat betekent niet dat ik afstand zou willen nemen van mijn vroegere werk. In Decision to Leave richt ik me op de kleinste nuances, de kleinste veranderingen in menselijke emoties. Daarom heb ik alle andere elementen geëlimineerd, die misschien een obstakel zouden kunnen vormen voor de toeschouwers om mee te gaan op die reis naar het menselijke hart. Dat was voor deze film noodzakelijk. Maar het kan best zijn dat ik voor mijn volgende film juist nog méér seks en geweld wil laten zien.” De rechercheur in de film, Hae-jun, is een perfectionist en een estheet; zeer precies en zorgvuldig in zijn kleding en het voedsel dat hij eet. Het personage valt zo perfect samen met de stijl van de film. De man is ook een workaholic, die niet kan slapen en vrijwel altijd aan het werk is. Een zelfportret? Park bestrijdt dat. „Er zit niets van mezelf in de film, wellicht op één element na. Ik heb zelf ook een tijd geleden aan slapeloosheid. Het medische apparaat dat de detective in de film krijgt om tijdens zijn slaap beter te kunnen ademen heb ik zelf ook een tijd gebruikt.” Persoonlijke expressie staat niet hoog op Parks prioriteitenlijst als filmregisseur. „Ik maak mijn films voor een breed publiek. Ik hoop dat een breed publiek komt kijken, en dat de film vervolgens bij het publiek in de smaak valt. Ik maak geen films om mijn eigen gevoelens te kunnen uitdrukken of iets dergelijks. Dat is nooit mijn doel. Films maken is gewoon heel kostbaar, al werk ik niet met de budgetten van grote blockbusters.  Als de film geen succes heeft, komt er misschien geen volgende film meer. Dat kan ik niet negeren. Ik moet nadenken over de commerciële kant van films maken.” Park liet zich voor Decision to Leave niet in de eerste plaats inspireren door andere thrillers, maar vooral door de romantische klassieker Brief Encounter (1945) van David Lean. „Die film vormt voor mij een hoogtepunt, als het gaat om een zo elegant mogelijk verteld liefdesdrama vol onderhuids verlangen.  Toch begrijp ik wel dat soms de vergelijking wordt gemaakt van mijn film met Vertigo van Hitchcock. Ik was daar niet op uit. Maar Hitchcock is voor mijn ontwikkeling zo belangrijk geweest, zelfs nog voordat ik zelf films begon te maken. Dan sluipen de verwijzingen wellicht op een natuurlijke manier in de film. Dat is ook beter. Als ik een expliciete hommage had willen brengen aan zo’n grote film als Vertigo, zou ik vermoedelijk niet helemaal de juiste toon hebben weten te treffen.’’ Park speelde een belangrijke rol als voorloper bij de internationale doorbraak van de Koreaanse cinema, die onder meer leidde tot een Oscar voor beste film voor Parasite (2019) van zijn jongere landgenoot  Bong Joon-ho. Park: „Koreaanse film onderscheidt zich denk ik vooral met goede genrefilms. Maar dat zijn genrefilms die zich niet te veel door een genre laten beperken. In een Koreaanse misdaadfilm kunnen opeens elementen van horror opduiken. Een spannende thriller kan plotseling een heel komische en ironische scène bevatten of juist eindigen met een heel emotioneel slot. Genrefilms kunnen licht laten schijnen op maatschappelijke kwesties. Genre hoeft de filmmaker helemaal niet te beperken. Koreaanse cinema onderscheidt zich vooral met een ruime opvatting van genre.” Dat geldt ook weer voor Decision to Leave, dat voor de helft bestaat uit een  misdaadfilm en voor de andere helft uit een romantisch melodrama. „Fifty-fifty? Ik zou zeggen dat de film voor 100 procent bestaat uit een misdaadthriller en voor 100 procent een liefdesverhaal is. Dat zeg ik echt niet om flauw te doen. De film is bedoeld als een amalgaam: vanuit de ene invalshoek zie je een thriller, vanuit de andere invalshoek zie je een liefdesverhaal. Maar als ik echt met het pistool op de borst gedwongen zou zijn om te kiezen, dan kies ik voor het liefdesverhaal.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/30/park-chan-wook-ik-had-voor-decision-to-leave-geen-seks-en-geweld-nodig-a4140239
2022-08-30||Op barokke wraakfilm ‘Oldboy’ volgde de Koreaanse golf||Naast Decision to Leave is de mondiale doorbraakhit Oldboy van de Koreaanse cineast Park Chan-wook uit 2003 heruitgebracht in de bioscoop. Een barokke wraakfilm vol schuld,  incest en extreem geweld over drinkebroer Oh Dae-su, die 15 jaar in eenzame opsluiting zit zonder de reden te kennen. Wanneer hij getergd vrijkomt, blijkt zijn kwelgeest nog lang niet klaar met hem.  De brille van Oldboy was onmiskenbaar. De dynamiek, de groezelige stijl  van schaduw, groen en rood, de bizarre, operateske plot, de originele, bloedige shockefffecten. Oh Dae-su die een levende octopus opkauwt bij wijze van extreme sannakji, Korea’s populaire borrelhap. De eindeloze  vechtpartij in een smalle gang met een hamer en tientallen zware jongens. Tanden trekken met een nijptang. Spijker in het oor. Tongpuntje tussen de schaar. Oldboy was de schandaalsensatie van het filmfestival van Cannes; juryvoorzitter Quentin Tarantino sleepte een Grand Prix – tweede prijs – voor Park Chan-wook uit het vuur. Aan het smaakvolle deel van de filmpers was het niet besteed. The New York Times zag een „goede maar triviale genrefilm”: „Mr. Park is een soort virtuoos, maar so what?” Azijnkanon Rex Reed van The Observer repte van „rioolwater in een cocktailshaker”. „Wat anders kan je verwachten van een natie die opgroeit met kimchi, een mix van rauwe knoflook en kool, begraven tot het verrot?” Een cultureel weinig sensitieve opmerking, maar achter de shocks Oldboy gaapt niet louter leegte, zoals het toen actuele filmgenre martelporno. Vele virtuoze films later weten wij dat Park Chan-wook een moderne Hitchcock met een hang naar troebele erotische obsessies en vergezochte scripts is. Niet langer belijdend katholiek, maar met zonde, schuld en loutering via lijden als rode draad.  Zijn doorbraak was in 2003 onderdeel van een bredere ‘Koreaanse Golf’ die in de jaren nul Azië en in de jaren tien de wereld overspoelde. Zuid-Korea, economisch gearriveerd met wereldmerken als Samsung, LG en Hyundai, werd ook cultureel een geduchte rivaal van Japan: naast J-pop kwam K-pop, naast J-horror kwam K-horror. Was Zuid-Korea bij cinefielen al in trek als bakermat van cult  – Asia Extreme! – en de meditatieve gruwelen van Kim Ki-duk, 2003 was een kantelpunt.  Bong Joon-ho (Parasite) maakte furore met moordmysterie Memories of Murder,  Kim Jee-woon met A Tale of Two Sisters, Lee Chan-dong met Oasis.  Zuid-Korea werd het land van de excessieve, verknipte cinema. De golf is nog gaande: zie de recente Oscarwinst van Parasite, Netflixfenomeen Squid Game, de boyband BTS. En kimchi, dat vind je nu in elke supermarkt. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/30/op-barokke-wraakfilm-oldboy-volgde-de-koreaanse-golf-a4140238
2022-08-30||Nieuwe films in week 35: ‘The Princess’, ‘Fall’, ‘Orphan: First Kill’||The Princess Regie: Ed Perkins. Lengte: 109 min. 
●●●●● Afgelopen week besproken: een bekend verhaal fascinerend herverteld: Diana Spencers geschiedenis, van ‘sprookjeshuwelijk’ tot tragische dood in Parijs. Fall Regie: Scott Mann. Lengte: 107 min. Strandden eerder in 47 Meters Down  twee vriendinnen in een haaienkooi op de zeebodem, ditmaal zitten twee vriendinnen vast op de top van een 600 meter hoge, vrij matig onderhouden tv-toren in de woestijn.  Orphan: First Kill Regie: Brent Bell, 98 min. Prequel van horrorfilm Orphan, over sinister adoptiemeisje Esther dat nu  uit een gesticht in Estland ontsnapt om zich in de Verenigde Staten voor te doen als verloren dochter van een welgesteld gezin. Waarop een duel met haar pleegmoeder volgt. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/30/nieuwe-films-in-week-35-the-princess-fall-orphan-first-kill-a4140235
2022-08-30||Literair festival Read My World zoekt ‘gewone’ verhalen die het perspectief doen kantelen||Donderdag begint in de Amsterdamse Tolhuistuin de tiende editie van literair festival Read My World (RMW). Terwijl de voorbereidingen nog in volle gang zijn, begint oprichter en creatief directeur Willemijn Lamp (45) direct met verontschuldigingen. Het festival draait niet om haar, ze heeft een geweldig team. En toch begon het wel met haar, toen ze in 2010 tijdens een bezoek aan Ramallah door de Palestijnse dichteres Asmaa Azaizeh aan het denken werd gezet. „Ze vertelde me dat wij in het Westen steeds hetzelfde beeld reproduceren van Palestijnen en ik dacht: wat voor deuren zouden er opengaan als zij carte blanche zou krijgen en we de wereld door haar ogen zouden zien? Van daaruit is het idee ontstaan voor een festival, waarin we op zoek wilden gaan naar mensen die uitgesproken en bekend zijn in de eigen gemeenschap en niet de mensen die al in het Westen bekend zijn.” Om die mensen te vinden, besloot ze met plaatselijke curatoren te werken en ieder jaar aandacht te geven aan een andere regio in de wereld. In de eerste editie van 2013, nadat de Arabische regio was opgeschud door massale demonstraties, stonden  Palestina en Egypte centraal. Latere jaren bleken al net zo goed getimed: in 2017 stond, te midden van de Black Lives Matter-protesten, zwarte Amerikaanse schrijvers centraal en in 2018 het politiek onrustige Turkije. Willemijn noemt de rake tijdgevoel een combinatie van „feeling en alertheid”. Ik geloof in de kracht van persoonlijke verhalen, of die nu in fictie, poëzie of in een andere vorm gegoten zijn Ze wordt gedreven door nieuwsgierigheid en de overtuiging dat meerstemmigheid een sleutel kan zijn voor een rechtvaardiger wereld, vertelt ze. „Ik geloof echt dat als je ziet waar de historische ongelijkheid en problemen vandaan komen, dat je dan ook bereid bent ze te corrigeren. En ik geloof in de kracht van persoonlijke verhalen, of die nu in fictie, poëzie of in een andere vorm gegoten zijn.”  Lamp hoorde iedere keer weer zo veel nieuwe verhalen die ze nooit in de kranten zag staan en ze vroeg zich af waarom er voor sommige landen alleen interesse is als er iets gruwelijks gebeurt of als het verhaal de eigen vooroordelen bevestigt. Zij wil met het festival juist op zoek naar de ‘gewone’, maar ook onzichtbare verhalen die helpen om het eigen perspectief te kantelen. Het doel is om gesprekken op gang te brengen, ontmoetingen te faciliteren en maatschappelijke onderwerpen bespreekbaar te maken. Dat leidt in de praktijk, bij gesprekken tussen deelnemers uit verschillende landen, soms tot gedeelde ontroering of wrijving.  Inmiddels organiseert Read My World naast het festival het hele jaar door workshops, programma’s en literaire producties. Voor dit jubileumjaar zijn er tien internationale gasten uit voorgaande edities uitgenodigd. De selectie maken noemt ze een „hell of a job”, want de keus was uit ‘negentig fantastische mensen’. Onder anderen de schrijvers Omar Musa uit Australië, Karin Karakasli uit Turkije, Vladimir Lucien uit St. Lucia, Maurice Carlos Ruffin uit de Verenigde Staten en Asmaa Azaizeh uit Palestina zullen hun opwachting maken. Vooruitblikkend hoopt ze dat mensen geraakt zullen worden en daarbij denkt ze niet alleen aan het publiek, maar zeker ook de schrijvers die hier „nieuwe ontmoetingen zullen opdoen, nieuw werk zullen leren kennen en thema’s verder zullen uitdiepen.” Het lijkt allemaal wat zwaar, geeft ze toe, „maar het is ook gewoon een feestje, een plek om gevoed te worden en geïnspireerd te raken. Er is zoveel te onderzoeken en leren.”   Het mooiste vindt ze het als mensen moeite doen, als ze bereid zijn om te luisteren, de ander te begrijpen en van de gebaande paden durven af te wijken. „Dat klinkt kumbaya, maar moeite doen kan heel plezierig zijn, heel lonend.” Vanwege het 10 jarig jubileum heeft het festival geen regio als thema, maar een motto: ‘Joy & Sorrow’, een regel uit een gedicht van Khalil Gibran. Die titel vat het festival goed samen, vindt ze. Het gaat op RMW niet alleen om de zware onderwerpen, maar ook om het vieren van geluk, legt ze uit. „Als je alleen sorrow hebt, ga je voorbij aan de veerkracht van mensen om dwars door alles heen plezier en een mooi leven te hebben. Het gaat erom dat er veel is om tégen maar ook vóór te vechten.”||https://www.nrc.nl//nieuws/2022/08/30/literair-festival-read-my-world-zoekt-wereldwijd-gewone-verhalen-die-het-perspectief-doen-kantelen-a4140234
2022-08-30||Betoverende elegie voor een Zwitserse boerenknecht||In een afgelegen Zwitsers dal valt alleenstaande moeder Anna op landarbeider Marco, een stille, trage en tedere loebas en een buitenstaander van het ‘Flachland’. Zij is postbode en ’s avonds barvrouw in de dorpskroeg,  Marco lijkt een ideale invalvader voor dochtertje Julia.  Ze trouwen, maar dan blijkt Marco te lijden aan een hersentumor die volgens de neuroloog zijn impulscontrole en karakter zal aantasten. Drii Winter werd opgenomen in een hoog, smal en steil dal waar het gras noodgedwongen nog met de zeis wordt gesneden. Veel rollen zijn voor echte bergbewoners, hoofdrolspeler Simon Wisler is een veehouder die regisseur Michael Koch ontdekte op een locaal worsteltoernooi. De film asemt een documentair soort authenticiteit. Marco’s Werdegang volgt de seizoenen, we vergapen ons aan kristalheldere natuurbeelden en verbluffende shots van hooibalen die door de mist aan kabels uit alpenweiden naar beneden zoeven. Al staat ook hier de tijd niet stil: zo is er een opname van een derderangs Bollywoodfilm op een gletscher.   Bij wijze van stilistisch contrapunt kondigt een Alpenkoor als in een Griekse tragedie ontwikkelingen meerstemmig aan. Dat vrij modieus trucje past wonderwel in Drii Winter, dat geen Griekse tragedie is waar ambities en intenties heroïsch botsen, met grotesk resultaat. Eerder het tegendeel: een berustende meditatie over leven en dood dat de natuur zijn beloop gunt. Regisseur Koch vermoedt dat leven tussen bergmassieven onder dreiging van modderstromen en sneeuwlawines een meer intieme, bescheiden als fatalistische relatie met de natuur bevordert. Deze zwijgzame Alpenbewoners lijken hun lot kalmer te aanvaarden dan vlaklanders, misleid door de schijn van veiligheid en controle. Drii Winter is een betoverende, troostrijke én leerzame elegie die doet inzien dat de schoonheid van het leven zich niet alleen bij de geboorte openbaart maar ook als de dood nadert.  Drama Drii Winter Regie: Michael Koch. Met:  Simon Wisler, Michèle Brand, Daniela Barmettler, Elin Zgraggen. Lengte: 136 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/30/betoverende-elegie-voor-een-zwitserse-boerenknecht-a4140232
2022-08-30||Tame Impala trakteert op een twee uur durende trip (die nog wel even nazindert)||Vooraf klinkt een waarschuwing: vanaf een enorm scherm heet een vrouw in een witte jas alle bezoekers van de uitverkochte Afas Live welkom bij The Slow Rush-tour van Tame Impala. Maar terwijl de onderzoekster de werking van de zogeheten experimentele ‘time therapy treatment’ probeert uit te leggen, begint het beeld te vertragen en te beven. „Let op”, weet ze nog net uit te brengen, vlak voordat ze verandert in een stotterend monster dat afbrokkelt en in roze en paarse pixels uiteenvalt: „Het effect kan 48 uur duren, maar dat is niets om je zorrrgen overrrr te maaa…ke…nnn…” Het zijn ware woorden, want de twee uur durende trip die volgt, zal inderdaad nog wel een paar dagen nazinderen. Tame Impala staat als zeskoppige band op het podium, maar is eigenlijk een eenmansproject van de Australische wonderboy Kevin Parker (36). De psychedelica-soundtracks die de zanger-gitarist-bassist-toetsenist-drummer-en-bovenal-geniaal-audiofiel in elkaar knutselt, klinken niet alleen alsof hij als kleuter in een ketel met Grateful Dead, Pink Floyd en The 13th Floor Elevators is getuimeld, maar sindsdien ook stiekem van alle woestijncactussen heeft lopen snoepen. Toch zijn de vier albums die Parker in twaalf jaar uitbracht allesbehalve retro, maar juist futuristisch. De mooiste regel uit de hit ‘Elephant’ – een shuffelende stoomwals van ronkende gitaren – zou een passende metafoor voor zijn muzikale ontwikkeling kunnen zijn: „He pulled the mirrors off his Cadillac ’cause he doesn’t like it looking like he looks back.” Precies zo is Parker plankgas weggescheurd van de traditionele psychedelische rock en steeds dichter bij elektronica en dance uitgekomen. Steeds meer zijn loeiende gitaren verdrongen door suizende synthesizers en pulserende beats. Van zijn stem metselt hij verschillende lagen zang die hij met vocoders en fazers vervormt tot een soort koor van marsmannetjes overblijft. En wonder boven wonder levert dat zeer aanstekelijke, dansbare popnummers op. Eenzaam in de studio mag Parker dan een oppergod zijn, op het podium is hij een schuchtere knul die soms onwennig rondschuifelt, nonchalant met een plastic beker in de hand de donkerbruine haren uit zijn ogen wrijft en beleefd een fan bedankt die hem een shirt met de tekst ‘You look peachy’ toewerpt. De toeschouwer bij wie hij haastig de tekst van zijn monsterhit ‘Let It Happen’ op de arm heeft gekalkt raadt hij zelfs nadrukkelijk aan er géén tattoo van te laten maken: „Dat wordt niet mooi.” Maar aandoenlijke antiheld of niet: het boeit allemaal niets. De muziek doet haar werk en het spetterende bombardement aan flitsende lasers en hallucinerende beelden (knipperende ogen, lava-landschappen, langsrazende wolken, uit elkaar spattende golven) en een zwevende lichtcirkel (die aanvankelijk als gouden aureool boven de band hangt, maar al snel vlak langs de muzikanten scheert) maakt de collectieve hypnose onontkoombaar. Nu alleen nog wakker worden. Rock Tame Impala Gehoord: 29/8, AFAS Live, Amsterdam. Herhaling: 30/8 en 31/8, aldaar (uitverkocht). 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/30/tame-impala-trakteert-op-een-twee-uur-durende-trip-die-nog-wel-even-nazindert-a4140231
2022-08-30||Film over mentale erfenis van de Holocaust is verbluffend||Ben je net bekend met de Oscargenomineerde   Netflix-film Pieces of a Woman (2020), moet Filmmuseum Eye je nieuwste film weer van de vergetelheid redden in zijn Previously Unreleased-programma voor onuitgebrachte films. Net als veel van hun werk is Evolution van het Hongaarse echtpaar Kornél Mundruczó (regie) en Kata Wéber (scenario) gebaseerd op een toneelstuk, en net als Pieces of a Woman bevat dat persoonlijke elementen. Na verlies van een kind grijpen zij in Evolution terug op intergenerationeel trauma van Holocaust-overlevers en hedendaags antisemitisme.  Het is een verbluffende film. Indringend. Verontrustend. Al dat soort grote woorden schieten tekort om het eerste deel van deze losvaste trilogie te beschrijven, dat inzoomt op de levens van moeder Eva, dochter Lena en kleinzoon Jonas. Het is bijna een abstracte performance, een dans. Drie mannen schrobben een ondergrondse ruimte die later een gaskamer blijkt te zijn. Zijn het SS’ers of leden van een Sonderkommando? Zijn zij mythische schimmen in een danteske hel die tot het einde der tijden poetsen en boenen zonder ooit iets weg te kunnen wassen? Ze vinden een pluk haar in de scheuren in de muur. En nog een. De strengen worden steeds langer, worden wurgkoorden, navelstrengen. Dan horen zij het gehuil van een kind. Hoe beklemmend stil die eerste twintig minuten zijn, zo vol woorden is de flashforward naar het heden die volgt. Het kind heeft het gehaald, ze heeft het communisme in Boedapest doorleefd. Na Hitler kwam Stalin, en nu is haar dochter Lena op bezoek om haar geboortecertificaat op te halen. Ze woont in Berlijn, ook al zo’n beladen stad, waar haar zoon Jonas (in het laatste deel) te maken krijgt met nieuw antisemitisme. Moeder Eva is net ontwaakt uit haar elfde nachtmerrie van die nacht en trakteert haar dochter op een onbehaaglijke woordenstroom die net zo rond de personages cirkelt als de camera – een stijlvast element van Mundruczó’s films.  Er gaat iets claustrofobisch uit van al dat wervelen. De tijd stroomt niet, de tijd is (in de film een letterlijke) stortvloed van water die gewelddadig uitwist. Er is geen rustpunt, geen centrum; alles vliedt uit het midden weg. Voelend filmen dat een andere betekenis geeft aan het woord ‘evolutie’ uit de titel: niet alleen een ontwikkeling, ook een ontrollen, een ontvouwen, zoals herinneringen uit de plooien van de tijd tevoorschijn komen. Er is geen vergeten, maar misschien wel een heel klein beetje hoop aan het einde. Drama Evolution Regie: Kornél Mundruczó. Met: Lili Monori, Annamária Láng, Goya Rego. Lengte: 97 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/30/film-over-mentale-erfenis-van-de-holocaust-is-verbluffend-a4140230
2022-08-30||Hunkerende homo’s achter het IJzeren Gordijn||De toenmalige Russische president Jeltsin maakte in 1993 een einde aan artikel 121 van de Sovjet-wet. Tot dat moment konden mannen die in zijn land seks met elkaar hadden, worden veroordeeld tot vijf jaar cel of een enkeltje Siberië. Ondanks die dreiging negeerden de Russische soldaat Sergej (Tom Prior) en piloot Roman (Oleg Zagorodnil), beide in 1977 gestationeerd op een Russische basis in Estland, hun gevoelens voor elkaar niet. Achter de rug van de alom aanwezige KGB probeerden zij toch iets van een relatie op te bouwen. Het meeslepende Firebird is gebaseerd op de memoires van acteur Sergej Fetisov (1952-2017), die zijn jeugdliefde wilde eren. De film is een intrigerende, maar ook deprimerende blik in het leven van gay mannen achter het IJzeren Gordijn, waar passie alleen in het geniep kon worden geconsumeerd. De titel verwijst naar het ballet van Stravinsky, waarmee Roman zijn heimelijke minnaar kennis laat maken: over een prins die het kwaad moet overwinnen om zijn grote liefde definitief in de armen te sluiten.  De Estse regisseur Peeter Rebane, die zijn sporen verdiende met clips voor onder meer Pet Shop Boys en Robbie Williams, kleurt met zijn indringende epos nergens buiten de lijntjes. Veel scènes waarin de twee mannen nét niet betrapt worden tijdens hun gefoezel in de donkere hoekjes van de basis kennen dezelfde structuur. En Rebane lijkt in zijn plotopbouw soms te trouw te hebben willen blijven aan het originele verhaal. Maar tegelijkertijd is het prima verzorgde en goed geacteerde drama ook zonder cinematografische of plottechnische verrassingen meeslepend en urgent genoeg. Vooral de lastig te consumeren hunkering tussen de twee hoofdrolspelers overtuigt elke seconde. Artikel 121 bestaat niet meer in Rusland,  nieuwe wetten tegen ‘homopropaganda’ wel: de première van Firebird op het Moscow International Filmfestival leidde vorige jaar tot felle protesten van conservatieven. Drama Firebird Regie: Peeter Rebane. Met: Tom Prior, Oleg Zagorodnii, Diana Pozjarskaja. Lengte: 107 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/30/hunkerende-homos-achter-het-ijzeren-gordijn-a4140229
2022-08-30||KNMI-afdelingshoofd ontkent naar de mond praten van de minister||Dinsdag vuurde de enquêtecommissie meteen kritische vragen af op de eerste gehoorde van de dag: Bernard Dost van het KNMI, dat de aardbevingen in Nederland onderzoekt. Hij was afdelingshoofd seismologie tijdens de beving in Huizinge (2012), de zwaarste ooit.  Zijn voorganger bij het KNMI, Hein Haak, zei recentelijk tegen de NOS dat het KNMI onderzoeken zo opschreef dat een minister er niet mee in de problemen zou komen. Dost, verantwoordelijk voor het onderzoek tussen 2006 en 2014, ontkent het naar de mond praten van de minister. „Het is niet aan de orde geweest in de tijd dat ik verantwoordelijk was”, zei Dost dinsdag in Den Haag. „Ik heb persoonlijk nooit de druk gevoeld om een of ander onderzoek niet te doen of resultaat te verbergen.” De mensen die door de parlementaire enquêtecommissie worden gehoord doen dat onder ede, wat betekent dat ze strafrechtelijk kunnen worden vervolgd als ze niet de waarheid spreken. Hein Haak is nog niet gehoord door de enquêtecommissie.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/30/knmi-afdelingshoofd-ontkent-naar-de-mond-praten-van-de-minister-a4140227
2022-08-30||Philips breidt terugroepactie beademingsapparaten uit||Philips roept nog eens 1.700 beademingsapparaten terug omdat deze mogelijk verontreinigd plastic bevatten, zegt een woordvoerder van het bedrijf dinsdag na berichtgeving van het Amerikaanse toezichthouder Food and Drug Administration (FDA). Philips breidt hiermee de eerdere terugroepactie van de 43 zogeheten Bipap-apparaten uit naar 1.700. Uit Nederland worden geen verkeerd geproduceerde Bipap-apparaten teruggehaald, omdat deze hier volgens de woordvoerder niet geleverd zijn.  Vorig jaar april werd in 43 beademingsapparaten die de fabriek al hadden verlaten verontreinigd plastic in de motor geconstateerd. De 43 apparaten werden in juni al teruggeroepen, maar Philips wil uit voorzorg nu in totaal 1.700 apparaten terughalen. Deze hebben mogelijk een verkeerde motor, waarin chemische stoffen vrij kunnen komen. Dit kan leiden tot gezondheidsklachten als duizeligheid en misselijkheid, maar kan volgens de FDA ook giftige of kankerverwekkende effecten hebben. Het plastic kan er daarnaast voor zorgen dat het apparaat plotseling stopt te werken. Tot op heden zijn bij de FDA geen gevallen van overlijden of ernstige gezondheidsschade bekend.  Philips heeft al langere tijd problemen met de veiligheid van beademingsapparaten. Het bedrijf is vanwege mogelijke gezondheidsrisico’s bezig met het vervangen van vijf miljoen slaapapneu-apparaten. Hierover spreekt het bedrijf over een schikking met het Amerikaanse Openbaar Miniserie, zo werd bij de presentatie van de teleurstellende halfjaarcijfers bekend. De Bipap-apparaten behoorden al tot de selectie van deze gigantische operatie in meer dan honderd landen. Maar de risico’s die deze specifieke apparaten met zich meebrengen zijn nu uitgebreid. Niet alleen kan het zijn dat het polyester-polyurethaanschuim kapot gaat, er kan ook een verkeerde motor zijn geplaatst.  De affaire met de beademingsapparaten is de grootste van een reeks aan kwesties waar het zorgtechnologiebedrijf momenteel mee worstelt. Inflatie en leveringsproblemen door corona-lockdowns in China zorgen voor kostenstijgingen en vertraagde productie. Topman Frans van Houten maakte onlangs bekend vervroegd terug te treden. De beurswaarde van Philips is intussen flink teruggelopen; het bedrijf  zag zo’n 20 miljard euro aan beurswaarde verdampen.||https://www.nrc.nl//nieuws/2022/08/30/philips-breidt-terugroepactie-beademingsapparaten-uit-na-amerikaanse-waarschuwing-a4140226
2022-08-30||Man, vrouw, kneus of queer, ieder een eigen coach en competitie||Het idee is best geinig. Kies de twee állerslechtste voetbalteams van Nederland, amateurploegen  die uitblinken in de derde helft, met verdedigers die beter bieren dan koppen en spitsen die voornamelijk balcontrole hebben over bitterballen. Zet daar twee voormalige topvoetballers op als coach die ze balgevoel, spelinzicht en, nou ja, voetballen leert en laat ze daarna een potje tegen elkaar spelen. Weekendvoetballers en vriendenteams aan de onderkant van de competitie zullen zich vast herkennen in de amateurs van RKSV Saasveldia 6 en  VV Riel 4 die het tegen elkaar op zullen nemen in  Scoren in de kelderklasse. Het voelt een beetje zoals in de successerie All Stars; mannen onder mekaar, dik en dun, veel lol, weinig goals.  De toegewezen coaches zijn oud-voetballers Andy van der Meijde en Wesley Sneijder. Op de maandagavond zijn ze eerst samen analist bij het nieuwe voetbalprogramma Veronica offside, direct daarna zijn ze te zien als een soort nieuwe Geer en Goor. Veel gierend gelach, schuine grappen en gespeelde onderlinge onmin. Gisteravond maakten ze kennis met hun amateurteams. Wesleys team VV Riel 4 bestaat uit de vakkenvullers van de lokale supermarkt en heeft een keeper die zijn veters niet zelf kan strikken want  zijn buik zit in de weg. Andy’s Saasveldia bestaat uit spelers met de „motoriek van een veerboot” en een spits die sinds 2013 geen goal meer heeft gemaakt. Ik durf nog niet te hopen dat deze een tikje zelfingenomen en zwaarlijvige coaches zich echt gaan inspannen om de mannen in hun teams echt te leren kennen. Maar stel dat ze dat doen, dan kon je wel eens een aardig inkijkje krijgen in wat niet per se sportief maar toch voetballend Nederland elk weekend beweegt.   Sport was maandagavond ook in Idris Elba’s Fight School (Omroep Zwart) de manier om de zelfkant tot zelfontwikkeling aan te zetten. De Britse acteur Idris Elba begint een boksschool waarvoor hij acht jonge Britten selecteert die hij discipline, zelfvertrouwen en toewijding wil bijbrengen en zo klaarstoomt voor een boksgala. In de verte lijkt het op het programma Dream School  met de Nederlandse bokser Lucia Rijker, alleen deze ‘leerlingen’ zijn  al twintigers en ze troffen het nog een tandje slechter  in het leven.  Overleden ouders, armoede, steekpartijen, arrestaties.  In de eerste aflevering werden de eerste rondjes over de atletiekbaan gesjokt. Vijf kilometer. Jess (25) doet er, op haar afgetrapte gympies, meer dan een uur over. Met haar 125 kilo wordt het heel lastig een tegenstander voor haar te vinden in dezelfde gewichtsklasse. Voor Idris Elba geen reden haar weg te sturen. Hij stelt voor een nieuwe klasse te formeren, voor zwaardere, vrouwelijke boksers. „Waarom niet?” Wie er in welke categorie past is nou net de vraag die regisseur Nirit Peled opwerpt in The Gender Games (VPRO Tegenlicht). De sport kende altijd twee smaken: man of vrouw en ieder heeft z’n eigen competitie. Maar zo simpel is het niet. Want wie is vrouw en wie niet? Is een transgendervrouw een ‘echte’ vrouw? En een vrouw met een hoge testosteronspiegel, brede schouders en spieren als staal, heeft die gewoon flink getraind of is ze stiekem een man? Hoe stel je iemands geslacht vast? Alleen op grond van uiterlijke kenmerken, of is  lichamelijk onderzoek geoorloofd? Tot nu toe worden vrouwen die te mannelijk worden bevonden – opvallend vaak zwarte uitblinkers – uit de vrouwencompetitie gezet. Ze mogen pas terugkomen als ze hun lichamen aanpassen aan… Ja, aan wat eigenlijk?  Peled laat zien dat gender over meer gaat dan wel of geen piemel hebben. Er is een medische kant, een filosofische, een juridische. In de topsport wordt  blijkbaar nagedacht over een derde competitie, één  voor alle „tussenvormen”. Intersekse voetballers tegen een team  transmannen?  Prima, wie kiezen we als coach? Andy, Wesley of liever Idris? 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/30/man-vrouw-kneus-of-queer-ieder-een-eigen-coach-en-competitie-a4140224
2022-08-30||Gasverbruik Nederland ruim een kwart lager in eerste halfjaar 2022||In de eerste zes maanden van 2022 werd een kwart minder gas verbruikt in Nederland dan het eerste halfjaar van 2021. Dat blijkt uit cijfers van het Centraal Bureau voor de Statistiek (CBS). De daling komt vooral doordat de industrie en elektriciteitscentrales minder aardgas gebruikten. Huishoudens verbruikten ongeveer 16 procent minder aardgas. In het eerste halfjaar van 2022 daalde het gasverbruik in de energie-intensieve industrie met meer dan 30 procent ten op zichtte van het jaar ervoor. Ook de glastuinbouw verbruikte 23 procent minder aardgas. Dit komt mede door het zachte voorjaar en de hogere energieprijzen, waardoor producenten keuzes moeten maken omdat niet alle prijsverhogingen doorberekend kunnen worden aan de afnemers. De totale import van aardgas steeg in het eerste halfjaar met 3 procent. De import van gasvormig aardgas, veelal afkomstig uit Duitsland, daalde. Daar tegenover staat dat de hoeveelheid ingevoerd vloeibaar aardgas (LNG) juist toenam met 57 procent. Het grote deel van dit LNG kwam uit de Verenigde Staten en Rusland. De hoeveelheid LNG uit de VS was twee keer zo groot als het jaar ervoor. Ook werd er 35 procent meer LNG uit Rusland geïmporteerd.  Hoewel er minder gas gewonnen werd in de eerste zes maanden van dit jaar, is de hoeveelheid gas in opslag toegenomen. Dit komt omdat de export van gas afnam, en de import juist toenam. De totale gasvoorraad was aan het einde van het eerste halfjaar 70 procent hoger dan een jaar geleden. Het kabinet wil de gasvoorraden aanvullen voor komende winter, vanwege de onzekere gaslevering uit Rusland als gevolg van de oorlog in Oekraïne. ||https://www.nrc.nl//nieuws/2022/08/30/gasverbruik-nederland-ruim-een-kwart-lager-in-eerste-halfjaar-2022-a4140223
2022-08-30||Warme, droge maand augustus leidt in veel landen tot heftige natuurbranden||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/30/warme-droge-maand-augustus-leidt-in-veel-landen-tot-heftige-natuurbranden-a4139046
2022-08-30||Dag vier van de &#8216;stakingsestafette&#8217; van de NS: in heel Nederland vrijwel geen treinen||Op de vierde dag van de ‘stakingsestafette’ van NS-personeel rijden in vrijwel heel Nederland geen treinen. De regio Midden-Nederland is dinsdag aan de beurt. Omdat daar ook het belangrijke spoorknooppunt Utrecht Centraal onder valt, heeft de regionale staking vergaande gevolgen voor de rest van het land. Alleen tussen Amsterdam Centraal en Schiphol Airport rijden dinsdag treinen. De NS adviseert reizigers hun reis uit te stellen of alternatief vervoer te zoeken. Utrecht Centraal is essentieel voor het Nederlandse spoornetwerk. Veel treintrajecten beginnen of eindigen op dit station, of komen erlangs. De Eurostar (naar Londen) en Thalys (naar Parijs) rijden dinsdag wel, maar dat geldt niet voor de overige internationale treinen in Nederland. Regionale treinvervoerders — denk aan Arriva, Qbuzz of Keolis — blijven wel rijden. Met uitzondering van de treindienst van R-net tussen Alphen aan den Rijn en Gouda. Ook op de snelwegen was de treinstaking merkbaar. Volgens aanbieders van deelauto’s MyWheels en Amber steeg het gebruik van deelauto’s dinsdag met 50 procent. De ochtendspits was drukker dan gebruikelijk. De ANWB meldt dat vooral weggebruikers in de Randstad te maken kregen met vertragingen. Het was onder meer druk bij Amsterdam, op de A4 van Den Haag naar Amsterdam, rond Utrecht en elders in het midden van het land. De verkeersdienst verwacht voor dinsdagavond ook een drukke avondspits, vanaf ongeveer 15.30 uur. NS-personeel staakt dinsdag voor de vierde dag vanwege stukgelopen cao-onderhandelingen. Met een stakingsestafette leggen medewerkers per regio om de beurt het werk neer. De spoorvakbonden eisen onder meer dat de lonen worden verhoogd en de werkdruk verlaagd. De NS zegt dat niet te kunnen betalen omdat het bedrijf kampt met lagere inkomsten vanwege het lage aantal reizigers. Als het conflict niet wordt opgelost komt er een landelijke staking, hebben de vakbonden FNV, CNV en VVMC gezegd. Vanuit de politiek klinkt dinsdag opnieuw de oproep aan de NS en de spoorvakbonden om toenadering tot elkaar te zoeken. „De impact van de NS-staking vandaag is extreem vervelend voor alle treinreizigers”, twitterde staatssecretaris Vivianne Heijnen (Infrastructuur en Waterstaat, CDA). „Ik heb bonden en NS eerder opgeroepen om er samen uit te komen en in het belang van de reiziger doe ik die oproep nu opnieuw.” Toch lijkt een oplossing vooralsnog ver weg. Volgens de FNV heeft de NS geen toenadering gezocht sinds het verlopen van het door de vakbonden gestelde ultimatum, ruim twee weken geleden. „Onderhandeld wordt er nu niet”, vertelt een FNV-woordvoerder aan NRC. „De bal ligt nu toch echt bij de NS. Kennelijk is dat besef bij de directie nog niet ingedaald.” Volgens de NS ligt de focus nu vooral op de stakingsdagen, niet op onderhandelingen. „Maar de deur staat bij ons altijd open.”||https://www.nrc.nl//nieuws/2022/08/30/dag-vier-van-de-stakingsestafette-van-de-ns-in-heel-nederland-vrijwel-geen-treinen-a4140222
2022-08-30||Hoe ver mag de AIVD gaan met het bespioneren van journalisten?||Onderzoeksjournalist Stella Braam vroeg haar dossier op bij de AIVD en schrok. Ze blijkt al 35 jaar lang te worden gevolgd door de Algemene Inlichtingen- en Veiligheidsdienst. Er is openbare informatie over haar verzameld, maar ook blijkt dat mensen uit haar omgeving samenwerkten met de dienst. Onderzoeksjournalist Joep Dohmen onderzocht het dossier en vertelt hoe problematisch het is als journalisten zo lang in het geheim worden gevolgd. Hoe ver mag de AIVD hierin gaan? Lees hier het artikel dat Joep Dohmen schreef over hoe de AIVD Stella Braam in de gaten hield.||https://www.nrc.nl//nieuws/2022/08/30/hoe-ver-mag-de-aivd-gaan-met-het-bespioneren-van-journalisten-a4140221
2022-08-30||Mocht Cherson worden heroverd op de Russen, dan zal dat een grote schok zijn voor het Kremlin||Er werd al weken over gesproken, maar nu lijkt het langverwachte Oekraïense offensief naar de zuidelijke stad Cherson dan echt begonnen.  Een woordvoerder van het Oekraïense leger meldde maandag een opmars in „verschillende richtingen in het zuiden, waaronder de regio Cherson”. Plaatselijke media meldden op basis van anonieme bronnen dat Oekraïense troepen een doorbraak zouden hebben geforceerd. Als gevolg daarvan zouden Russische eenheden op de vlucht zijn gejaagd. Een veelgedeeld filmpje dat zou zijn gemaakt door een strijder van de pro-Russische Volksrepubliek Donetsk toont een soldaat plat op zijn buik, met modder op zijn helm en bloed op zijn gezicht. Op de achtergrond klinken explosies en is geweervuur te horen. „De ‘Oekropy’ fucken ons met alles wat ze hebben”, zegt de onbekende militair: „Ze hebben de eerste verdedigingslinie doorbroken.”  In hoeverre het filmpje echt is en welke vorderingen de Oekraïners maken op het slagveld was maandagavond moeilijk vast te stellen, maar vast staat dat de Oekraïners al weken bezig zijn met het scheppen van de voorwaarden voor de herovering van Cherson – en dat de Russische troepen zich in een uiterst kwetsbare positie bevinden.  Offensief in het bezette zuiden van Oekraïne
 Cherson, gelegen op de noordelijke oever van de Dnjepr,  was de eerste grote stad die Russische troepen wisten te veroveren. Het Russische aanvalsplan voorzag in een snelle opmars langs de Zwarte Zee-kust richting Mykolajiv en Odessa, maar die plannen mislukten. Terwijl de Russische troepen ten noorden van Kiev zich terugtrokken, groeven de soldaten ten noorden van Cherson loopgraven in de zwarte vruchtbare aarde. De levering van westerse wapens heeft strategische  kwetsbaarheid onderstreept van  Russische troepen En hoewel Rusland daarna zijn volle gewicht in de strijd wierp in de Donbas, kon de kwetsbaarheid van het zuidelijke front amper worden verhuld: een bruggenhoofd ten noorden van Dnjepr, nauwelijks vijftig kilometer diep, in een uitgestrekte steppe waar de enige dekking wordt gevormd door de bomen langs de weg. Russische militairen keken angstig over hun schouder: de brede  Dnjepr sneed hen af van de Krim en het Russische achterland. De levering van westerse wapens heeft de strategische kwetsbaarheid van de Russische troepen onderstreept. De Oekraïners hebben de Amerikaanse HIMARS-raketten (bereik: 80 kilometer) niet alleen met succes ingezet tegen Russische munitiedepots achter de linies, ze hebben ook de verbindingen over de Dnjepr aangevallen. De Antonivsky-brug richting Cherson is niet langer bruikbaar. Maandag kwamen er ook berichten over aanvallen op de brug bij Nova Kachovka, verder naar het oosten. Al enkele weken proberen de Russen de verbindingen over de Dnjepr in stand te houden via geïmproviseerde pontonbruggen en schepen. Intussen werden munitiedepots ver achter de linies opgeblazen en werden Russische luchtmachtbases op de Krim het toneel van zware explosies.  De vraag is nu of Oekraïne de militaire slagkracht heeft om inderdaad voorwaarts te gaan en de Russen van de noordelijke oever van de Dnjepr te jagen. Een onbevestigd Russisch bericht op Telegram sprak van 16 Oekraïense tanks die zouden zijn opgerukt vanuit Mykolajiv richting Cherson. Andere Russische bronnen spraken van de verovering van een gehucht verder naar het oosten ten zuiden van Kryvyh Rih, tien kilometer achter de frontlijn. Een Oekraïense militair met artillerie nabij de frontlinie in de omgeving van Mykolajiv. Foto Alex Chan / SOPA Images In de afgelopen weken ging het gerucht dat de militaire staf van het Russische leger in het zuiden Cherson had verlaten. Dat wekt de indruk dat Rusland niet bereid is de stad te verdedigen zonder logistieke lijnen naar het achterland. In militair opzicht zou er veel voor te zeggen zijn  dat Rusland zich terugtrekt achter de Dnjepr, die goed te verdedigen is. Maar politiek ligt dat anders.  De herovering van Cherson zal worden gevoeld  als een grote schok in Rusland. Militaire bloggers zoals oud FSB-officier Igor Girkin (tegen wie het Nederlandse OM levenslang eiste wegens het neerschieten van vlucht MH17) oreert al maanden tegen Poetins ‘speciale militaire operatie’ die voorziet in de inzet van louter vrijwillige beroepsmilitairen, aangevuld met mannen die worden geronseld in de oostelijke regio’s Donetsk en Loehansk. Volgens Kiev zijn er daarvan inmiddels 47.000 gesneuveld. Girkin en andere ‘haviken’ eisen al langer dat Rusland mobiliseert en zijn demografische overwicht laat voelen.  De Oekraïense regering was maandag vooral bezig om  overspannen verwachtingen te temperen Tot nu toe lijkt Poetin daar niet toe bereid. En lijkt het Russische bruggenhoofd bij Cherson onverdedigbaar. De Antonivsky-brug is gesloten voor autoverkeer. De brug bij Nova Kachovka werd maandagavond opnieuw aangevallen – waarschijnlijk met Amerikaanse HIMARS-raketten.  De Oekraïense regering was maandag vooral bezig overspannen verwachtingen te temperen. „Ik begrijp onze wensen en dromen”, zo zei Michajlo Podoljak, adviseur van de Oekraïense president Volydymyr Zelensky. „Toch wil ik niet te veel vertellen over onze militaire operaties.” „Ik begrijp dat velen hebben gewacht op goed nieuws”, zo zei Natalja Hoemenjoek, woordvoerder van de Oekraiense strijdkrachten. „Toch wil ik van iedereen vragen deze gebeurtenissen niet te veel te overdrijven.” Aleksandr Sjoelga kijkt maandag naar zijn verwoeste huis na een raketaanval in Mykolajiv, in het zuiden van Oekraïne. Foto Dimitar Dilkoff / AFP Nederland gaat Oekraïne en het Internationaal Strafhof (ICC) langer ondersteunen bij het onderzoeken van oorlogsmisdrijven. Een forensisch- en opsporingsteam, dat afgelopen mei werd ingezet in Oekraïne, zal dit najaar opnieuw onderzoek doen. Dat schrijven de ministers van Buitenlandse Zaken, Defensie en Justitie en Veiligheid maandag in een Kamerbrief. Het doel van het Nederlandse team is om bewijs te verzamelen dat kan helpen bij het vaststellen van oorlogsmisdrijven volgens internationaal recht. De inzet van het forensisch- en opsporingsteam is in samenspraak met de Oekraïense minister van Buitenlandse Zaken en het ICC en volgt op een hulpverzoek van Oekraïne. Als de situatie het toelaat, zal het team ook in  2023 onderzoek doen.  De werkzaamheden van de onderzoekers vinden plaats in gebieden die gecontroleerd worden door Oekraïense strijdkrachten, maar zijn niet zonder risico’s. Als de veiligheidssituatie verslechtert, zal een nieuwe afweging plaatsvinden en kunnen de  onderzoekers worden teruggehaald.||https://www.nrc.nl//nieuws/2022/08/30/kan-oekraine-de-russen-verjagen-a4140210
2022-08-30||Wat vindt NRC | Het probleem van de vermarketing van literatuur||De roman is al vaak doodverklaard. Meestal door schrijvers in de herfst van hun carrière, die moesten constateren dat hun werk de wereld niet had veranderd. Het is een cliché geworden, maar wat wel nieuw is, is dat de recentste doodverklaring afkomstig is van de directeur van de CPNB, de stichting die in het leven is geroepen voor de ‘collectieve propaganda van het Nederlandse boek’. Dat verwacht je niet van een club die betaald wordt door de Nederlandse boekenbranche en die geacht wordt om het boek te promoten, en daartoe jaarlijks onder andere de Boekenweek organiseert. Maar toen CPNB-directeur Eveline Aendekerk op zoek ging naar een verklaring voor de vergrijzing van de lezersmarkt, koos ze ervoor Marga Minco’s klassieke kleine roman Het bittere kruid neer te sabelen als een boek waarmee „vrij vakkundig het leesplezier eruit [wordt] geramd”, wanneer je het aan scholieren aanbiedt.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Over de waarde van Het bittere kruid is daarna gelukkig al veel gezegd, maar het is de moeite waard te kijken wat er achter zo’n uitspraak schuilgaat. Ooit werd de Boekenweek bedacht om literatuur breder te verspreiden. Aan de waarde van het goede boek werd niet getwijfeld, en evenmin aan de belangstelling van lezers. Inmiddels neemt  ontlezing  hand over hand toe, en zo veranderde de rol van de CPNB. Het ging niet meer om de promotie van literatuur, maar om die van het boek in het algemeen. Inmiddels is  ‘propaganda’ vervangen door  marketing.  Er werd gekeken welke activiteiten het meest opleverden en welke ‘merken’ het nog goed deden. De Boekenweek en de Maand van het Spannende Boek mochten blijven, er kwam een Kookboekenweek bij, en  de Poëzieweek werd afgeschaft. Dat is een keuze als je wordt betaald  door bibliotheek, boekhandel en uitgeverij, maar er verdwijnt ook iets wanneer er steeds meer reclame wordt gemaakt voor populaire genres, en de promotie van getalsmatig marginale genres wordt teruggeschroefd. Namelijk het besef dat literaire teksten een bijzondere waarde kunnen hebben, dat verbeelding in boekvorm iets teweeg kan brengen en dat romans onderdeel zijn van je cultuur.   Literatuur heeft het altijd al lastig gehad, ook in de jaren dertig van de vorige eeuw klaagden schrijvers als Anton van Duinkerken al over „de macht van het getal”. Literaire uitgevers hebben het moeilijk, van romans worden nu soms aantallen verkocht die in de jaren negentig waren weggelegd voor dichtbundels. Maar van de jaren dertig tot begin deze eeuw was er een stichting die onvermoeibaar bleef wijzen op de waarde van romans, verhalen, poëzie: de literaire verbeelding. Op dit moment mikt de CPNB met de moed der wanhoop vooral  op wat al populair is. Ze mikt op het algemene boek, zonder te kijken wat voor boek.  En zo is het mogelijk dat leesbevordering nu mede bestaat uit het afraden van bepaalde boeken, omdat die te moeilijk zouden zijn. Lezen moet leuk zijn. In een tijd waarin het voor Nederlanders zo moeilijk lijkt om met elkaar te leven, kan lezen nog zoveel meer doen. Je laten meeleven met een werkelijkheid die je niet kent, je verplaatsen in een andere identiteit. Wie Het bittere kruid leest, verplaatst zich in een jong meisje dat een oorlog overleeft die haar familie heeft vernietigd. Dat is de waarde van verbeelding, van lezen. De CPNB zou er goed aan doen de marketing te laten voor wat het is en zich te bezinnen op de beginselen – om hopelijk tot de conclusie te komen dat het de moeite waard is om te promoten wat kwetsbaar en van waarde is.  Correctie: In een eerder versie stond Week van de Poëzie en dat is veranderd in Poëzieweek ||https://www.nrc.nl//nieuws/2022/08/30/het-probleem-van-de-vermarketing-van-literatuur-a4140182
2022-08-30||Waarschuwing in Frankrijk voor tekort energie||De Franse premier Élisabeth Borne heeft bedrijven gewaarschuwd dat er mogelijk een rantsoenering van energie nodig kan zijn komende winter als gevolg van de Europese energiecrisis. Ze roept het Franse bedrijfsleven dan ook op zoveel mogelijk energie te besparen. „Als het komt tot rantsoenering, dan zullen bedrijven het eerste geraakt worden. Helaas moeten we ons daarop voorbereiden”, zei Borne op een bijeenkomst van werkgeversorganisatie Medef. Ze riep bedrijven op om snel te handelen en in september met energiebesparende plannen te komen. (ANP)||https://www.nrc.nl//nieuws/2022/08/30/rantsoenering-waarschuwing-in-frankrijk-voor-tekort-energie-a4140206
2022-08-30||Duitse Uniper vraagt opnieuw om miljarden|| Het Duitse energiebedrijf Uniper heeft de Duitse overheid opnieuw om miljardenhulp gevraagd om zo de energiecrisis te overleven. Uniper wil nog eens 4 miljard euro aan krediet van de Duitse staatsinvesteringsbank KfW. Een eerdere kredietlijn van KfW van 9 miljard euro is al gebruikt door Uniper. Het bedrijf gaf aan dat de financiële positie verder is verslechterd door de sterk gestegen energieprijzen en verminderde gasleveringen uit Rusland. Door de energiecrisis leed de onderneming uit Düsseldorf in de eerste helft van dit jaar een verlies van meer dan 12 miljard euro. (ANP)||https://www.nrc.nl//nieuws/2022/08/30/energiebedrijf-duitse-uniper-vraagt-opnieuw-om-miljarden-a4140203
2022-08-30||Column | Geef de natuur  terug aan zichzelf||‘Geen onteigening’, stond in bibberige rode letters op een wit laken aan een viaduct. Het had iets poëtisch, vanwege het pontificale woord onteigening. Het had ook iets treurigs, vanwege de associatie met eindeloze weilanden vol raaigras. En iets absurds vanwege het idee dat het land en de andere dieren iemands eigendom kunnen zijn. Deze tijd kenmerkt zich door een grote gehechtheid aan eigendom. Veel mensen denken bij rijkdom aan geld en bij een succesvol leven niet aan spiritueel welzijn maar aan spullen – een huis, een auto, een duur koffiezetapparaat. We zijn er zo aan gewend dat we het niet opmerken. Kennis wordt gezien als product, net als gezondheidszorg. Zelfs over identiteit wordt gesproken als iets wat je hebt in plaats van wat je bent, als een bezit dat moet worden verdedigd. Het is daarom lastig om andere manieren van omgaan met het land te doordenken. Afgelopen week nam ik deel aan een conferentie over Antarctica en de rechten van de natuur. Op Antarctica wonen van oudsher geen mensen die er aanspraak op kunnen maken. Wel andere dieren, zeker in de kustgebieden, en planten zoals mossen. Daarnaast is het een plek waar klimaatverandering voor serieuze problemen kan gaan zorgen. De grote vraag op de conferentie was of bestaande verdragen, het Antarctic Treaty System, nog geschikt zijn om Antarctica te beschermen, of dat er nieuwe systemen nodig zijn, zoals rechten van de natuur. En wie dit alles moet uitvoeren: natiestaten, de VN, of een andere organisatie. Rechten van de natuur zijn in. Toch is vaak onduidelijk wat ze inhouden en wat ze kunnen bewerkstelligen. Op sommige plekken is de natuur al rechten toegekend, vaak op basis van inzichten van inheemse mensgemeenschappen. In Ecuador is de natuur, of Pachamama, bijvoorbeeld als rechtspersoon erkend in de grondwet. Die fusie van kennissystemen, westers en inheems, is hoopvol maar in de praktijk leidt zij nog niet tot adequate bescherming. Mensen kunnen nu rechtszaken voeren in naam van de natuur. Een andere mogelijkheid is de dieren het land in eigendom geven, zoals   filosoof John Hadley voorstelt. Dat zal naast die dieren ook het land beter beschermen omdat andere dieren het verantwoord gebruiken. Filosoof Josh Milburn betoogt dat dieren feitelijk al land in eigendom hebben. Volgens John Locke (1632-1704) worden natuurlijke grondstoffen jouw eigendom als je je arbeid ermee vermengt. Dat doen eekhoorns ook, schrijft Milburn. De ‘natuur’ is geen onbewoond gebied en het land van de dieren wordt continu onteigend. Een volgend alternatief voor Antarctica is het instellen van gebieden waar mensen niet welkom zijn, zogenaamde ‘no entry zones’. Dat idee is in het denken over oceaanbescherming in opkomst. De haaien zijn er in elk geval blij mee, onderzoek laat zien dat zij dat soort plekken opzoeken. Tijdens de VN-top vorige week over de oceaannoodtoestand, zei Marco Lambertini, directeur van het WNF, dat mensen roekeloos met oceanen omgaan omdat ze van niemand zijn. Maar mensen en landen die wel verantwoordelijk zijn gaan ook roekeloos met land en zee om. Niets is echt van ons. Het land niet, de andere dieren niet, de dingen niet, zelfs je lichaam behoort aan de aarde toe, en als je er niet meer bent gaat het weer op in alles wat er is. Eigendom is een afspraak die aan herziening toe is. Dus laten we waar het kan land teruggeven aan zichzelf, ook in steden. Ondertussen kunnen we nadenken over betere constructies, betere behartigers van het land dan de staat, en nieuwe manieren van delen. De tijd dringt.||https://www.nrc.nl//nieuws/2022/08/30/geef-de-natuur-terug-aan-zichzelf-a4140190
2022-08-30||Opinie | Strohalm||Bij het opschonen van archiefdozen vind ik een klein, ogenschijnlijk handgeschreven pamfletje: „De wereld is eindig. Een kleine bol, een beperkte hoeveelheid energie. Ze wordt uitgeknepen als een citroen. Eerst steenkool, dan olie, gas, straks kernenergie. De rommel wordt achtergelaten. Er wordt roofbouw gepleegd op een ontstellende en onverantwoordelijke manier. Grijp de strohalm voor het te laat is!”  De tekst grijpt me aan. Het pamflet van actiegroep Strohalm  zal zo’n vijftig jaar oud zijn. Vijftig jaar! Zijn er nog wel strohalmen over?  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/30/strohalm-a4140187
2022-08-30||Column | Zo krijg je meer  leraren Nederlands||Dit weekend sprak ik een meisje dat net klaar was met haar studie Nederlands. „Mooi”, zei ik. „Ik las  vorige week nog dat er de komende jaren een groot tekort zal zijn aan docenten Nederlands.” „Ik ga echt niet voor de klas staan”, gruwelde ze. „Niet met wat je ervoor betaald krijgt, met al die uitpuilende lokalen, alle tekorten en overuren.” Ze ging verder over het uitgeholde curriculum, de overdreven nadruk bij het centraal examen op een zeer specifieke vorm van leesvaardigheid, het kunstjes kunnen doen met  signaalwoorden. Ik knikte. En het onderwijs zelf, de overvolle klassen, de krankjorume werkdruk en de stapels nakijkwerk (met al die betogen en leesverslagen veruit het meeste van de middelbare school) zijn maar één deel van het probleem. De andere kant van de medaille wordt gevormd door beleid. De talloze bezuinigingen, het wegsnijden van literaire festivals, wedstrijden en programma’s waar taalplezier bij jongeren juist gestimuleerd wordt.  Hoe kan je dan nog aan een klas geloofwaardig overbrengen dat een goede taalbeheersing belangrijk is, dat lezen je leven verrijkt, dat een rijke woordenschat van levensbelang is om te kunnen vertellen wat er in je leeft? Het Nederlands is erfgoed. Er zijn woorden die in geen andere taal voorkomen, die iets zeggen over de cultuur (wat je  daar ook van vindt) waaruit we voortkomen, waardoor we er beter naar kunnen kijken. Het zou fijn zijn als de docent weet dat hij of zij niet alleen staat in het  ambassadeursschap voor de taal. Het zou fijn zijn als er vanuit de overheid ook het signaal komt dat zijn vak ertoe doet en verder reikt  dan sollicitatiebrieven opstellen of begrijpend lezen.  Schrijf  romanregels op alle overheidsgebouwen, versier elke brug met toneelcitaten, open de parlementaire week met een gedicht, lardeer iedere partijtoespraak met woordkunst. Start een SIRE-campagne over hoe je talig machtsmisbruik kan blootleggen en onschadelijk maken. Leg Hugo de Jonge een spreekverbod op. Allemaal manieren om aan te geven dat het Nederlands ertoe doet en dat het meer is dan een verplicht nummer om je eindexamen te halen.  „Zal allemaal wel”, zei de jonge neerlandica toen ik dit allemaal had aangestipt. „Het krijgt mij in ieder geval niet voor de klas.” „Wat dan wel?” Ze dacht even na en glimlachte. „De overheid kan beginnen met alle neerlandici die het onderwijs ingaan hun studieschuld kwijt te schelden. Zodat wij zien dat ze bereid zijn om het beleid op ieder niveau aan te passen. Dan praten we wel verder.”||https://www.nrc.nl//nieuws/2022/08/30/zo-krijg-je-meer-leraren-nederlands-a4140180
2022-08-30||Lablabi||Deze kikkererwtenbouillon wordt in Irak bij het ontbijt gegeten. Hij wordt oorspronkelijk met pomerans gemaakt, bittersinaasappel, maar omdat die niet vrijelijk verkrijgbaar is in Nederland, maakt Sara Shawkat hem met een combinatie van citrusvruchten. Het is dan wel een ontbijt, maar volgens mij is deze bouillon ook prima geschikt als lichte lunch of als bijgerecht. Breng de geweekte kikkererwten in een pan met ruim water aan de kook. Schep het witte schuim dat naar boven komt drijven tijdens het koken weg. Giet de kikkererwten na 10 minuten af in een vergiet en spoel af met warm water. Breng 1,5  liter water aan de kook en voeg de kikkererwten toe. Voeg de sjalot, kruidnagels, gedroogde limoen, steranijs en chilipeper toe en kook de kikkererwten gaar. De gaartijd hangt af van hoe oud je kikkererwten zijn, maar gemiddeld zijn ze in 1 uur klaar. Voeg na 45 minuten het zout toe. Haal de sjalot, gedroogde limoen en chilipeper uit de pan. Meng het sap van de citroen, sinaasappel en eventueel de grapefruit. Voeg een scheut citrussap toe aan de warme bouillon. Serveer de kikkererwten en garneer met verse kruiden.  VOOR 4 PERSONEN: Sara Shawkat Noomi Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/30/thuiskok-lablabi-a4140176
2022-08-30||Sudoku van dinsdag 30 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/30/sudoku-a4140173
2022-08-30||In het midden||Horizontaal: 1.  Macedonische hoofdstad  6.  Europeaan op het voetbalveld 10.  ‘Team __ op weg naar kerncentrale Zaporizja’ 11. __ Nielsen, speelde in Naked Gun 13.  Musicerend stel dieren 15.  Dat van Nantes is uit 1598 17.  Staat erop 18.  Is zonder seks bijna niet te krijgen  23.  ‘__-waarde nog nooit zo hoog’ 24. Hebben de muren  25.  Leidster 27.  __ World, actief blad 30. The Blue __, klassieker met Brooke Shields 31.  Niet roestend 32.  Acquired __ 33.  ‘__ voor 100 miljoen naar Manchester United’  Verticaal: 1.  Past voor klank of kebap 2.  Hangplek 3.  Daar was niet op gerekend 4.  Groepje kenners 5.  __ Balsamo, wereldkampioene wielrennen 6.  Er hard aan trekken 7.  El __, Spaanse held 8.  Gedoe 9.  ‘__ investeert in productie op basis van waterstof’ 12.  Balt 14.  __ People, disco 16.  Eilandengroep bij Madagaskar 19.  Mister Ajax 20.  Zij ondersteunen schilderkunst  21.  Werd beroemd met een konijntje 22.  Malherbe of Nieuwenhuyzen 24.  Spaans goud  26.  Past voor ex of relatie 28.  Ophof of Brunner 29.  Sylvester Stallone  Oplossing puzzel 29 augustus. Horizontaal: 2. SPELBEPALER 8. ASO 9. CITROENPERS 13. AMIE 15. UN 16. SUE 20. URL 21. SI 22. HIJST 23. NOORDWESTEN 25. EVA 26. TIERELANTIJN Verticaal: 1. MAYAKUNST 2. SOCIOLOGE 3. EET 4. BUONASERA 5. PUNCH 6. LIESPIJNEN 7. ROSENTHAL 10. IEP 11. RUR 12. RUIJS 14. MORO 17. KUDDE 18. CIS 19. THE 24. TOT In het midden: KOOPKRACHTPIJN ||https://www.nrc.nl//nieuws/2022/08/30/in-het-midden-a4140171
2022-08-30||Column | Een meelevend flutland||Een vrachtwagen rijdt van de dijk af en komt terecht op buurtbarbecue in Nieuw-Beijerland. ANP meldt om 18.46 uur: meerdere gewonden. Om 19.57 uur: meerdere doden. Net terug van vakantie stap ik die zaterdagavond op slippers bij een collega in de auto. Onderweg praten we over dat afschuwelijke ongeluk, natuurlijk. Maar ook over campings, over voordelen van uitgaan en nadelen van laat in bed liggen en over een softdrugsexperiment  Als we ver na middernacht terugrijden, praten we niet meer. We zagen hoe een vrachtwagen centimeter voor centimeter wordt opgetakeld, forensisch rechercheurs op hun knieën ernaast. We hebben een mevrouw gesproken die steeds opnieuw vertelt dat als ze niet nét was opgestaan om een stukje stokbrood te pakken, ze nu daar ook had gelegen, onder die vrachtwagen. Een jonge vrouw die met opengesperde ogen naar de rampplek blijft staren. Abstract leed heeft aan die dijk een heel duidelijk gezicht gekregen. Dan valt het niet te negeren. Of die persoon nou wel of niet op jou lijkt. Zo is het ook een beetje met vluchtelingen die met honderden tegelijk voor de poorten van het aanmeldcentrum in Ter Apel bivakkeerden alsof het een opvangkamp in Turkije betreft. Andere omstandigheden, heel ander leed. En  voor veel Nederlanders abstract en ver weg. Dat zijn ánderen. Maar ook de gooi-alle-grenzen-dicht-mensen zouden die Ter Apel-ellende niet accepteren als het de man van hun honden-uitlaatdienst zou overkomen, of die verkoopster bij de bakker. Of als ze die ‘anderen’ zouden leren kennen en spreken. Dat gebeurt natuurlijk niet. Sowieso niet. Groepen en groepjes zitten in hun schuttersputjes, al dan niet zwaaiend met omgekeerde vlaggen. Roepend: Nederland is een flutland!  Boos zijn mag natuurlijk. Je mag ook Nederland een flutland vinden.  Het is dan wel goed om óók te zien hoe na een zeer zwaar ongeluk binnen minuten de hulpdiensten ter plaatse zijn met ambulances, traumahelikopters, brandweerwagens, politie-auto’s. Hoe kort daarna bij uitvalswegen surveillanten staan, de rampplek is afgezet, tientallen deskundigen van opsporings- en bergingsdiensten aan het werk zijn. Hoe snel stadionlampen worden geïnstalleerd die het hele terrein helder verlichten en een hoogwerker is gebracht.  Politiemensen helpen, troosten, kloppen op schouders, aaien over ruggen, luisteren naar mensen die iemand missen. Een man die in blinde paniek zich zorgen maakt over zijn kippen, krijgt hulp. Uw kippen? We gaan samen even kijken, zegt de politieman.  Zo’n flutland dus. ||https://www.nrc.nl//nieuws/2022/08/30/een-meelevend-flutland-a4140218
2022-08-30||Nederlands ambassadepersoneel Bagdad geëvacueerd vanwege dodelijke gevechten||Medewerkers van de Nederlandse ambassade in de Iraakse hoofdstad Bagdad zijn geëvacueerd omwille van hun veiligheid. Dat schrijft het ministerie van Buitenlandse Zaken maandagavond. In Bagdad zijn dodelijke vuurgevechten uitgebroken tussen voor- en tegenstanders van de geestelijke leider Moqtada al-Sadr. De Nederlandse ambassademedewerkers werken tijdelijk in de Duitse ambassade, die zich elders in de stad bevindt.  Maandag braken in Bagdad rellen uit nadat de sjiiet al-Sadr aankondigde de politiek te verlaten. Bij gevechten tussen zijn aanhangers en volgelingen van zijn tegenstanders kwamen vooralsnog zeker dertig mensen om het leven en raakten honderden demonstranten gewond, meldt persbureau AP. Vanaf maandag geldt in het hele land een straatverbod vanaf 19.00 uur.  Het ligt in de lijn der verwachting dat het geweld nog meer slachtoffers eist. Dinsdagochtend hervatten strijders de beschietingen. Door heel Bagdad klinkt het geluid van raketten en automatische wapens vanuit de zwaarbeveiligde Groene Zone, waar overheidsgebouwen en diplomatieke missies — waaronder de Nederlandse ambassade — zijn gevestigd. Zeker vier raketten zijn daar ingeslagen. Het nieuws dat al-Sadr zich uit de politiek terugtrekt komt op een gevoelig moment. De Iraakse politiek bevindt zich in een impasse: al-Sadr won tien maanden geleden de verkiezingen, maar door tegenwerking van zijn voornaamste sjiitische rivaal, oud-premier Nouri al-Maliki, en zijn bondgenoten slaagde hij er niet in een coalitie met voldoende steun in het parlement te smeden. Wat hij met zijn vermeende vertrek wil bereiken is niet duidelijk. In een op nationale televisie uitgezonden persconferentie heeft al-Sadr afstand genomen van de onlusten en er zijn excuses voor aangeboden. Zijn aanhangers vroeg hij de Groene Zone te verlaten en de gewelddadige protesten te beëindigen. „Wij zijn gedisciplineerd en gehoorzaam”, zei al-Sadr. „Ik trek mijn handen af van zij die zich binnen een uur niet uit de Groene Zone hebben teruggetrokken.”  Het reisadvies voor het grootste deel van Irak is al enige tijd rood. De stad Basra, die in het zuidoosten van het land ligt, heeft nu ook een rood reisadvies gekregen. Het ministerie roept Nederlanders in rode gebieden op om zo snel mogelijk het land te verlaten als dat veilig kan. Medewerkers van de Nederlandse ambassade zullen weer naar hun gebouw terugkeren wanneer het daar veilig is.  ||https://www.nrc.nl//nieuws/2022/08/29/nederlands-ambassadepersoneel-irak-geevacueerd-vanwege-onrust-a4140220
2022-08-30||Een van de grootste uitstoters van Nederland gaat CO2 opslaan onder de Noorse zee|| Kunstmestproducent Yara gaat vanaf 2025 een deel van zijn CO2-uitstoot opslaan in de Noorse zeebodem. Jaarlijks wordt 800.000 ton, een kwart van de jaarlijkse uitstoot van het Zeeuwse bedrijf, door Northern Lights vloeibaar gemaakt, getransporteerd en in de bodem opgeslagen. Beide bedrijven spraken maandag tijdens de bekendmaking van het eerste commerciële grensoverschrijdende contract rond CO2-opslag.  Northern Lights, dat door het Noorse Equinor, Shell en TotalEnergies is opgericht, zal het broeikasgas 2.600 meter onder de zeebodem voor de Noorse westkust bij Øygarden opslaan. De plannen maken deel uit van het zogeheten Longship Project, dat voor 80 procent door de Noorse overheid wordt gefinancierd. In de beginfase wordt daar jaarlijks tot 1,5 miljoen ton CO2 opgeslagen. „Zonder ondergrondse opslag van CO2 zijn de klimaatdoelen voor 2030 en daarna bijna onmogelijk om te halen”, zei directeur-generaal Sandor Gaastra van het ministerie van Economische Zaken & Klimaat bij de persconferentie in het Noorse Stavanger, waar de deal met Yara maandag bekend werd gemaakt.  Toch is deze zogeheten CCS-aanpak (carbon capture and storage) niet onbetwist. Bij de uitwerking van het Nederlandse klimaatakkoord trachten milieuorganisaties het gebruik van CCS te beperken omdat de opslag de daadwerkelijke transitie van de industrie volgens hen beperkt. Bovendien zouden hierdoor ook andere projecten minder subsidie krijgen. Dit voorjaar besloot klimaatminister Rob Jetten (D66) de subsidiemogelijkheden voor CCS desondanks te verruimen, omdat deze methode „op relatief korte termijn en kosteneffectief” de uitstoot kan beperken. Op tal van plekken wordt inmiddels gewerkt aan de opslag van CO2. Het Rotterdamse project Porthos heeft als doel vanaf 2024 broeikasgas van industriële bedrijven uit de haven onder de zeebodem op te slaan. Dat moet 20 kilometer uit de kust gebeuren in lege gasvelden in de Noordzee.  Kunstmestproducent Yara behoort tot de grootste CO2-uitstoters van Nederland. Het bedrijf, in zestig landen actief, besloot vorige week als gevolg van de hoge gasprijs een substantieel deel van zijn productie in Sluiskil te staken. (NRC)||https://www.nrc.nl//nieuws/2022/08/29/yara-gaat-co2-opslaan-onder-noorse-zee-a4140208
2022-08-30||Egypte wil de buste van Nefertiti terug. Maar is hier wel sprake van roofkunst?||Wereldberoemd zijn ze: de Steen van Rosetta en de buste van koningin Nefertiti. De steen omdat met behulp van de inscripties erop  het hiërogliefenschrift is ontcijferd, het borstbeeld vanwege de  schoonheid van de goddelijke vorstin. De steen staat  in het British Museum in Londen,  de buste in het  Neues Museum  in Berlijn. Daar bevinden ze zich nú, maar afkomstig zijn ze natuurlijk uit Egypte. Archeologen uit dat land kondigden vorige week een campagne aan om deze topstukken  (samen met de  Dierenriem van Dendera uit het Louvre) terug te krijgen. Het zou om roofkunst gaan, stellen ze. Met dit  verzoek haakte deze groep onder aanvoering van de bekende Egyptoloog Zahi Hawass aan bij een actuele discussie: hoe om te gaan met  artefacten in westerse musea die in koloniale tijden zijn verworven? Eerder deze maand maakte het Londense Horniman Museum nog bekend 72 kunstvoorwerpen, waaronder twaalf Benin-bronzen, terug te geven aan Nigeria. Dat het hier om roofkunst ging, was evident. De bronzen werden in 1897 buitgemaakt door een Britse strafexpeditie die het paleis van Benin City plunderde en verwoestte. Met de Steen van Rosetta en de buste van Nefertiti is het niet zo eenvoudig, maar beide voorwerpen hebben wel degelijk   een problematische verzamelgeschiedenis, zegt Daniel Soliman, conservator van de collectie Egypte en Nubië van het Rijksmuseum van Oudheden (RMO) in Leiden. „Ik  wil mijn collega’s in Egypte, Londen en Berlijn niet voor de voeten lopen door een uitspraak te doen over de claim, maar het lijkt me goed dat dit gesprek gevoerd wordt.” De Steen van Rosetta werd in 1799 gevonden door een Franse soldaat die deelnam aan een  veldtocht van   Napoleon in Egypte. Bij deze campagne was ook een groep van 151 savants betrokken, wetenschappers die zich onmiddellijk over het bijzondere voorwerp ontfermden. Egypte  werd op dat moment geregeerd door de Ottomanen, die het in 1517 op de Mamelukken veroverd hadden. De Fransen werden in 1801 door de Britten verslagen. Zij  namen alle archeologische vondsten in beslag en voerden ze af naar Londen, waar de steen sinds 1802 voor iedereen te zien is. Waarom is hier sprake van roofkunst? De Fransen vonden de steen onder de brokstukken van een vervallen fort. Daniel Soliman: „Bij het RMO hanteren we deze definitie: ‘Roofkunst is cultuurgoed dat onder oorlogsomstandigheden en zonder toestemming van de eigenaar is verkregen. Tegenwoordig wordt ook onterecht verkregen koloniale kunst hiertoe gerekend’. Dat is een brede definitie die verschillende interpretaties toelaat. En daarbij gaat ‘roof’  uit van een bezitter, terwijl daar bij  archeologische voorwerpen vaak geen sprake van is. Je moet claims over  voorwerpen uit de Oudheid   van geval tot geval bekijken.   „Napoleon was in 1798  Egypte binnengevallen, dus het is duidelijk  dat hier sprake was van een oorlogssituatie. En de steen –  die ik zelf liever de Stèle van El-Rashid noem, naar de Arabische naam van de plek waar hij is gevonden – is uitgevoerd zonder toestemming van wie dan ook.” Maar waren de Ottomanen wel  de rechtmatige heersers op dat moment in Egypte? Dat waren ook veroveraars, die bovendien niks gaven om dit erfgoed. „Dat klopt deels, maar  ze hebben ook de eerste oudheidkundige wetten ingevoerd om erfgoed te beschermen. Ik behandel de rol van  de Ottomanen  altijd als ik aan de universiteit college geef over dit onderwerp. Zij hebben in de negentiende eeuw inderdaad  erg veel oud-Egyptisch erfgoed weggegeven en verkocht. In Leiden  hebben we bijvoorbeeld twee voorwerpen  die in 1869 bij de opening van het Suezkanaal aan de koninklijke familie zijn geschonken.” De geschiedenis is een opeenvolging van   veroveringen. Welk besluit van welke heersers is met de blik van nu dan wél legitiem? De buste van Nefertiti werd in 1910 opgegraven door een Duitse expeditie en met toestemming van de toenmalige Egyptische oudheidkundige dienst  meegenomen naar Berlijn. „Dat klopt, maar we weten dat die dienst zwaar overwerkt was en dat de medewerkers niet altijd verstand hadden van de opgraving waar ze op de verdeling van de vondsten moesten toezien. In een verslag van een Duitse aanwezige lezen we dat hij stomverbaasd was  dat de buste niet gekozen werd voor het Egyptisch museum in Caïro. Het grote belang ervan was dus al meteen duidelijk. „Daarbij komt: de regels die toen gehanteerd werden, waren opgesteld onder Brits bewind. Formeel juridisch is de claim van Hawass dus  niet zeer kansrijk, maar als je kijkt naar de context waarin deze opgraving plaatsvond, dan zijn er  vraagtekens bij te zetten bij de manier waarop Nefertiti in Berlijn belandde.” Maken deze voorwerpen    deel  uit van de huidige  Egyptische cultuur? Zorgde de komst van de Arabieren  en de islam rond 640 niet voor een complete breuk met het verleden? „Die breuk was er ook al ten tijde van het christendom – formeel dan. Want het is heel belangrijk om een onderscheid te maken tussen de officiële religieuze doctrine van een staat en de manier waarop inwoners hun land beleven. Ik heb mensen gesproken uit Luxor  die in hun jeugd nog hebben meegemaakt dat vrouwen gingen baden in het meer van de tempel van Ramses III, omdat dat goed zou zijn voor de vruchtbaarheid. Dat was nog steeds een heilige plek voor de lokale bevolking. De band met het verleden is er dus.” Het huidige bewind gebruikt dat verleden om Egyptisch nationalisme aan te wakkeren, inclusief spectaculaire optochten met oude artefacten. Is het niet ironisch als straks   westerse pogingen tot dekolonisatie daarvoor benut zouden worden? „Daar zou je een discussie over kunnen voeren, maar dat is niet het gesprek voor nú. Als  er een claim komt – de oproep van de archeologen is nog geen officieel verzoek van de Egyptische overheid – moeten westerse musea daar serieus op ingaan, omdat  we  willen staan voor maatschappelijke rechtvaardigheid. En dat betekent écht niet dat alles teruggaat naar Egypte. Claims moeten van geval tot geval bekeken worden.”||https://www.nrc.nl//nieuws/2022/08/29/is-dit-wel-roofkunst-a4140211
2022-08-30||Kremlin bevestigt tegenoffensief in zuidelijke regio&#8217;s||Het Kremlin heeft maandag bevestigd dat Oekraïne een nieuw offensief heeft gelanceerd in onder meer de zuidelijke steden Cherson en Mikolajiv, maar stelt dat die poging is mislukt. Dat melden internationale persbureaus. Volgens Moskou heeft Oekraïne daarbij „aanzienlijke verliezen” geleden. Er zouden ruim 560 Oekraïense soldaten zijn gesneuveld. Die informatie is niet door een onafhankelijke partij geverifieerd.  Eerder op de dag meldde de Oekraïense strijdkrachten dat er een offensief was gelanceerd om de zuidelijke regio’s te bevrijden van de Russen. Daarbij zou onder andere de eerste verdedigingslinie van de Russen in Cherson zijn doorbroken.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/kremlin-bevestigt-tegenoffensief-in-zuidelijke-regios-a4140219
2022-08-30||Stoppende boer verhandelt stikstofruimte  op vrije markt|| Plannen om een boerderij uit te breiden of een snelweg te verbreden, maar een tekort aan stikstofruimte? Misschien dat er via een tussenpersoon ergens een oplossing gevonden kan worden. De afgelopen jaren is er een levendige handel ontstaan in stikstofrechten. Via tussenpersonen, vaak agrarisch adviseurs, kunnen partijen met een tekort aan stikstofruimte deze van bijvoorbeeld een stoppende boer overnemen. Kopers betalen voor de stikstofruimte zelf, de ‘stikstofmakelaars’ ontvangen vaak een commissie over de gesloten overeenkomst. Op deze manier zijn, volgens betrokken adviseurs, de afgelopen jaren al zeker honderden deals gesloten. De handel is mogelijk sinds de Raad van State in 2019 een einde maakte aan het toenmalige stikstofbeleid. Sindsdien kunnen bedrijven onderling hun recht op stikstofneerslag uitwisselen.  Vorige week maakte Rijkswaterstaat bekend stikstofruimte over te nemen van acht agrarische bedrijven. Rijkswaterstaat wil daarmee de verbreding van de A27 bij Amelisweerd mogelijk maken. Zeker vier van de verkopende boeren lieten zich bijstaan door een adviseur, die ook namens hen onderhandelde met het Rijk. Raoul Beunen, universitair hoofddocent aan de Open Universiteit en deskundig op stikstofbeleid, is kritisch op de stikstofhandel: volgens hem bestaat er een risico dat kapitaalkrachtige partijen, zoals een projectontwikkelaar of een industrieel bedrijf, er met de stikstofruimte vandoor gaan. Kleinere partijen komen er dan minder snel tussen.  Volgens hem kan de overheid beter zelf stikstofruimte beheren. „Dan kan ze zelf bepalen waaraan ze de beschikbare ruimte besteedt”, door bijvoorbeeld prioriteit te geven aan woningbouw. Stikstofhandel ligt ook gevoelig in de agrarische wereld: hier bestaat een angst dat de agrarische sector zal krimpen doordat stikstofruimte naar andere bedrijfstakken vloeit. Farmers Defence Force-voorman Mark van den Oever noemde boeren die stikstofruimte verkopen aan andere, niet agrarische, partijen eerder „judassen”.  Op ammoniakrechten.nl bieden boeren die overwegen te stoppen  soms duizenden kilo’s stikstofruimte aan. Stikstofhandelaar Giel Peters heeft naar eigen zeggen ruim 580.000 kilo stikstof in de verkoop, aangeboden door meer dan tweehonderd aanbieders – voornamelijk boeren.  De prijzen voor een kilo stikstofruimte lopen volgens marktkenners sterk uiteen van 5 tot 500 euro. Stikstofruimte in de buurt van een natuurgebied is kostbaarder: een boer die verder weg van een natuurgebied zit, kan met deze ruimte in verhouding meer uitbreiden. Het ministerie van Landbouw, Natuur en Voedselkwaliteit doet momenteel onderzoek naar de „neveneffecten” van de handel in stikstofruimte en wil de regels  aanscherpen om zo een mogelijke wildgroei aan adviesbureaus tegen te gaan. De Tweede Kamer wordt later dit jaar hierover geïnformeerd.||https://www.nrc.nl//nieuws/2022/08/29/stoppende-boer-verhandelt-stikstofruimte-op-vrije-markt-a4140213
2022-08-30||Klaar met 40 uur per week: &#8216;Ze hebben het wel geprobeerd, hoor, mijn uren op te schroeven&#8217;||Ouders die meer tijd met hun opgroeiende kinderen willen doorbrengen. Mensen met een hobby waar ze zich vol op gaan storten. Maar ook: in de tijd die vrijkomt een eigen onderneming opzetten. En meer vrije tijd om gewoon even helemaal niks te doen, vanwege een overdosis aan prikkels.  Er zijn nogal wat redenen om minder dan veertig uur per week in dienstverband te werken. Of het nu gaat om een 32-urige werkweek, om de week vier in plaats van vijf dagen werken, of 36 uur in vier dagen stoppen.  Steeds minder Nederlandse werknemers kiezen voor een volle werkweek, blijkt uit cijfers van het Centraal Bureau voor de Statistiek (CBS). Met name mannen in vaste dienst zijn minder gaan werken. In 2003 werkte 80 procent van hen voltijds, in 2020 nog 71 procent. Leeftijd en opleidingsniveau maken geen wezenlijk verschil. Van de vrouwen in vaste dienst had in 2003 een kwart een volle baan, en dat is sindsdien niet wezenlijk veranderd.  Voor de personeelswerving is het lastig dat mensen vaker kiezen voor deeltijdbanen. Dat zegt Martine de Kluis van het Amsterdamse bureau Pdf personeelsdiensten: „Ik kan bijna niemand meer vinden die openstaat voor een veertigurige werkweek. In de 25 jaar dat ik dit werk doe, heb ik nog nooit meegemaakt dat het zo uitdagend was fulltime functies in te vullen.”  Of ze nu op zoek is voor een juwelier of voor een grote multinational: in alle sectoren lopen werkgevers ertegenaan. De Kluis: „Benader ik iemand voor een openstaande fulltime vacature, dan is tegenwoordig de standaardvraag: kan het ook in minder uren?” Ze spoort haar klanten dan ook aan flexibeler te worden. „Wordt een veertigurig contract bij me neergelegd, dan ga ik vaak het gesprek met zo’n werkgever aan. Kan dit aangepast worden als de perfecte persoon wordt gevonden? Of zijn de uren flexibel in te delen? Is het bijvoorbeeld mogelijk ’s avonds of in het weekend te werken? Je ziet dat zelfs de meest rigide, ouderwetse werkgevers er niet meer omheen kunnen als ze in deze markt hun vacatures nog willen vervullen.” Volgens arbeidsmarktexpert Wiemer Salverda, emeritus hoogleraar aan de Universiteit van Amsterdam, is de fulltime werkweek al langer aan verandering onderhevig. „Waar het lange tijd 40 uur betrof, is het steeds vaker 36 uur.” Wel ziet hij dat de gewenste arbeidsduur een cyclisch karakter heeft. „Het is afhankelijk van de economische situatie. Gaat het goed, zoals nu, dan zien we een groeiend percentage werknemers dat minder uren wil werken, bijvoorbeeld vanwege hoge werkdruk. Ligt de arbeidsmarkt op zijn gat en is men allang blij dat er werk is, dan groeit juist het aantal mensen dat meer uren wil werken.” Door het huidige vacatureoverschot  kan een werknemer zich gesterkt voelen minder uren te vragen. Salverda: „Juridisch gezien heeft iedereen het recht dit aan te geven, maar bij een tekort aan vacatures is dit lastiger. Als het nodig is, kan je nu in de meeste gevallen wel snel een andere goede baan vinden.” Wat doet die werknemer met z’n extra tijd als het gelukt is het aantal contracturen terug te draaien? Er zijn grofweg twee varianten: ze beginnen een eigen bedrijf in die ‘vrije’ tijd, naast de vaste baan, of ze hebben écht vrij. Veronique Kilian, auteur van boeken over werkgeluk en personeelscoach,    hoort van mensen die ze begeleidt dat die het meeste geluk vinden in de privésfeer. „Werk heeft daar vaak niks mee te maken.”  Minder dagen werken kan dus bijdragen aan meer geluksmomenten, aldus Kilian. Maar daar past een kanttekening bij. „Dit werkt niet als je vijf dagen werk in vier dagen probeert te proppen. Het werk moet ook écht in minder uren afgerond kunnen worden. Kom je na je vrije dag weer op kantoor en moet je dubbel zo hard aan de slag om het in te halen, dan schiet het niet op.” Voldoende herstel is van belang, vindt Kilian. „Door de personeelstekorten is de werkdruk hoog. Mensen gaan maar door en kunnen hun verantwoordelijkheden moeilijk loslaten, ook niet als ze vrij zijn. Daardoor hebben ze onvoldoende ruimte om echt te ontspannen.” Volgens haar wordt ontspannen te vaak verward met luieren. „Ontspannen heeft niks te maken met gebrek aan focus of energie, maar brengt je naar een andere hersengolflengte. Daardoor kan je opladen, heb je minder stress én word je creatiever. Ook op je werk.” „Voordat ik kinderen kreeg, werkte ik al 36 uur per week in plaats van 40. Toen ik moeder werd, ging dat naar 24 uur. Mijn zoon is nu 30 jaar, maar mijn werkuren zijn nog steeds op schooltijden aangepast. Ik werk 25 uur, verdeeld over vijf dagen. Dat wil zeggen dat ik iedere dag op kantoor ben, maar om twee uur ’s middags alweer lekker naar huis kan. De vrijheid die ik daarvoor terugkrijg, is voor mij veel belangrijker dan het salaris dat bij een fulltime baan hoort. Omdat ik eraan gewend ben na al die jaren, voelt het ook niet alsof ik iets mis. Er is meer in het leven dan werken. Ik heb het altijd belangrijk gevonden meer te zijn dan ‘alleen’ moeder, wilde sowieso deel blijven uitmaken van het werkende leven.  „De manier waarop ik mijn uren heb verdeeld, is wat ongebruikelijk, maar ik vind dit fijn. Ik maak elke dag wat mee van de ontwikkelingen op het werk en ik voel me net zo betrokken bij de organisatie als de fulltimers. Ze hebben het wel geprobeerd, hoor, mijn uren op te schroeven. Maar dit is prima. Zo heb ik de middag voor het huishouden en mijn hobby’s, van straatfotografie tot modellenwerk.  „Zelfdiscipline is belangrijk, om te zorgen dat je niet steeds over je uren heen gaat. Al blijf ik altijd bereikbaar voor spoedtelefoontjes. Volgens mij zou dit voor veel mensen en banen ideaal zijn. Vooral mannen mogen best wat meer open staan voor parttimen. Hoe productief ben je nou écht nog na een uur of vijf werken?”  „Crew Control is verantwoordelijk voor de 48 uur die aan een vlucht voorafgaat: mijn afdeling zorgt er onder andere voor dat de crew op tijd op de juiste plaats is. Dat doen we 24/7, in vroege, late en nachtdiensten. Dit maakt het makkelijker om parttime te werken: aan het eind van mijn dienst draag ik alle problemen over aan een collega die ermee verder gaat.  „Ik werkte in het begin fulltime, totdat ik in 2007 ouderschapsverlof had voor mijn eerste dochter en parttime ging werken. Daarvoor dacht ik er niet over na; je werkte fulltime, zo was het gewoon. Bij mijn tweede dochter pakte ik het op dezelfde manier aan. Steeds verlengde ik dat verlof met een half jaartje en op een gegeven moment was ik er zo aan gewend dat ik mijn contract definitief omzette naar 80 procent. Financieel ging het goed, de zorg met mijn toenmalige partner was mooi verdeeld, dus waarom niet?  „Ik heb geen vaste vrije dag vanwege het onregelmatige rooster. Werk ik niet, dan ga ik sporten, of geef ik training op de atletiekvereniging van mijn kinderen. Ik spring ook wel eens  bij voor de plaatselijke bakker, ontbijtjes bezorgen. Dat heb ik overgehouden uit de coronatijd, toen in de vliegsector niet veel te doen was en in de bezorging des te meer.  „Ook ben ik nu bezig met een coachingsopleiding voor mindfulness bij kinderen. Allemaal leuke dingen die ik als fulltimer niet zou kunnen doen. Ik denk dan ook niet dat ik ooit terugga naar 100 procent. Mijn werk is hectisch en met de personeelstekorten is het daar al helemaal ingewikkeld. In die andere uren kan ik bijkomen.”||https://www.nrc.nl//nieuws/2022/08/29/veertig-uur-per-week-er-is-meer-dan-voor-een-baas-werken-a4140164
2022-08-30||‘Een derde van Pakistan staat onder water’||Wanhopig proberen miljoenen Pakistanen te redden wat er  te redden valt van hun huizen,  vee en landbouwgronden na overstromingen die grote delen van het land blank hebben gezet. „Ik heb  echt niets meer om mijn gezin te voeden. Alles heb ik verloren. Ik weet niet waar ik heen moet. God sta me bij”, klaagde een jonge arbeider in de zuidelijke plaats Shikar Pur tegen  persbureau AP. Hij was bezig modderige stenen van zijn deels weggespoelde huis terug te zoeken.  Er is „overal water, als een  oceaan”, bevestigde de Pakistaanse minister van Klimaatverandering Sherry Rehman maandag. Na de zwaarste moessonregens in een decennium staat volgens haar  een derde van Pakistan onder water. Overstromingen kostten tot dusverre aan 1.061 mensen het leven,  volgens de nationale organisatie voor de rampenbestrijding (NDMA). Sinds  de vroege aanvang van het regenseizoen, dit jaar in juni, moesten 33 miljoen burgers hun huizen  verlaten. Omdat  overstromingen bruggen en wegen hebben weggespoeld en  getroffen gebieden  zijn afgesneden, ligt het  werkelijke  dodental waarschijnlijk hoger.  Inmiddels is de  noodtoestand uitgeroepen. Afgelopen weekend kwam  internationale hulp op gang, toen de eerste vrachtvluchten met  hulpmiddelen  uit Turkije en de Verenigde Arabische Emiraten arriveerden. Hulporganisaties van de Verenigde Naties zegden  hulp en geld toe, vooral voor medische zorg, voedsel en sanitair. Maar om de  infrastructuur weer op te bouwen, zal Islamabad meer  nodig hebben. De overstromingen treffen Pakistan juist nu het al kampt met een   economische crisis. Het Internationaal Monetair Fonds (IMF), dat in 2019 een akkoord sloot voor een steunpakket, schortte de uitbetaling daarvan eerder dit jaar op omdat het geen vertrouwen had in de naleving van de voorwaarden in die deal.  Het parlement stemde de toenmalige premier Imran Khan in april weg, vanwege de slechte staat van de  economie.  Islamabad meldde maandagavond dat het IMF hervatting van de betalingen zou hebben toegezegd, zodat snel  een tranche van ruim 1 miljard dollar vrijkomt. Tegen persbureau Reuters schatte de minister van Planning, Ahsan Iqbal, de aanvankelijke economische verliezen op zeker 10 miljard. Hij waarschuwde   voor de voedselveiligheid, na   de mislukte oogst.  Ontheemden als gevolg van de overstromingen worden opgevangen in tenten bij de stad Sukkur in deprovincie Sind.  Foto Asif Hassan / AFP Doorgaans is de moesson belangrijk voor de landbouw in Pakistan. Het regenseizoen zorgt ieder jaar, tussen juli en september, voor het merendeel van de  neerslag. Het fenomeen bouwt zich in  voorgaande maanden op: zomerhitte verwarmt de landmassa van het Zuid-Aziatische subcontinent, waardoor de lucht stijgt en koelere winden uit de Indische Oceaan worden aangezogen, die vervolgens enorme hoeveelheden regen produceren. Maar  specifieke  details en  timing zijn lastig te voorspellen.  In  Pakistan is gemiddeld meer regen gevallen dan normaal, in de zuidelijke provincies Sind en Baluchistan zelfs vier keer zo veel. Minister Rehman  noemde de watersnood  „een door het klimaat veroorzaakte humanitaire ramp” van „epische afmetingen”. Eerder had zij ervoor gepleit  klimaatverandering te zien als een kwestie van nationale veiligheid. Anderen suggereerden dat Pakistan nu moet boeten voor de klimaatverandering die  door rijkere landen is veroorzaakt. Het land geldt wereldwijd als een van de  kwetsbaarste   voor klimaatverandering. Steeds vaker komen er extreem hoge temperaturen voor, soms van meer dan 50 graden Celsius. Deze satellietbeelden van 24 maart en 28 augustus 2022 tonen de Indus-rivier in de nasleep van de overstromingen in Pakistan. Foto Maxar Technologies via AP
 Pakistan geldt  als een van  de kwetsbaarste   landen voor klimaatverandering De rivier de Indus, vanouds de levensader van het land (die  van noord naar zuid loopt), is een bepalende factor in Pakistan. Nu eens stroomt daar te weinig water door om alle landgebouwgebieden te bevloeien en dan plotseling – zoals nu – weer veel te veel, waardoor oogsten verloren gaan. Vanwege ruimtegebrek bouwen veel arme mensen ook nog altijd eenvoudige woningen vlakbij rivieren. Bij overstromingen spoelen die vaak weg. Ondanks de huidige overlast stond het peil de laatste jaren vaak juist veel lager dan vroeger,  doordat veel gletsjers in de Himalaya  al deels zijn weggesmolten of voorgoed zijn verdwenen.  Daar komt bij dat de  autoriteiten  bijzonder weinig hebben ondernomen om hun land voor  rampen te behoeden. Pakistan staat niet voor niets op plaats 176 van een ranglijst met de prestaties van landen op milieugebied, opgesteld door de Amerikaanse universiteit van Yale.  Mede door de snelle bevolkingsgroei is de hoeveelheid  bos bijvoorbeeld in hoog tempo geslonken. Was bij de onafhankelijkheid in 1947 nog 33 procent van Pakistan met bos bedekt, nu is dat slechts  5 procent. Dat heeft ook bijgedragen tot  temperatuurstijging en tot een situatie waarbij water minder goed in de bodem wordt vastgehouden. Verder heeft Islamabad   verzuimd  lering te trekken uit eerdere rampzalige overstromingen, in het bijzonder die van 2010, toen  zo’n tweeduizend mensen omkwamen en miljoenen   hun woning verloren. Het dijkenbeheer laat vaak zeer te wensen over. Naast de NDMA, met meerdere regionale en lokale afdelingen, kunnen nog ettelijke andere organisaties  reageren op overstromingen. Maar in de praktijk werken ze dikwijls langs elkaar heen. Op lokaal niveau is vaak weinig gedaan aan preventie. Het machtige Pakistaanse leger, dat nu ruim zesduizend militairen heeft ingezet voor evacuaties, beschikt  over meer middelen maar staat  evengoed vaak machteloos tegen het natuurgeweld. Nu kunnen helikopters  bijvoorbeeld nauwelijks geschikte droge plekken vinden om te landen, melden piloten. „Het blijkt dat bestrijding van de gevolgen van de mondiale opwarming moeilijker is dan oorlog voeren tegen menselijke vijanden”, schreef de Pakistaanse journalist Hamid Mir onlangs  in The Washington Post.||https://www.nrc.nl//nieuws/2022/08/29/derde-van-pakistan-onder-water-a4140198
2022-08-30||Te koop: boeren bieden online duizenden kilo&#8217;s stikstofruimte aan||De hulp kwam uit onverwachte hoek. Jarenlang was het onduidelijk of de verbreding van de A27 bij Amelisweerd, in de provincie Utrecht, kon plaatsvinden. De stikstofuitstoot van de controversiële verbreding was – tot vreugde van tegenstanders van het project waarvoor honderden bomen moesten worden gekapt – te groot. Vorige week presenteerde het kabinet toch een oplossing: Rijkswaterstaat koopt de stikstofruimte van een groepje stoppende boerenbedrijven, van Lunteren tot Tienhoven. Die plaatsen liggen in de wijde omgeving van de stad Utrecht, hun stikstofuitstoot slaat onder meer neer op Natura 2000-gebied de Veluwe. Omdat deze bedrijven stoppen, is er ruimte in de vergunning voor de snelwegverbreding. Een groot deel van de overeenkomsten – die bij de Raad van State nog aangevochten kunnen worden – sloot het kabinet via een agrarisch adviseur. „De boerenbedrijven hadden zich bij mij gemeld”, zegt deze bemiddelaar, Addy Ruitenbeek. Ze waren al voornemens te stoppen, en zagen in deze optie een goede kans.  Ruitenbeek houdt met zijn bedrijf Struikhoeve kantoor in de Gelderse Vallei, een gebied waar de komende jaren veel boerenbedrijven zullen stoppen. Hij is een van de adviseurs die als gevolg van de stikstofcrisis bemiddelen bij de handel in stikstofruimte. Ruitenbeek kent boerenbedrijven die kilo’s stikstof over hebben omdat ze bijvoorbeeld willen stoppen. Die brengt hij in contact met partijen die juist extra uitstootruimte nodig hebben: van wegenbouwers tot andere boerenbedrijven. Hij helpt bij het opstellen van contracten en bij de onderhandelingen. Hoeveel Ruitenbeek aan de deal tussen Rijkswaterstaat en de stoppende boeren verdiende, wil hij niet zeggen, maar volgens zijn website  sluit hij overeenkomsten „tegen een klein percentage van de verkoopsom”. Er zijn tussen de tien en twintig van dit soort stikstofhandelaren actief in Nederland. Zij adverteren   op websites  met partijen stikstof. Online zijn honderden van deze advertenties te vinden, op websites als ammoniakrechten.nl – ‘de marktplaats voor stikstofrechten’.  Deze commercialisering van de stikstofhandel leidt in de agrarische wereld, bij het ministerie van Landbouw, Natuur en Voedselkwaliteit én bij deskundigen tot ongemak. Is het slim om stikstofhandel aan de vrije markt over te laten? Bovendien twijfelen sommige juristen aan de juridische houdbaarheid van de handel.  Ten grondslag aan de stikstofhandel ligt het inmiddels zo bekende vonnis van de Raad van State van mei 2019. Toen zette ’s lands hoogste bestuursrechter een streep door het Nederlandse stikstofbeleid. Dit sloeg de basis weg onder het vergunningenbeleid voor allerlei activiteiten, van woningbouw tot uitbreidingen van (boeren)bedrijven. Volgens de rechter stond niet vast dat de natuur geen extra schade zou oplopen. Omdat kabinet-Rutte III wilde dat boerenbedrijven toch konden uitbreiden en projectontwikkelaars huizen konden bouwen, viel Nederland terug op de basis van de Europese natuurwetgeving: ‘extern salderen’, zoals dat ook tot 2015 al kon. Oftewel: de onderlinge verkoop en verhuur van stikstofruimte was weer toegestaan. Stikstofruimte koop je nu in kilo’s. In het Gelderse Wilp: 558 kilo aangeboden. Bedum, Groningen: 2.000 kilo. Rijkevoort,  Noord-Brabant: 2.550 kilo.  Ammoniakrechten.nl kent net als Marktplaats verkopers en kopers. Op een kaart van Nederland staan ze in groene (verkopers) en oranje (kopers) icoontjes aangegeven. Met name in Overijssel wordt door tientallen verkopers stikstofruimte aangeboden, in Utrecht helemaal geen. Wie stikstof nodig heeft, kan op de kaart zoeken naar een aanbieder. De stikstofruimte die wordt aangekocht, moet neerslaan op hetzelfde natuurgebied als de stikstof van het nieuwe project. Daarom vindt een deal bijna altijd plaats tussen twee relatief dicht bij elkaar gelegen bedrijven. Provincies moeten de ‘transactie’ – in feite twee nieuwe vergunningen – goedkeuren.   Giel Peters (41) was goed voorbereid. Jarenlang werkte hij bij een agrarisch adviesbureau, maar toen de Raad van State in 2019 het stikstofbeleid onderuit kegelde, en de stikstofhandel nieuw leven werd ingeblazen, richtte hij zijn eigen bedrijf op: Eminet. Inmiddels heeft hij een team van tien mensen dat zich uitsluitend richt op de handel in stikstofruimte.  Peters heeft een eigen website en eigen systeem, dat  weer losstaat van bijvoorbeeld ammoniakrechten.nl. Naar eigen zeggen heeft hij het „grootste landelijke aanbod van stikstof”, zo’n 562.371 kilogram. Hij sloot „honderden” transacties met boeren, industriële partijen en projectontwikkelaars.  Bij elke deal gaat het volgens de salderingsregels altijd maar om 70 procent van de stikstofruimte in een vergunning – de overige 30 procent kan niet verkocht worden en komt in feite ten goede van de natuur. Zo gaat bij elke gesloten overeenkomst de stikstofuitstoot omlaag. Slechts 70 procent van de stikstofruimte kan verkocht worden – de overige 30 procent komt ten goede van de natuur  De verkoopprijzen verschillen per deal, zegt Giel Peters: „5 tot 500 euro per kilo.” Het is een vrije markt. Hoe dichterbij een natuurgebied, hoe duurder. De stikstofruimte van een boer vlakbij kwetsbare natuur is meer waard:  zijn impact op de natuur is groot,  en met die ruimte kunnen andere boeren verder weg van het natuurgebied  relatief veel uitbreiden.  En in de Randstad – waar weinig stikstofruimte wordt aangeboden – ligt de kiloprijs hoger „dan in het Brabantse Deurne”, zegt  Peters, omdat er in Brabant meer aanbod is.  Stikstofmakelaars anticiperen erop dat de markt pas in het beginstadium verkeert.   Het kabinet zit met meerdere dossiers in zijn maag waar  stikstofhandel een uitkomst kan bieden. Zo hebben Schiphol en Lelystad Airport geen geldige natuurvergunning en daardoor een tekort aan stikstofruimte. En dan zijn er nog ruim 3.000 boeren in Nederland die tussen 2015 en 2019 hun bedrijf mochten uitbreiden omdat zij slechts kleine hoeveelheden stikstof uitstootten. Met het sneuvelen van het oude stikstofbeleid bij de Raad van State verkeren zij in feite in een illegale situatie: ook bedrijven met een kleine stikstofneerslag  in kwetsbare natuurgebieden moeten nu een vergunning hebben. Het Rijk en de provincies beloofden de bedrijven te legaliseren door elders boerenbedrijven op te kopen en tot die tijd de illegale bedrijven niet te controleren – zonder succes. Een paar maanden terug werd Overijssel gedwongen, via een handhavingsprocedure aangespannen door milieuorganisatie MOB, toch zeven illegale boerenbedrijven te controleren. Hun hangt nu een dwangsom boven het hoofd. Hoe het hiermee verder moet, is niet duidelijk. Sommige bedrijven overwegen dan maar zelf stikstofruimte bij te kopen, zegt stikstofmakelaar Piet Schipper uit Medemblik. „De overheid beloofde alle bedrijven te legaliseren, maar dat gebeurde niet. Mijn klanten zien nu de stikstofruimte van hun buurman te koop staan, en denken: moet ik die kopen?”  Ondertussen is er onder juristen de laatste maanden steeds meer discussie of de handel in stikstofruimte wel is toegestaan. Want zijn stikstofrechten wel echt rechten? Ze bestaan niet als zodanig in de wet, merkten advocaten Guus Benes en Rico Ligtvoet eerder dit jaar op in juridische artikelen. De vrees is dat  partijen met „de grootste portemonnee” er met de stikstofruimte vandoor gaan De advocaten betwijfelen of stikstofruimte een bezit is. Uit recente rechtspraak zou niet per se blijken dat het zogenoemde ‘vermogensrechten’ zijn, zoals bijvoorbeeld fosfaatrechten expliciet wel zijn. Een natuurbeschermingsvergunning die stikstofuitstoot toestaat, zou volgens de advocaten gebonden zijn aan één project op één plaats.  Er zijn nog andere kanttekeningen te plaatsen bij het verhandelen van de rechten. Raoul Beunen, universitair hoofddocent aan de Open Universiteit en deskundige op gebied van stikstofbeleid, vreest dat de partijen met „de grootste portemonnee” er met de stikstofruimte vandoor gaan. Een partij als Lelystad Airport kan makkelijker een aantal boerderijen opkopen dan anderen. Kleinere partijen, zoals boeren die eventueel willen uitbreiden, komen daar dan moeilijker tussen. Om deze reden is ook de agrarische wereld verdeeld over stikstofhandel. Stikstofhandel is op dit moment de enige manier om als bedrijf uit breiden. Maar er is angst dat stikstofruimte verdwijnt naar andere sectoren die meer geld bieden, waardoor de landbouw krimpt. Dat ligt gevoelig, blijkt uit uitspraken van Farmers Defence Force-frontman Mark van den Oever. Hij noemde eerder boeren die stikstofruimte verkopen aan andere sectoren „judassen” en „zwakke schakels”. Het is beter, zegt Beunen, als de overheid de stikstofruimte van stoppende boeren centraal reguleert. „Dan kan ze zelf bepalen waaraan ze de beschikbare ruimte besteedt”, door bijvoorbeeld niet aan de industrie te verkopen, en wel aan de woningbouw. Het ministerie van Landbouw, Natuur en Voedselkwaliteit laat in een reactie weten momenteel onderzoek te doen naar de „neveneffecten” van de handel in stikstofruimte en wil de regels  aanscherpen om zo een mogelijke wildgroei aan adviesbureaus tegen te gaan. De Tweede Kamer wordt later dit jaar hierover geïnformeerd. Een ander kritiekpunt: dat boeren überhaupt de stikstofruimte, die ze vaak gratis hebben gekregen, kunnen verhandelen. Stikstofruimte is sinds 2019 opeens een schaars goed geworden, op een manier waarop het nooit bedoeld was. „Wie de grootste vergunning aanvroeg is spekkoper”, zegt Beunen.||https://www.nrc.nl//nieuws/2022/08/29/stikstof-te-koop-de-omstreden-handel-in-uitstootrechten-a4140194
2022-08-30||Partijleden CU en D66 kritisch op asielafspraken van het kabinet|| „Een walgelijke deal, die D66 nooit had mogen steunen”. De partij heeft getekend voor „het met voeten treden van de meest fundamentele rechten van vluchtelingen”. „Laten we nou alsjeblieft geen VVD-beleid gaan recht praten.” De poging van Tweede Kamerlid Anne-Marijke Podt (D66) om de door het kabinet aangekondigde noodmaatregelen tegen de acute asielcrisis  te verkopen, werd lang niet door al haar partijgenoten met applaus ontvangen. Podt had op haar socialemedia-kanalen diezelfde vrijdagmiddag al een gemotiveerde toelichting geschreven op het kabinetsbesluit, waar de coalitiefracties uit de Tweede Kamer bij betrokken zijn geweest. „D66 ziet de plannen als noodzakelijk, pragmatisch en realistisch.” De genomen maatregelen liggen, net als bij coalitiepartner ChristenUnie, gevoelig bij de achterban van de partij die staat voor een humaan en ruimhartig asielbeleid en een voorvechter is van internationaal recht. Vooral het besluit  het aantal vluchtelingen dat Nederland volgens de ‘Turkije-deal’ uit 2015 jaarlijks opneemt fors te verminderen, zet kwaad bloed (van de afgesproken duizend tot volgend jaar mogelijk vijfhonderd). Net als de tijdelijke stop op gezinshereniging voor vluchtelingen die wel over een verblijfsvergunning beschikken, maar nog niet over volwaardige huisvesting. D66-kiezers hechten grote waarde aan een humaan vluchtelingenbeleid Tweede Kamerlid Podt omschrijft deze als „een paar ingrijpende en pijnlijke, tijdelijke noodgrepen”, die „helaas nodig waren om te voorkomen dat mensen buiten moeten slapen”. Volgens haar doet het kabinet er alles aan „om dit heel snel overbodig te maken”. Vorige week was er  de openbare oproep van kritische D66-leden  aan partijleider en vicepremier Sigrid Kaag om in de stikstofcrisis en de ruzie die daarover in het kabinet is uitgebroken, vooral de rug recht te houden. Maar nu is er nog geen georganiseerde actie tegen het nieuwe asielbeleid. Voorzitter Daphnie Ploegstra van de thema-afdeling Samenleven, migratie en asiel van D66  was niet bereid om haar eerdere verzuchting  op Twitter – „Hoe harteloos ben je.” – nader toe te lichten. Toch zullen de Tweede Kamerfractie en de D66-bewindslieden de druk vanuit de achterban voelen.  In het verkiezingsprogramma staat dat de opvang voor asielzoekers „menswaardig” moet zijn, procedures voor verblijfsvergunningen „snel en zorgvuldig” en dat statushouders „snel [moeten] worden geholpen met integratie”. Het zijn waarden die ook in het coalitieakkoord van het kabinet-Rutte IV terecht zijn gekomen, tijdens de moeizame formatie van vorig jaar bevochten door zowel D66 als de ChristenUnie. ChristenUnie-leden roerden zich wél gezamenlijk nadat het kabinet de nieuwe asielmaatregelen had aangekondigd. Zondag riepen 130 leden het partijbestuur in een brief op om zich tegen het nieuwe plan te keren. De brief werd voornamelijk ondertekend door gemeenteraadsleden en door het voltallige bestuur van jongerenafdeling PerspectieF. Maandagavond was de brief ondertekend door zo'n 300 leden. De kritiek richt zich met name op het uitstel van gezinshereniging. „Dat mogen wij als partij van het gezin nimmer accepteren.” Maandag reageerde Tweede Kamerlid Don Ceder, die namens de ChristenUnie het woord voert over asiel, in een interview in het Nederlands Dagblad op de brief. Hij lijkt niet van plan om het nieuwe asielplan te frustreren. Volgens Ceder zitten er „pijnlijke maatregelen” en „goede afspraken” in het plan. „Alles afwegend kunnen wij dit dragen.”  Dezelfde krant publiceerde maandag ook een opiniestuk van partijleider Gert-Jan Segers, die zich net als Ceder niet alsnog tegen de afspraken lijkt te willen keren. „Met coalities die altijd door het politieke midden gaan, is het onvermijdelijk dat er bij migratie alleen maar afspraken kunnen worden gemaakt die een mengeling zijn van streng en humaan.” Binnen de ChristenUnie heerst er altijd al verdeeldheid als het om asielbeleid gaat. Er is  een wat rechtsere vleugel en een wat linksere. Aan de flank van die laatste zit de groep leden die het initiatief heeft genomen tot het schrijven van de brief. Één van hen is Antonie Fountain. „Don Ceder en Maarten van Ooijen [staatssecretaris van VWS] behoorden eerst ook tot die groep”, zegt hij. „Ik snap wel dat als je dag in dag uit met de VVD en het CDA in onderhandelingen zit, je op een gegeven moment vooral nog wil zien wat er wel is gelukt en niet wat er niet is gelukt. Maar om dat laatste ook te zien heb je gelukkig een achterban.” Binnen de ChristenUnie heerst er altijd al verdeeldheid als het om asielbeleid gaat Tegen zijn achterban heeft Ceder maandagmiddag nog niet gezegd dat hij het nieuwe asielplan wil laten zoals het is. Fountain denkt dat het Tweede Kamerlid nog wel actie zal ondernemen. „We hebben veel contact met Ceder en de rest van de partijtop. Als de ChristenUnie nu al tegen het kabinet gaat zeggen dat ze het plan toch niet ziet zitten, heb je een kabinetscrisis. Ik snap het als ze misschien wachten totdat de druk vanuit de achterban nog hoger is.” Ook Nathan Kramer, bestuurslid van jongerenorganisatie PerspectieF, denkt dat de leden uit de partijtop nog wel iets zullen doen met de kritiek. „Ik snap dat ze in een moeilijke positie zitten, omdat ze moeten schipperen tussen kabinetstabiliteit en de wensen van de achterban. Maar ik ken de ChristenUnie als een partij die echt iets doet met kritiek van haar leden.” Maandag aan het eind van de middag werd bekend dat de partij in september een ledenvergadering organiseert waar kritische leden in gesprek gaan met de partijtop over de asielplannen. Onder kritische D66-leden is er vooralsnog geen verzoek gedaan tot een extra partijberaad om het asielbeleid te bespreken of te wijzigen. Op de al geplande ‘landelijke netwerkdag’, komende zaterdag in Utrecht, zullen actieve leden D66-kopstukken uit Tweede Kamer en kabinet ongetwijfeld wel bestoken met lastige vragen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/partijleden-cu-en-d66-kritisch-op-asielafspraken-van-het-kabinet-a4140209
2022-08-30||Iran sloopt huizen van ‘ketterse’ Bahai-minderheid||Ze zijn maar betrekkelijk gering in getal maar de naar schatting 300.000 Bahai, die een kleine religieuze minderheid in Iran vormen, zijn de laatste weken het slachtoffer geworden van een nieuwe golf van vervolging.  Tientallen Bahai zijn gearresteerd, melden mensenrechtenorganisaties. Sommigen werden uit hun huizen gezet, waarna die door de overheid met behulp van bulldozers met de grond gelijk werden gemaakt. De autoriteiten confisqueerden bovendien stukken grond die aan Bahai toebehoorden. Veel Bahai werden ook ondervraagd en kregen naderhand een elektronische enkelband om.  Met name Bahai in het dorpje Roshankouh, dichtbij de Kaspische Zee, moesten het ontgelden. Hoewel de Bahai daar al generaties verblijven, hadden ze zich daar volgens lokale functionarissen illegaal gevestigd op publieke grond. De operatie tegen de Bahai ging gepaard met de inzet van honderden politieagenten. De vervolging van de Bahai lijkt deel uit te maken van een bredere golf van repressie in Iran, waarmee de leiders van het conservatieve islamitische regime nog eens lijken te willen onderstrepen dat er niet valt te tornen aan hun fundamentalistische beginselen. Een aantal liberaal gezinde filmmakers is de laatste weken gevangengezet en er wordt op straat weer strenger gecontroleerd of vrouwen hun hoofddoek wel volgens de regels dragen.  Overtreders daarvan dreigen te worden gearresteerd of een boete te krijgen. Anders dan de sjiitische meerderheid van de Iraanse bevolking geloven de Bahai niet in de komst van de mahdi, een soort Messias. In plaats daarvan vereren zij hun eigen profeet, Bahá’u’lláh, die in de negentiende eeuw in het toenmalige Perzië leefde. Hij riep op tot een geestelijke transformatie van de mensheid en huldigde pacifistische beginselen. In de ogen van de Iraanse religieuze autoriteiten zijn de Bahai echter ketters. Ze zijn in het verleden regelmatig vervolgd, vooral na de Islamitische Revolutie van 1979. Ze kunnen geen functies bij de overheid bekleden en hebben in de praktijk vaak geen toegang tot het hoger onderwijs. De vervolging van de Bahai lijkt deel uit te maken van een bredere golf van repressie in Iran Het Iraanse ministerie van Inlichtingen onthulde op 1 augustus dat Bahai zouden hebben geprobeerd hun geloof te verbreiden en hun geloofsopvattingen op te dringen aan kinderen, onder meer op kleuterscholen. Het is in Iran wettelijk verboden voor niet-sjiieten om  hun geloof uit te dragen. Woordvoerders van de Bahai ontkennen dit  ten stelligst en beschuldigen de autoriteiten ervan zelf Bahai-propaganda te hebben verspreid op kleuterscholen om hen in diskrediet te brengen.   De Bahai zouden zich daarnaast hebben bezondigd aan spionage-activiteiten voor Israël. De Iraanse machthebbers hebben altijd argwanend tegenover de Bahai  gestaan, omdat ze hun hoofdkwartier in de Israëlische havenstad Haifa hebben gevestigd. Met het oog daarop maken ze de Bahai dikwijls uit voor spionnen van hun aartsvijand Israël. In totaal zitten er op het ogenblik volgens BIC, een samenwerkingsverband van Bahai in het buitenland,  ten minste 68 Bahai gevangen. Volgens het kantoor van de Hoge Commissaris voor de Mensenrechten van de VN lopen nog eens duizend anderen groot risico te worden gearresteerd. In juli werden ook enkele voormalige Bahai-leiders opgepakt. Volgens sommige analisten maken de geestelijke leiders van het land zich zorgen dat de Bahai een grotere aantrekkingskracht uitoefenen op jonge Iraniërs dan het sjiitische geloof van de meerderheid. Het Bahai-geloof zou meer in overeenstemming zijn met de hedendaagse samenleving.  ||https://www.nrc.nl//nieuws/2022/08/29/iran-sloopt-huizen-ketterse-minderheid-a4140197
2022-08-30||Utah ziet  zijn beroemde zoutmeer droogvallen||  Pretpaleis de Great Saltair, met zijn oriëntaalse torentjes en portalen, staat leeg en droog. Een jaar of dertig geleden rimpelde het water van het Great Salt Lake nog tot onder aan de veranda. Nu ligt er een stoffige vlakte van bijna een kilometer tot aan het meer. Maar geen nood, een kwelder van dit formaat nodigt uit tot allerlei andere pret. De jongens van paramotoring-bedrijf Pukana Adventures hebben hun truck naast de weg gezet, de windzak op het dak geeft noord, noordwest aan. Op hun T-shirt staat ‘Safety Third’. Ze duwen het karretje met de motor uit de truck. In de verte zweeft al een parachute in de lucht. Daaraan hangt een man met een propeller ter grootte van een flinke ventilator op zijn rug. De wind voert zijn yeah’s en oooh’s mee. De vlakte van de Great Saltair naar het water is geplaveid met kapotte bierflesjes en -doppen. Aan de waterlijn staat een oude autobank. In de verte werpt een groepje mensen op Segway’s stofwolkjes op. Een man zonder jasje maar met een stropdas wandelt met zijn vrouw en hun drie kinderen, eentje op de arm want de grond is stekelig van het gortdroge zand. Ze komen uit Salt Lake City en ze hebben nog gedanst in de Great Saltair. „Buiten had je een achtbaan.” Dit jaar klonken er alom noodkreten over de snelle krimp van het zoutmeer. De ‘mega-droogte’ die het Amerikaanse westen treft en de groeiende bevolking van Salt Lake City en omgeving die steeds meer water nodig heeft, hebben het meer leeggegehaald. Antelope Island, een heuvel waarvan vroeger alleen de kop boven water stak, is een schiereiland geworden, daar loop je nu zó heen. Het wandelende echtpaar maakt zich er niet druk om. „Eén goede winter en het meer is weer vol.” Maar de laatste winter met meer dan een paar centimeter sneeuw was die van 2018-2019 en dat was ook het laatste jaar dat het water van het meer met de tamelijk platte bodem met 60 centimeter steeg in mei en juni – ongeveer evenveel als er in de hete zomer (gemiddeld 31 graden in juli) aan water uit verdampt. De afgelopen jaren kwam er niet meer dan 30 centimeter sneeuwwater bij in het voorjaar, terwijl er nog altijd voor 60 centimeter water verdampt. „Moet je proeven”, zegt de man. Hij bukt en breekt een stukje van een kegeltje van de dorre bodem af en steekt het in zijn mond. „Smaakt lekker hè. Zoutig.” Hij neemt zijn dochter op de andere arm en hij lacht. „Vanavond hebben we allemaal diarree.” Het is in geen eeuwen zo droog geweest in de westelijke staten van de VS als in de afgelopen twintig jaar. „We hebben nog nooit zo veel dagen boven de 38 graden gehad als deze zomer”, zegt Lynn de Freitas, directeur van de Vrienden van het Grote Zoutmeer. De snelle opdroging van het meer is maar een van de zichtbare consequenties ervan.  De  Colorado, die als een diagonaal vanuit de Rocky Mountains naar de woestijn van Nevada loopt, en vandaar richting de Golf van Californië in het noordwesten van Mexico, zucht even hard onder de hitte. Ruim 40 miljoen Amerikanen zijn van deze rivier afhankelijk voor hun water- en stroomvoorziening. En onzichtbaar: het natuurlijke reservoir Ogallala Aquifer, een  waterlaag die ondergronds van South Dakota tot aan Texas loopt, raakt ook meer en meer uitgeput. Klimaatverandering zorgt voor de droogte, onveranderd menselijk verbruik zorgt voor de waterkrimp.  Maak een ronde langs het meer en je ziet welk beslag de mens op het water legt. De grote industrieën als vliegtuigbouwer Northrop die water nodig hebben voor koeling, mijnbedrijven als US Magnesium of Rio Tinto die uit en rond het meer mineralen en ertsen putten, en die zelf uitwateren op het meer. Dan zijn er de boerenbedrijven, industrieën op zichzelf, die voor bevloeiing van hun akkers water halen uit de drie rivieren die op het meer uitkomen – de grootste waterconsumenten van allemaal.  En er is Salt Lake City, een stad van nu 200.000 inwoners, waar de skyline wordt gedomineerd door bouwkranen. Dit is de snelst groeiende regio in een van de snelst groeiende staten van de VS. „We hebben nooit helemaal willen accepteren dat we een woestijnstaat zijn”, zegt Ann Neville, bioloog en directeur van de Nature Conservancy in deze regio. „De op een na droogste staat in het land”, vult Lynn de Freitas aan. „En het watergebruik per hoofd van de bevolking ligt hier veel hoger dan in naburige, vergelijkbare staten als Arizona en Nevada.”  Ann Neville somt aan de telefoon alle problemen op. Mislukte oogsten door de hitte. Verzilting van het meer, waardoor zelfs de zoutwatergarnalen er niet meer kunnen leven en het meer straks geen voedsel kan bieden aan de tien miljoen vogels die er jaarlijks tweemaal neerstrijken, op weg naar het noorden en naar het zuiden. Als het meer, dat in 126 jaar tijd met bijna vier meter is gedaald ten opzichte van de zeespiegel, verder droogvalt, zullen er steeds grotere dorre vlaktes omheen komen die stofwolken produceren. „Zelfs als de bodem geen mineralen als arseen of strontium zou bevatten, is het fijne stof nog kankerverwekkend voor mensen.”  Kijk naar Californië, waar Owen’s Lake een eeuw geleden vrijwel droogviel, omdat Los Angeles er te veel water uit weghaalde. „Daar moet de overheid miljoenen dollars uitgeven om te voorkomen dat stofwolken over het hele gebied waaien”, zegt De Freitas. „Als dat hier ook gebeurt, wil niemand meer in Salt Lake City komen wonen.” En ten slotte is er de basale kwestie van drinkwater, dat kan opraken. Ann Neville giechelt aan de lijn. „Het is één groot rot-probleem.”  Waarom klinken Neville en De Freitas dan toch zo betrekkelijk opgewekt? Om te beginnen omdat het probleem in Utah geen partijstrijd is geworden, zoals bijna alle problemen in bijna heel de Verenigde Staten  – en zeker klimaatverandering, dat hardnekkige ontkenners heeft. („Hebben we hier niet genoeg bomen”, vroeg bijvoorbeeld de Republikeinse kandidaat-senator Herschel Walker uit Georgia toen president Biden deze maand een grote klimaatwet tekende.) „De voorzitter van het Huis van Afgevaardigden in onze staat is een Republikein en hij is een van de vurigste voorvechters van maatregelen om klimaatverandering tegen te gaan”, zegt De Freitas. De belangrijkste maatregel die dit jaar op staatsniveau is genomen, is een waterfonds, waar de organisatie van Neville nauw bij betrokken is. Veertig miljoen dollar heeft Utah uitgetrokken om water van rechthebbende gebruikers te kopen of te leasen. Nevilles collega Megan Nelson lobbyt om de geesten rijp te maken voor het fonds. „We proberen niet-tirannieke oplossingen te vinden om de boeren van het water af te halen.” Eén goede winter en het meer zit weer vol, zeggen ze. Maar krijgt droog Utah ooit  nog een  natte winter?  Eén groot industrieel bedrijf heeft al toegehapt, dat heeft tijdelijk zijn waterrechten aan het fonds overgedragen. Ook boeren blijken bereid een oogst of zelfs een heel jaar over te slaan in ruil voor een vergoeding. „Daar helpt de hitte en de droogte ons juist een handje”, zegt Nelson. „De verpieterde gewassen leveren maar zo weinig op, dat het voor de boeren al snel voordeliger is zich tijdelijk te laten uitkopen.” Geen misverstand, onderstreept Ann Neville: „We hebben te maken met een crisis en het is eng wat we zien. De gemiddelde hoogte van het meer is 1.280 meter boven zeeniveau. Nu is dat 1.277 meter, lager dan ooit. Maar door een crisis krijg je ook politici mee die anders de schouders zouden ophalen.” „Je moet in de lente terugkomen”, zegt Neville, „dan is het vogelreservaat fantastisch.” In augustus is de Shoreland Preserve tamelijk leeg. Zwaluwen en spreeuwen vliegen op  uit de rietsigaren, verder zijn er alleen insecten. Het wetland is nog altijd zompig, maar hele vlakken van het veld zijn geel uitgebeten door de zon.  In het voor- en najaar strijken hier kluten, pelikanen, steltlopers en futen neer. „Het meer ‘ademt’ door de jaren heen in en uit”, staat op een van de borden. Maar even verderop valt te lezen dat overmatig beslag op het water uit de aanvloeiende rivieren het ‘inademen’ steeds amechtiger maakt.  Andrea Harper loopt met haar neefjes over de plankieren en klautert de houten uitkijktoren op. Ze komt uit Roy, een paar kilometer noordelijker onder de rook van de luchtmachtbasis Hill. Ze neemt haar neefjes zo vaak het kan mee naar dit reservaat. De oudste heeft een rood aangelopen hoofd als hij boven aankomt. Twee gevechtsvliegtuigen scheren laag over de toren. „Thundercats”, roept het jongetje en al zijn vermoeidheid is verdwenen. Harper tuurt naar de einder, waar het Great Salt Lake een flikkerend zilveren lijntje is. Eén goede winter, zegt ze, en het meer is weer vol. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/29/utah-ziet-zn-beroemde-zoutmeer-droogvallen-a4140193
2022-08-30||KNVB start onderzoek naar apengeluiden richting Ajax-spits Brian Brobbey||De aanklager betaald voetbal van de KNVB heeft een onderzoek ingesteld naar de gebeurtenissen van afgelopen zondag tijdens de Eredivisiewedstrijd FC Utrecht - Ajax. Een deel van het thuispubliek maakte apengeluiden nadat Ajax-spits Brian Brobbey de Amsterdammers op een 2-0 voorsprong had gezet. De competitiewedstrijd tussen FC Utrecht en Ajax moest in de tweede helft kort worden stilgelegd nadat een vuurwerkbom op het veld was ontploft in de buurt van Ajax-doelman Remko Pasveer. Ook werden Ajax-spelers met bier bekogeld. De KNVB laat weten dat de aanklager mensen hoort rondom FC Utrecht om te onderzoeken of de club verwijtbaar heeft gehandeld voor, tijdens of na afloop van de wedstrijd. Daarbij beoordeelt de voetbalbond of FC Utrecht erin slaagt de daders op te sporen en ze bij de KNVB voordraagt voor een landelijk stadionverbod.  Algemeen directeur Thijs van Es meldde na afloop dat de man die de vuurwerkbom gegooid zou hebben is aangehouden. De politie hield nog drie andere toeschouwers aan voor betrokkenheid bij ongeregeldheden na afloop van de wedstrijd. „De individuen die deze dingen hebben geroepen, hebben we ook in beeld”, zegt Van Es, doelend op camerabeelden van tijdens de wedstrijd. „Daar gaan we achteraan, want dit kan natuurlijk niet”, aldus de directeur, die zegt „zeer teleurgesteld” te zijn. Tijdens de wedstrijd beklaagden Ajax-spelers zich over het gedrag van de toeschouwers bij de scheidsrechter van dienst, Danny Makkelie. Hij liet de stadionspeaker omroepen dat de misdragingen van de toeschouwers moesten stoppen. Brobbey zelf reageerde na afloop van de wedstrijd laconiek op het racisme dat hem ten deel was gevallen. „Ik trek me er helemaal niks van aan”, zei hij voor de camera’s van ESPN. FC Utrecht stuurde Brobbey maandag een bos bloemen op en bood excuses aan voor het gedrag van diens toeschouwers. Racisme op voetbaltribunes is wijdverbreid. Tot straffen leidt het maar zelden, ondanks toenemende pogingen van de KNVB er wat aan te doen. Eerder dit jaar kregen vier supporters van MVV een stadionverbod van twintig jaar opgelegd vanwege racistische spreekkoren aan het adres van FC Dordrecht-verdediger Seydine N’Diaye. In 2020 lanceerde de voetbalbond een ‘aanvalsplan tegen discriminatie’ en werden de straffen voor discriminatie verdubbeld.||https://www.nrc.nl//nieuws/2022/08/29/knvb-start-onderzoek-naar-apengeluiden-bij-fc-utrecht-ajax-a4140195
2022-08-30||‘Als ik dit had geweten, dan had ik het hotel nóóit verkocht!’||Maria Olde Heuvel hoort dinsdagavond 16 augustus via haar buurvrouw  dat ‘haar’ hotel in Albergen, dat ze verkocht aan het Centraal Orgaan opvang asielzoekers (COA), een asielzoekerscentrum voor driehonderd mensen zou worden. „Toen ik het getal driehonderd hoorde, blokkeerde ik helemaal”, vertelt ze de rechter maandag halverwege de zitting in Almelo. Ze heft haar handen in de lucht: „Als ik dat had geweten, dan had ik het hotel nóóit verkocht!”  Olde Heuvel vernietigde het koopcontract. Het COA spande daarop een kort geding aan. Olde Heuvel was, zegt ze, helemaal niet goed ingelicht over het aantal asielzoekers en beroept zich op „bedrog” en „dwaling”.   De rechtszaal zit nokvol met Albergenaren. Olde Heuvels hotel is al bijna twee weken het middelpunt van – negatieve – aandacht. Staatssecretaris Eric van der Burg (Asiel, VVD) maakte halverwege augustus bekend dat het  hotel in Albergen een azc wordt. De gemeente Tubbergen – waar Albergen ligt – voelde zich bij die beslissing  gepasseerd. Zo’n 150 tot 200 mensen komen in het hotel wonen, in units rond op het terrein zullen nog eens 100 mensen worden opgevangen. Het is de eerste gemeente waar Van der Burg zo’n besluit afdwingt. Dat besluit riep onmiddellijk enorme weerstand op. Boze buurtbewoners schroefden borden met teksten als ‘Maria bedankt’, aan het hotel, dagenlang werd voor de deur geprotesteerd. Dat een azc gevoelig zou kunnen liggen in de buurt, wist Olde Heuvel wel, zo blijkt. Toen het COA kwam voor een technische keuring vroeg Olde Heuvel „of ze dat stil willen houden”, om onrust te voorkomen. Ze dacht dat haar dorpsgenoten wel zouden kunnen wennen aan zo’n 80 asielzoekers, zegt ze, gebaseerd op de 74 hotelgasten die er op het moment kunnen slapen. Advocaat De Jonge van het COA noemt Olde Heuvel een „spijtoptant”. Iemand die zó schrok van de reacties van haar omgeving, dat ze onder druk de koop ongedaan wil maken. In april prees Olde Heuvels makelaar het hotel bij het COA nog aan als de „ideale opvanglocatie”, zegt advocaat De Jonge. In juni stuurde het COA de makelaar een mail waarin 200 bewoners worden genoemd. En toen in april een schouw van het hotel plaatsvond, spraken twee COA-medewerkers over 150 tot 200 asielzoekers, waar Olde Heuvel bij was.  „Is dat tegen míj gezegd?”, zegt Olde Heuvel. „Heeft u die opmerking gehoord?”, vraagt de rechter later aan Olde Heuvel. Ze schudt haar hoofd. „Ik kan me dat niet herinneren.” De Jonge vindt het lastig te plaatsen dat Olde Heuvels makelaar heeft bedongen dat over het gebruik van het hotel niks in het koopcontract kwam: „Dat is juist jullie politieke strijd, jullie risico”, schrijft hij in een mail aan het COA.  En dan is er nog de situatie in Ter Apel, die deze snelle procedure rechtvaardigt, zegt De Jonge. Daar slapen nog steeds honderden asielzoekers buiten. „Ieder bed telt”, zegt hij met klem. „Het hotel is een druppel op een gloeiende plaat, maar wél een druppel.” Olde Heuvels advocaat vindt een kort geding juist niet geschikt voor deze zaak, begint hij zijn pleidooi. De crisis in Ter Apel „kan geen reden zijn om over het beroep op bodemprocedure heen te stappen”. Hij beargumenteert dat Olde Heuvel bovendien niet altijd kon weten wat haar makelaar zei. Dat ziet de rechter anders. „Het COA heeft open  kaart gespeeld”, zegt de rechter, „en mag ervan uitgaan dat Olde Heuvel wist wat haar makelaar deed”, zegt hij. „Nergens” in het bewijsmateriaal las hij dat specifieke aantallen asielzoekers bepalend waren voor de verkoop. „Ze heeft dat zelfs niet tegen haar eigen makelaar gezegd.” De koop moet daarom doorgaan. De rechter legt een dwangsom van 50.000 euro per dag op, met een maximum van 1 miljoen euro. De rechter richt zich na zijn uitspraak tot een zichtbaar ontdane Olde Heuvel. „Ik begrijp heel goed dat u geschrokken bent van alles dat is ontstaan”, zegt hij. „U kon niet weten wat er tussen de gemeente en staatssecretaris zou gebeuren, en wat dit alles zou betekenen voor uw positie in uw gemeenschap. Maar er valt u niks te verwijten.”||https://www.nrc.nl//nieuws/2022/08/29/als-ik-dit-had-geweten-dan-had-ik-het-hotel-nooit-verkocht-a4140192
2022-08-30||Het opvangen van vluchtelingen is voor deze ambtenaar meer dan een dagtaak||Martijn de Jong Posthumus (32) kijkt uit over de  skipistes in de Oostenrijkse Alpen als zijn telefoon gaat. De Russische invasie in Oekraïne is net een week oud en Nederland verwacht tienduizenden vluchtelingen. Zijn leidinggevende belt en vraagt of hij zich vanaf nu volledig wil storten op de opvang van Oekraïners. Hij twijfelt niet.  Sinds maart dit jaar staat Nederland in een crisisstand vanwege de opvang van inmiddels ruim zestigduizend Oekraïense vluchtelingen en van  asielzoekers.  Gemeenten botsen met het Rijk over het toewijzen van opvangplekken en geven herhaaldelijk aan dat de rek er qua opvangplekken en personeel uit is. Ook tussen gemeenten onderling is er wrevel: sommige regio’s vangen veel meer mensen op dan anderen, bleek deze maand uit data-onderzoek van NRC. Het zijn ambtenaren zoals De Jong Posthumus –   nooit opgeleid  voor opvangwerk –  die de gemeentelijke locaties al maanden draaiende houden. Ze krijgen een taak die in de praktijk veel moeilijker blijkt te zijn dan gemeenten van tevoren dachten. Een terugblik aan de hand van de ervaringen van de Groningse ambtenaar Martijn de Jong Posthumus. Eenmaal terug van wintersport speurt De Jong Posthumus met een team van dertig ambtenaren leegstaande panden in de gemeente af. Er moeten zo snel mogelijk opvangplekken voor vijfhonderd mensen komen. Met het team bezoekt hij kantoren, chaletparken en voormalige hotels, belt met cruiseschipbedrijven in binnen- en buitenland. Elke plek waar een bed kan staan, is een mogelijke optie. De Jong Posthumus’ werkzame leven als ambtenaar van de gemeente Groningen bestond tot dat moment vooral uit vergaderen en achter de computer werken. Zijn expertise: verduurzaming van de stadslogistiek.   Locatiemanager Martijn de Jong Posthumus.   Foto Sake Elzinga De Jong Posthumus bekijkt onder andere het Nesciohotel aan de rand van villadorp Haren, net buiten Groningen. In dit voormalige conferentiehotel moeten binnen een paar dagen 220 Oekraïners worden opgevangen. Maar hoe? Het dak lekt, de verwarmings- en rioleringsbuizen moeten worden vervangen en er is geen goed werkend internet. Er moeten nieuwe keukens komen, vluchtwegaanduidingen en een ontruimingsplan – dat ook begrijpelijk is voor mensen die alleen het Oekraïens of Russisch machtig zijn.  Het verbaast De Jong Posthumus dat het gebouw, dat in 2020 nog functioneerde als hotel, in zo’n fysiek slechte staat is. Nog dezelfde dag moet De Jong Posthumus bedden, stoelen en koelkasten regelen.  Als hij denkt klaar te zijn, stapt een Oekraïense vluchteling op hem af. Het wc-papier is op. Maar nergens in het pand is wc-papier, terwijl er al honderd Oekraïners in het hotel zitten. „Toen heeft iemand van de gemeente pakken wc-papier gekocht in de winkel om de avond en ochtend door te komen”, vertelt De Jong Posthumus.    Zo komt hij erachter dat het vinden  van locaties niet voldoende is. De gemeente moet van alles regelen, van maandverband en luiers tot beveiliging en voedsel. En dan moet er soms geïmproviseerd worden.  Zo krijgen de Oekraïners twee maanden lang magnetronmaaltijden als avondeten, keukens en catering ontbreken dan nog. In juni, drie maanden nadat de eerste Oekraïners er zijn ondergebracht, voldoet het hotel aan alle eisen. De gemeente huurt het pand voor ongeveer 1 miljoen euro per jaar van een lokale horeca-ondernemer. „Daar komen de enorme kosten voor de verbouw van het hotel nog bovenop”, zegt De Jong Posthumus. „En we gaan er maar vanuit dat de gemeente het meeste geld  terugkrijgt van het Rijk.” De Jong Posthumus en het team hebben na een maand honderden plekken geregeld voor Oekraïners. Naast het voormalige hotel in Haren komt er nog een hotelgebouw vrij, op een industrieterrein in Groningen. Er zijn bedden beschikbaar in een studentenflat en er is een slaapboot. Maar het is niet genoeg.  Minister Hugo de Jonge (Volkshuisvesting en Ruimtelijke Ordening, CDA) kondigt eind maart aan dat er vijftienduizend opvangplekken in lege gebouwen van het Rijk kunnen komen voor vluchtelingen uit Oekraïne en asielzoekers. Een simpele oplossing voor het opvangprobleem. We dachten dat mensen geregistreerd en medisch gecheckt waren, maar dat was niet gedaan Eén van die gebouwen staat in Groningen, aan de snelweg richting Drachten. Als De Jong Posthumus het gebouw bezoekt, ziet hij ruimte voor misschien wel tweehonderd mensen. Maar bij een eerste inspectieronde blijkt het niet zo makkelijk om een leeg kantoorgebouw om te bouwen tot opvangplek. Etages zijn opgezet als één grote kantoortuin, zonder schotten ertussen; en als er schotten komen, kunnen de ramen niet open. Er is te weinig sanitair. Al vrij snel komt de gemeente Groningen tot de conclusie dat dit rijksgebouw ongeschikt is: het gaat te lang duren om het om te bouwen en het kost bovendien te veel geld.  Er komt steeds meer druk op De Jong Posthumus en het team, dat inmiddels gegroeid is naar zestig ambtenaren. Er moeten meer opvangplekken komen. Niet alleen voor Oekraïense vluchtelingen, ook voor ‘reguliere’ asielzoekers. Want in het aanmeldcentrum in Ter Apel zijn te weinig plekken. Maar in Groningen is geen gebouw meer beschikbaar, overal zitten al Oekraïners.  Ondertussen roeren de gemeenten en veiligheidsregio’s zich. Niet alle gemeenten zijn even solidair, waardoor sommige regio’s meer mensen opvangen dan andere. Ook zijn er zorgen of het Rijk wel met voldoende geld komt voor de opvang. Dat blijkt uit onderzoek  van het Nederlands Instituut Publieke Veiligheid (NIPV) in mei, dat  met twintig burgemeesters en veiligheidsregio’s sprak. Bovendien concludeert het NIPV dat „gemeenten de opvang van Oekraïners met meer sympathie oppakken dan die van asielzoekers” – terwijl in mei de situatie in Ter Apel verslechtert.  Dagelijks slapen tientallen tot honderden asielzoekers buiten de hekken van het aanmeldcentrum. Op de grond in het gras liggen gezinnen met kleine kinderen, ouderen en jonge mannen. Ze kunnen niet douchen, krijgen geen zorg en liggen onder fleecedekentjes. Binnen is geen bed beschikbaar,  in andere gemeenten is ook geen plek. Daarom kondigt staatssecretaris Eric van der Burg (Asiel en Migratie, VVD) op de laatste dag van mei nieuwe maatregelen aan: vier veiligheidsregio’s moeten om de twee weken 150 crisisnoodopvangplekken regelen, 600 in totaal. De Jong Posthumus en zijn zestig collega’s kunnen weer aan de slag.  Meteen na de aankondiging van Van der Burg bezoekt De Jong Posthumus een oude daklozenopvang aan het Damsterdiep. Het pand staat op de nominatie om gesloopt te worden. Er zijn geen meubels of bedden, kamers voldoen niet aan de brandveiligheidseisen en er is geen locatiemanager.   Dus besluit De Jong Posthumus zelf maar locatiemanager te worden – een klus van weken, denkt hij dan nog.   In twee dagen regelt hij bedden, stoelen en tafels. Hij doet de sollicitatiegesprekken voor vijftien personeelsleden zelf en tekent de kamerindelingen. 140 mensen moeten er komen, veelal in  drie- of vierpersoonskamers, sommigen in tweepersoonskamers. Er moet catering worden geregeld, en beveiliging. Maar hoeveel beveiligers? Een sporthal in een dorp buiten Groningen waar asielzoekers worden opgevangen, werkt met zes beveiligers. Maar dat kost 30.000 euro per maand per beveiliger, weet De Jong Posthumus. „180.000 euro per maand, alleen voor de beveiliging.” De Jong Posthumus besluit het uiteindelijk met één beveiliger te doen. Precies een week nadat De Jong Posthumus de oude daklozenopvang voor het eerst bezocht, arriveren de eerste bussen met asielzoekers uit Ter Apel. Net op tijd is alles af. Maar dan begint het pas.  Bijna honderd personen komen aan, maar er is niks over hen bekend. Geen namen, nationaliteiten of leeftijden. Laat staan of ze ziektes hebben. „We dachten dat de mensen geregistreerd en medisch gecheckt zouden zijn, maar dat was allemaal niet gedaan”, zegt De Jong Posthumus. Ze besluiten zelf de mensen te registeren en controleren. Meteen is het raak: een man met schurft, een ander heeft tbc – „die zetten we beiden meteen alleen op een kamer vanwege mogelijke besmettelijkheid”. Dan nog een persoon met schildklieraandoeningen en een vrouw met hiv. „We zijn zelf maar gaan googelen naar de ziektes”, zegt De Jong Posthumus. „We hebben zalf gehaald voor de man met schurft bij de apotheek en setjes nieuwe kleren bij de Action, want hij moest volgens internet elke dag schone kleren aan.”  De kinderen lachen, de ouders zijn dankbaar. Je ziet waarom je het doet Nog dezelfde avond geeft de brandmelder een storing. In kamer A107 is de bedrading van de rookmelder doorgeknipt, omdat mensen wilden roken op hun kamer. In kamer A115 wordt geblowd. Twee dagen later stuurt De Jong Posthumus de eerste persoon in een taxi terug naar Ter Apel. Hij rookte crack op het terrein van de buren.  Aan het eind van de maand ziet De Jong Posthumus tientallen mensen naar buiten lopen met koffers en tassen. Ze besluiten te vertrekken naar Ter Apel, omdat ze niet langer willen wachten en hun asielaanvraag willen doen.  De Jong Posthumus loopt naar ze toe en spreekt de groep toe, met een tolk naast hem. „Jullie zijn vrij om te staan en gaan waar jullie willen, maar wij raden jullie echt aan om hier te blijven. Ter Apel heeft nu geen plek voor jullie”, zegt hij.  Het probleem is dat de mensen niet weten waar ze aan toe zijn. Niemand heeft hen verteld wanneer ze naar de vreemdelingenpolitie in Ter Apel kunnen voor hun registratiegesprek. Tot die tijd hebben ze geen recht op leefgeld, zorg of onderwijs, omdat ze pas na de  registratie een asielaanvraag kunnen doen.  Ondanks de woorden van De Jong Posthumus vertrekken ruim vijftig mensen die dag van Groningen naar Ter Apel. „Sommigen zouden te voet zijn gegaan”, zegt De Jong Posthumus. Een tocht van elf uur.  De Jong Posthumus heeft  regelmatig gesprekken met de gemeente over de toekomst van zijn opvanglocatie aan het Damsterdiep, want volgens bestuurlijke afspraken moet die vanaf 1 augustus eigenlijk dienen als huisvesting voor internationale studenten. Jaarlijks zijn er bij de start van het nieuwe studiejaar honderden plekken te weinig voor die studenten. „Ik moet de beslissingen van het gemeentebestuur uitvoeren”, zegt De Jong Posthumus. „Maar ik heb er wel een mening over: heeft een internationale student die hier uit vrije wil naartoe komt meer belang bij opvang of iemand die gevlucht is voor een oorlog?”  Uiteindelijk besluit het gemeentebestuur de opvang open te houden voor vluchtelingen.  De opvang zit vol. 140 mensen verblijven in de voormalige daklozenopvang, De Jong Posthumus is er zes dagen per week van negen uur ’s ochtends tot negen uur ’s avonds. Alles begint te lopen. Er zijn activiteiten voor de kinderen, zoals het dagelijkse potje volleybal. In de garage liggen een paar gewichten voor de sportievelingen. De vrouwen hebben een aparte ruimte, waar ze gescheiden van mannen kunnen kletsen. En er is dagelijks Nederlandse les – gegeven door een gemeenteambtenaar die ook Arabisch spreekt. Officieel hebben de kinderen en ouders nog geen recht op onderwijs. „Maar wij doen het gewoon”, zegt De Jong Posthumus. De Jong Posthumus maakt zich wel zorgen. „Het is nu nog lekker weer, iedereen kan naar buiten. Maar hoe gaat dat straks als het weer slechter wordt en we 140 mensen binnen hebben zitten?” In maart dacht De Jong Posthumus een paar weken mee bezig te zullen zijn met de opvang van vluchtelingen. Maar hij werkt er nu, maanden later, nog steeds aan – de wallen zijn zichtbaar onder zijn ogen. „Ik werk 72 uur per week, zes dagen achter elkaar.” Maar hij houdt het nog wel even vol: „De kinderen lachen, de ouders zijn dankbaar. Je ziet waarom je het doet.” Hubert Bruls, voorzitter van het Veiligheidsberaad, heeft herhaaldelijk gezegd dat de opvang door gemeenten op deze manier niet houdbaar is. Vanaf 1 oktober willen de gemeenten een structurele oplossing zien van het kabinet. ||https://www.nrc.nl//nieuws/2022/08/29/het-opvangen-van-vluchtelingen-is-voor-deze-ambtenaar-meer-dan-een-dagtaak-a4140191
2022-08-30||Chauffeur van drama in Nieuw-Beijerland wordt dinsdag voorgeleid||De chauffeur van de vrachtwagen die betrokken was bij het drama in Nieuw-Beijerland wordt dinsdagmiddag voorgeleid aan de rechter-commissaris, die zal besluiten of hij langer blijft vastzitten. Dat meldt het Openbaar Ministerie in Rotterdam. De 45-jarige Spanjaard wordt verdacht van het veroorzaken van een verkeersongeval met dodelijk en zwaar lichamelijk letsel.  De vrachtwagen reed zaterdag net na 18.00 uur van de Zuidzijdsedijk, waar op dat moment een buurtfeest aan de gang was. Daarbij kwamen drie vrouwen en drie mannen om het leven, met leeftijden tussen de 28 en 75 jaar. Zeven anderen, onder wie kinderen, raakten gewond. Volgens ooggetuigen maakte de chauffeur een vreemde indruk toen hij uit het voertuig werd gehaald. Hierdoor gingen online en in de buurt geruchten rond dat hij had gedronken. De politie meldde zondag dat dit niet het geval is. Zijn bloed is afgenomen om te zien of hij medicatie gebruikt, de uitslag daarvan is nog niet bekend. Verder wordt achterhaald of hij kort voor het drama aan het bellen was of mogelijk door iets anders was afgeleid. De man zit in beperking en mag alleen contact hebben met zijn advocaat.||https://www.nrc.nl//nieuws/2022/08/29/chauffeur-van-drama-in-nieuw-beijerland-wordt-dinsdag-voorgeleid-a4140178
2022-08-30||Minister Wiersma: bestuur islamitische basisscholen moet opstappen wegens wanbeleid||Het bestuur van de stichting Islamitische School Amsterdam (ISA), waar meerdere islamitische basisscholen in de hoofdstad onder vallen, moet „zo snel mogelijk” opstappen. Dat heeft minister Dennis Wiersma (Onderwijs, Cultuur en Wetenschap, VVD) besloten naar aanleiding van een rapport van de Onderwijsinspectie, zo maakt zijn ministerie maandag bekend. Volgens het rapport maakt het ISA-bestuur zich onder meer schuldig aan financieel wanbeleid. De inspectie vertrouwt er niet op dat het huidige bestuur maatregelen zal nemen om te verbeteren. Onder ISA vallen drie basisscholen: al Maes, al Yaqoet en al Jawhara. Op die scholen, waar in totaal bijna 1.200 kinderen op zitten, is volgens de inspectie de administratieve organisatie en interne controle niet op orde. Daarnaast is het schoolbestuur in „grote mate” verweven met stichtingen achter weekendscholen en leerlingenvervoer, wat tot „onrechtmatige verrijking” leidt. In een reactie op het inspectierapport erkende het schoolbestuur het wanbeleid, maar besloot het niet op te stappen.  Wiersma grijpt daarom nu in en stuurt het bestuur weg, de zwaarste maatregel die hij kan treffen. „Op school moet je een goede basis krijgen, om zelfstandig je leven te kunnen leiden. Maar dit schoolbestuur lijkt vooral bezig met elkaar de tent uitvechten”, aldus de minister. Het ISA-bestuur moet plaatsmaken voor een interim-bestuur dat orde op zaken moet stellen. De inspectie wil dat de stichting bijna 300.000 euro aan onrechtmatig besteed geld teruggeeft aan het ministerie. Ook wordt 15 procent van de subsidie die de school krijgt opgeschort, omdat het bestuur eerder geen gehoor gaf aan opgelegde maatregelen. Als het huidige bestuur niet opstapt, worden de drie scholen gesloten en wordt het overheidsgeld voorgoed stopgezet. ||https://www.nrc.nl//nieuws/2022/08/29/minister-wiersma-bestuur-islamitische-basisscholen-moet-opstappen-wegens-wanbeleid-a4140177
2022-08-30||‘Dat de gaswinning omhoog ging na de beving in Huizinge is schandalig’|| De beving in Huizinge van 2012 was al „een drama”. Maar wat daarna gebeurde was echt „schandalig” – de gaswinning ging omhoog ná die beving. En toen in 2018 het goede nieuws kwam dat de gaskraan in Groningen dichtging „begon het geklier pas. Opeens hoorden duizenden gezinnen dat de versterking van hun huis on hold werd gezet. Schandalig én een drama.” Albert Rodenboog (69), oud CDA-burgemeester van de voormalige gemeente Loppersum, sprak maandag voor de parlementaire enquêtecommissie die de Groningse gaswinning onderzoekt. Zijn lichaamshouding ingetogen, zijn antwoorden uitgesproken. „Het was allemaal altijd geldgedreven.” Na een zomerstop van acht weken trapte de parlementaire enquêtecommissie aardgaswinning  Groningen maandag af met het verhoor van Rodenboog. Hij was vanaf 2003 tot 2018 burgemeester van de gemeente Loppersum, het epicentrum van de aardbevingen in Groningen. Deze week staan de verhoren in het teken van de beving in Huizinge van 2012, met een kracht van 3.6 de zwaarste tot nu toe, die plaatsvond in de gemeente van Rodenboog.  Al sinds zijn aantreden in 2003 als burgemeester van Loppersum was Rodenboog op de hoogte van bevingen in het gebied. Maar niemand in zijn gemeente was er bestuurlijk mee bezig, hij trok als eerste bestuurder aan de bel. „Tot de beving in Huizinge speelde het niet, voor schades kregen bewoners een pot verf of werden de scheuren dichtgesmeerd.” Na Huizinge was Rodenboog het zat. Hij vond dat de Nederlandse Aardolie Maatschappij (NAM) snel met een nette schadeafhandeling moest komen voor de huizen in het gebied. Maar die uitspraak nam de NAM hem niet in dank af. „Ze belden mij op dat we toch zo’n goede relatie hadden onderling. Maar dat interesseerde mij helemaal niet”, vertelde Rodenboog maandag. Een paar uur later nam toenmalig vice-premier Maxime Verhagen de gaswinner zelfs in bescherming. „De NAM had volgens hem een prima schadeafhandeling. Maar hij wist helemaal niet wat er aan de hand was.” Zelfs na de klap in Huizinge kwam er geen snelle schadeafhandeling. „Duizenden schademeldingen kwamen binnen, bewoners waren bang”, zei Rodenboog. Maar minister Henk Kamp, Verhagens opvolger en minister van Economische Zaken tussen 2012 en 2017, koos ervoor tijd te winnen door veertien onderzoeken te laten uitvoeren. „Dat was schandalig, want we hadden een groot veiligheidsprobleem. Week op week hadden wij zware bevingen.” Die afwachtende houding herkende ook seismoloog Annemarie Muntendam-Bos (47) van de onafhankelijke toezichthouder Staatstoezicht op de Mijnen (SodM), de tweede gehoorde maandag. Na de beving van Huizinge begon zij aan een onderzoek, omdat de NAM en het wetenschappelijk instituut KNMI „niet pro-actief” onderzoek wilden doen.  Uit het onderzoek van het SodM bleek dat er een duidelijke relatie bestond tussen de gasproductie en bevingen in Groningen. De tot dan toe aangenomen kans op een beving met maximaal een kracht van 3.9 was niet toereikend: bevingen konden veel zwaarder zijn. Dat betekende dat Groningen niet alleen te maken zou krijgen met lichte schades aan huizen. Er was sprake van een serieus veiligheidsrisico. Muntendam-Bos: „Bij bevingen met een kracht hoger dan vier konden gevels, schoorstenen en zelfs huizen instorten. Er was een overlijdensrisico, een gevaar dat eerder niet werd verondersteld.” Toch kreeg dat onderzoek nauwelijks gehoor. „Het KNMI, autoriteit op het gebied van aardbevingen in Nederland, was afwachtend. Het ministerie van Economische Zaken reageerde amper en de NAM hield vol dat het risico voor Groningen hetzelfde bleef.” Tot groot ongeloof van Muntendam-Bos besloot toenmalig minister Henk Kamp (Economische Zaken, VVD) in 2013, na het verschijnen van het SodM-rapport, zelfs de gaswinning te verhogen tot het hoogste niveau sinds halverwege de jaren zeventig. „We gaven een dringend advies de gaswinning zo snel als realistisch mogelijk te verlagen, maar de gaskraan werd vol opengedraaid. Dat is ongelooflijk.” Dat ongeloof is er bij Rodenboog nog steeds als hij gevraagd wordt naar een mogelijke  verhoging van de huidige Groningse gaswinning vanwege de  hoge gasprijzen:  „Het is nog steeds onveilig. Dat besef is in Nederland niet breed gedeeld. De mensen leven nog steeds in onveilige huizen, met kids. Dat kan toch niet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/dat-de-gaswinning-omhoog-ging-na-de-beving-in-huizinge-is-schandalig-a4140179
2022-08-30||Turkse zangeres Gülsen onder huisarrest vanwege grap over islamitische scholen||De Turkse popster Gülsen, die afgelopen zondag werd gearrresteerd naar aanleiding van een schertsende opmerking over religieuze scholen, is maandag vrijgelaten uit de gevangenis. Echt vrij is ze niet, want ze moet de rechtszaak waarin ze is aangeklaagd voor het „aanzetten tot haat en vijandschap” onder huisarrest afwachten, melden internationale persbureaus. De advocaat van Gülsen, Emek Emre, had een verzoek voor haar vrijlating bij de rechtbank ingediend. De raadsman zei volgens persbureau AP verheugd te zijn over het feit dat Gülsen „de nacht in haar eigen huis kan doorbrengen met haar kind”. Hij voegde daaraan toe dat hij nu zal aandringen op opheffing van het huisarrest van zijn cliënt. Gülsen Çolakoglu (46), die haar voornaam als artiestennaam voert, werd vorige week in haar huis in Istanbul opgepakt en naar het politiebureau gebracht voor verhoor, waar ze vervolgens werd gearresteerd. De arrestatie van een van Turkijes bekendste popsterren, maakte veel los in Turkije. Politici van de regerende AK-partij vielen haar verbaal aan in de media, terwijl tegenstanders van het repressieve bewind van president Recep Tayyip Erdogan, waarin de vrijheid van meningsuiting sterk is beknot, schande spraken van de arrestatie. Aanleiding voor de arrestatie was een grap die Gülsen tijdens een concert in april over een bandlid had gemaakt. „Hij zat op een Imam Hatip-school, daar komt zijn verdorvenheid vandaan”, zei ze over haar toetsenist. Imam Hatip-scholen zijn religieuze scholen die aanvankelijk bedoeld waren om imams op te leiden. Tijdens de twintigjarige regeerperiode van de AK-partij en Erdogan, die zelf een Imam Hatip-school bezocht, ging er steeds meer geld naar de religieuze scholen en namen ze in aantal toe. Erdogan heeft gezegd een ‘vrome generatie’ te willen opleiden.  Onlangs ging een video waarin de opmerking van Gülsen te horen was viraal op sociale media, waarna regeringsgezinde media hem gretig overnamen en een rechter tot vervolging overging. ||https://www.nrc.nl//nieuws/2022/08/29/turkse-zangeres-gulsen-nu-onder-huisarrest-vanwege-grap-over-islamitische-scholen-a4140153
2022-08-30||RvS: heroverweeg koppeling verhoging minimumloon en AOW||Het kabinet moet het besluit dat de AOW meestijgt met het minimumloon heroverwegen. Dat staat in een maandag gepubliceerd advies van de Raad van State. De koppeling met de AOW kost miljarden, terwijl dat geld volgens de Raad van State mogelijk beter kan worden besteed aan „de verlichting van financiële problematiek bij de meer kwetsbare groepen”. In het regeerakkoord is afgesproken dat het wettelijk minimumloon per 1 januari 2023 met 2,5 procent omhoog gaat. Het kabinet wilde aanvankelijk niet dat de AOW zou meestijgen, maar ging na een in de Eerste Kamer aangenomen motie begin dit jaar toch overstag. Intussen is de inflatie na de aanvaarding van die motie „fors toegenomen”, aldus de Raad van State. Met name de energie- en voedselprijzen zijn explosief gestegen. Hierdoor staat de koopkracht van vooral lage en lagere middeninkomens momenteel „stevig onder druk”, wat een nieuwe afweging van het kabinet „rechtvaardigt”, zo staat in het advies. Doel van de verhoging van het minimumloon is om werken lonender te maken. Dat argument geldt volgens de Raad van State echter niet voor AOW’ers. Zij hebben namelijk geen arbeidsperspectief meer en lopen, in tegenstelling tot andere groepen, relatief weinig risico op armoede. Het is dan ook de vraag, aldus de Raad van State, waarom de bestaanszekerheid van alle AOW’ers zou moeten worden verbeterd. „Zeker nu de doorwerking naar de AOW aanzienlijke budgettaire consequenties heeft.” De motivering van het kabinet om de verhoging van het minimumloon te koppelen aan die van de AOW vindt het adviesorgaan daarom niet overtuigend. Om hierin te verwijzen naar de Eerste Kamermotie is „ontoereikend”. Het kabinet moet een zelfstandige afweging maken, zo staat in het advies.||https://www.nrc.nl//nieuws/2022/08/29/rvs-heroverweeg-koppeling-verhoging-minimumloon-en-aow-a4140160
2022-08-30||Bos om te eten, voor Eelke’s toprestaurant op Bali||In zijn ene hand houdt wildplukgids Boss (36) een groot blad vast, waarmee hij zojuist wat water uit de sloot heeft geschept. Met zijn andere hand knijpt hij wat blaadjes van de hibiscus fijn en sopt het papje door het water. Het wordt een beetje slijmerig en begint te schuimen. „Kijk, shampoo-plant”, lacht Ida Bagus Gede Yana Kasida,  door iedereen Boss genoemd. Zo wasten alle  Balinezen vroeger hun haren. Hij spoelt z’n handen in de beek en loopt  door naar een ander boompje. Deze betel-blaadjes smaken peperig, een beetje muntig en zijn licht verdovend. „Je kunt ze als tandpasta gebruiken”, weet hij. „En als vaginale zeep.” Goed om te weten, als je ooit verdwaald raakt in de jungle en de persoonlijke hygiëne een beetje op peil wilt  houden. Maar niet de reden dat chefkok Eelke Plasmeijer (40) van restaurant  Locavore en souschef Boss hier zijn. Ze komen voor de eetbare natuur. Boss plukt een paar onopvallende sapgroene blaadjes van een jong boompje, die stijf blijken te staan van het frisse en volfruitige aroma van kleine mango’s. Daar valt mee te koken. We lopen op een kleine boerderij tussen de rijstvelden, op drie kwartier rijden van Ubud, de bekendste toeristenstad van Bali – waar je ook een filiaal van kapper Rob Peetoom vindt. Op Bali zie je het veel: boeren die naast hun rijstplantages een klein voedselbosje onderhouden, om wat koffie, bananen of galangawortel te produceren voor eigen gebruik. Soms om wat surplus op de markt te verkopen. En in een uitzonderlijk geval voor een Nederlandse chef-kok, die de wilde blaadjes en bloemetjes serveert aan rijke toeristen. Nog geen vijf passen van de auto heeft Boss al zeven eetbare kruiden uit de berm getrokken, zoals kaki kuda   of hoefijzerblad zoals ze het noemen, de scheutjes van de daun sendok (lepelblad) of de peulen van de lokale zuring (een soort zure minikomkommertjes).  Op Bali doen ze het al eeuwen zo. Het is een mooi voorbeeld  van agroforestry, een vorm van landbouw die de laatste jaren in het Westen steeds serieuzer wordt genomen als biodivers en duurzaam alternatief voor de geïndustrialiseerde monocultuur. Tussen de fruitbomen en bananenplanten staan aangeplante gewassen als bonen, koffie en gember. Ertussen groeien knollen en hier en daar klimt een vanille-orchidee langs een stam. In het midden staan twee koeien in een houten ren. Om de zoveel tijd wordt het geultje waar de pies en stront doorheen sijpelen een andere kant op gegraven om een ander deel van de tuin te bemesten. „Dit is echt de ultieme permacultuur-droom”, zegt Plasmeijer. „Je hebt meerjarige fruitbomen, met daaronder de peulvruchten die de stikstof weer in de grond fixeren. En ze doen aan gewasrotatie: het ene jaar tabak, het andere jaar gooien ze het vol met pinda’s om het land weer vruchtbaar te maken. Het is een duurzame, deels gecultiveerde eetbare jungle. Zonder kunstmest, zonder bestrijdingsmiddelen.” Na de hotelschool, de koksopleiding, banen bij verschillende sterrenrestaurants  in Nederland en een propedeuse aan de School voor Journalistiek in Tilburg – in deze volgorde – vertrok Plasmeijer in 2006 voor een zomer naar Jakarta, om daar bij een vriend in de keuken te werken. Hij is nooit meer uit Indonesië weggegaan – zijn twee kinderen zijn er geboren. In 2013 opende hij, met zijn Indonesische compagnon en soulmate in de keuken Ray Adriansyah, zijn eerste eigen restaurant, Locavore.  Daar werkt hij met louter traditionele en wilde Indonesische ingrediënten. „Wij serveren geen Indonesisch eten, maar wel een Indonesische ervaring.” Met die moderne, universele benadering groeide Locavore uit tot het beste restaurant op Bali, in de woorden van internationale kranten als de Britse  The Guardian.  Plasmeijer staat niet als wereldverbeteraar op de barricades, maar hij heeft wel een duidelijke mening over wat er mis is in de restaurantsector. „Voor de upper class in Jakarta is alles dat van ver komt, beter. We werkten daar  in het restaurant met kippen uit Bresse, tong uit Dover, coquilles uit Hokkaido. Twee keer per week kwamen er groentes uit Australië ingevlogen. Dan kook je nooit met echt verse producten. Op Bali is het nog erger, daar is de import bijna altijd C-kwaliteit, omdat de beste spullen naar Singapore, Bangkok en Jakarta gaan. En waarom zou je überhaupt spruitjes en knolselderij willen eten op een tropisch eiland? Het is toch veel interessanter om daar spullen te eten die je thuis niet kan krijgen?” En, vindt hij: „Het is niet meer van deze tijd, het idee dat je overal op de wereld fatsoenlijk rundvlees zou moeten kunnen eten – we moeten sowieso minder vlees eten in de toekomst. Maar ook het idee dat we in Nederland het jaar rond boontjes moeten eten en dat die daarom uit Kenia worden ingevlogen.” Plasmeijer probeert met Locavore op meerdere manieren bij te dragen aan de verduurzaming van het eiland. Hij brengt plastic afval naar iemand in het dorp die dat verwerkt tot tegels, die hij kan verkopen. Glas brengt hij naar een lokaal bedrijfje dat er bouwstenen van maakt. Binnenkort verhuist hij met Locavore naar een nieuwe locatie waar ze een kleinschalige voedseljungle op het dak zullen nabouwen – om meer te kunnen laten zien van de herkomst van hun producten. Sinds een paar jaar ziet hij in steeds meer restaurants in Ubud, in navolging van Locavore, lokale blaadjes en bloemetjes op het bord liggen. Daarmee hoopt hij dat de  traditionele manier van boeren op het eiland een beetje wordt gestimuleerd.  Locavore draait evenwel bijna volledig op rijke toeristen. Voor de pandemie kwam het geregeld voor dat alle veertien tafels in de zaak vol zaten met veertien verschillende nationaliteiten, vertelt Plasmeijer. De gewone Balinees  bereikt hij met zijn keuken niet, die kan dat niet betalen. En het kostte hem de grootste moeite om zijn lokale keukenpersoneel ervan te overtuigen dat wat zij thuis eten ook goed genoeg is om in een high end restaurant te serveren aan toeristen. Plasmeijer is voor een groot deel afhankelijk van de input van zijn „jongens uit de keuken”, om hem bij wijze van spreken te vertellen wat hun oma vroeger klaarmaakte – hij is uiteindelijk ook maar een blonde Brabander uit Loon op Zand.  Het zal nog wel even duren voordat  de Balinezen hun eigen producten net zo gaan waarderen als hij en zijn internationale gasten, denkt Plasmeijer. Daarom heeft hij een project opgezet om de kennis over de wilde en traditionele ingrediënten uit de Balinese culinaire cultuur en de eetbare jungle te behouden. Hij maakt van alle ingrediënten die ooit zijn keuken zijn binnengekomen een 3D-scan om een digitale database aan te leggen.  Ook op Bali rukt de westerse fastfoodcultuur intussen op. Met elke nieuwe Java Fried Chicken die opent, verdwijnt een deel van de kennis over de traditionele ingrediënten. „Het zoontje van de boer waar we nu aan het wildplukken zijn heeft net gewisseld, maar een paar maanden geleden had hij een mond vol rotte tanden, omdat die jongens alleen maar zoete troep halen bij de warung”, vertelt Plasmeijer. Gelukkig heeft hij Boss. Die weet dat de vissers die kleine groene zeewierbolletjes eten als snack, als ze honderd meter uit de kust tot hun knieën in het water staan. Ze smaken fris, zilt en knisperig. Plasmeijer heeft ze ingemaakt als kappertjes. Boss weet dat je het vlees van de Indische varaan eerst plat moet slaan, dan strak moet rijgen en even in kokend water moet laten schrikken om een malse saté te maken. En dat je van een grondkrekel een ware delicatesse maakt, met een dressing van de onwaarschijnlijk complexe, fruitige honing van kleine wilde zwarte bijtjes. Die unieke honing is een van Plasmeijers dierbaarste ontdekkingen. Eén die hij zonder Boss en deze boer nooit gedaan zou hebben. Zelfverzorgend systeem Een voedselbos is een landbouwmethode gebaseerd op de principes van een bos. Dat wil zeggen: een gelaagd systeem met hoge bomen, lage bomen, struiken, kruipers, klimplanten én een functionerende bosbodem. Het is een polycultuur met meerjarige planten. Het systeem zorgt zelf voor de bodemvruchtbaarheid door gezond bodemleven (microben en insecten) en planten die stikstof in de grond fixeren.  Vaak groeit er fruit Een voedselbos produceert het jaar rond eten, afhankelijk van wat je aanplant. Over het algemeen is dat  veel fruit, noten en kruiden, maar ook bladgroenten, klimaugurken, bonen,  knolgewassen en eetbare bloemen en scheuten.  Opkomst in Europa  De opkomst van de voedselbosbouw in Europa is eind vorige eeuw begonnen in het Verenigd Koninkrijk, vanuit de Britse tuinierstraditie. Die oorspronkelijke voedselbossen hadden meer het karakter van eetbare tuinen. Het eerste voedselbos (2,5 hectare in Nederland was voedselbos Ketelbroek bij Nijmegen, aangeplant door Wouter van Eck. Van Eck  kreeg het  idee voor dit voedselbos  toen hij  als student in Kenia  een  gecultiveerde eetbare jungle aantrof. Het grootste voedselbos in Nederland ligt bij Schijndel, dat is zo’n 20 hectare groot.  Vooral bij  bedrijven In  Nederland staat  zo’n 400 tot 500 hectare voedselbos, schat Van Eck, die  tevens oprichter is van de stichting Voedselbosbouw. Het aanleggen van een voedselbos wordt steeds populairder onder particulieren, maar het  grootste deel van het areaal (zo’n 300 hectare) is van   agrarische bedrijven.  Sommige particuliere voedselbossen zijn open voor publiek of er worden  lezingen of workshops gegeven. Op de site voedselbosbouw.org staat een kaart met alle voedselbossen in Nederland. Nederland is voorloper Nederland is in Europa voorloper bij de  integratie van voedselbosbouw in de agrarische sector, zegt Wouter van Eck. Hij werkt  binnen de Green Deal Voedselbossen samen met  ministeries, regionale overheden en natuurorganisaties om het areaal te vergroten. De regelgeving is inmiddels zo aangepast dat deze vorm van agroforestry als volwaardige landbouwmethode geldt: boeren die op (een deel van) hun land  een voedselbos inrichten krijgen daarvoor net zoveel subsidie als voor conventionele teelt. Nieuwe toepassingen Voedselbos Ketelbroek is allang niet meer het grootste voedselbos in Nederland, maar vervult nog altijd een belangrijke pioniersfunctie bij het testen van nieuwe soorten: zijn ze geschikt voor het systeem, leveren ze genoeg oogst op en zijn ze lekker? Voor het beantwoorden van de laatste vraag werkt Van Eck nauw samen met chefkok Emile van der Staak van het Nijmeegse tweesterrenrestaurant De Nieuwe Winkel. Dat levert dikwijls verrassende nieuwe ingrediënten en toepassingen op. Zo kwam Van der Staak er tijdens het snoeien achter dat er een prachtige olie te persen was uit de twijgjes van de Chinese mahonie. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/29/bos-om-te-eten-voor-eelkes-toprestaurant-op-bali-a4140163
2022-08-30||Eerste schooltje uit FVD-koker opent op geheime locatie in Almere|| „Minder dan tien.” Met dit beperkte aantal leerlingen is maandag op een geheime locatie in Almere het schooltje begonnen dat gestalte moet geven aan de ‘niet-woke’ onderwijsidealen van Forum voor Democratie. „Ik had er eerlijk gezegd meer van verwacht”, zegt Dekker, FVD-Kamerlid en initiatiefnemer van de zogeheten Renaissancescholen. Hij had gehoopt op drie tot vijf - particuliere - basisscholen, verspreid over het land, liefst met elk zo’n twintig leerlingen waarmee de scholen quitte zouden kunnen draaien. Nu moet er in Almere flink geld bij, zowel van donateurs als van de partij zelf. In januari werd bekend dat de partij van Thierry Baudet basisscholen wilde gaan oprichten, en daartoe een stichting in het leven had geroepen. De scholen moeten een combinatie bieden van enerzijds klassiek onderwijs, met schoolborden, staartdelingen, ‘meesters en juffrouwen’, en anderzijds veel aandacht voor het individuele kind. Aanvankelijk leek het erop dat de partij streefde naar door de overheid bekostigde scholen. Later werd duidelijk dat het om particuliere, zogeheten B3-scholen ging waarbij ouders een –  hoge – eigen bijdrage betalen. Op de  website over de Renaissancescholen stond: „In het Nederlandse onderwijs gaan de vaardigheden voor taal en rekenen catastrofaal achteruit. (…) De degelijkheid van het onderwijs wordt verstoord door modegrillen, zoals iPad-scholen, te vroege seksuele voorlichting, klimaathysterie en coronapaniek. Via overkoepelende besturen lijdt het onderwijs steeds meer onder inhoudelijke beïnvloeding vanuit de overheid en de EU.” Een enquête onder de ongeveer 60.000 leden van FVD dit voorjaar leverde volgens Dekker positieve reacties op van zo’n 9.000 ouders en vrijwilligers. Het initiatief kreeg onmiddellijk veel publiciteit, vooral negatieve. Er werd gevreesd voor gepolitiseerde scholen die een verlengstuk zouden worden van de partij en broedplaatsen  van klimaatsceptici en corona-ontkenners.  We willen in alle rust ons vandaag begonnen initiatief uitbouwen Ralf Dekker initiatiefnemer Hiertegenover beklemtoonde Dekker steeds dat ook niet-FVD-stemmers welkom waren en dat de scholen onder een onafhankelijke stichting  vielen. Overigens zijn de bestuurders van Forum-huize, zoals hijzelf en Kamerlid Pepijn van Houwelingen.  De negatieve publiciteit rond het scholeninitiatief „verbaasde” Dekker. Die publiciteit is volgens hem een van de redenen waarom de locatie van de school in Almere voorlopig geheim blijft. „Wat hebben we  aan demonstranten voor de deur en cynische stukken in de krant”, zegt het Kamerlid. „Dat willen we de kinderen niet aandoen. Ook willen wijzelf eerst  in alle rust ons vandaag begonnen initiatief uitbouwen.”  Forum hoopt later scholen te kunnen openen in Hoogeveen, Den Haag, Tilburg en Apeldoorn, plaatsen waar de partij goed scoorde bij de laatste raadsverkiezingen. Eerder deze zomer zei Dekker:  „Apeldoorn is een van de drie steden waar we er van uitgaan dat het nu al gaat lukken, samen met Hoogeveen en Almere. Dat is het stadium van vage plannen al lang voorbij.” Het bleef dus bij de school in Almere. Dat  daar maar een handvol  leerlingen zijn, hoeft volgens Dekker geen probleem te zijn. Particuliere scholen beginnen wel vaker klein, en kunnen de individuele leerling veel aandacht bieden, zegt hij.    Behalve de negatieve publiciteit waren er meer „onverwachte hobbels”, vertelt Dekker. Hij noemt de huisvesting en financiën. „Waar ik me op verkeken heb, was hoe moeilijk het was om een goede locatie te vinden.” Ook de eigen bijdrage bleek een hinderpaal. Ouders betalen zo’n 300 euro  per maand per kind. „Misschien moeten we daar nog wat aan gaan doen”, zegt Dekker. Eerder noemde  het Kamerlid het bedrag van 300 euro juist relatief  bescheiden en een bewuste keuze omdat hij „geen elite-scholen” wilde. Een andere  particuliere school in Almere, het JuniorCollege, vroeg vorig schooljaar 1.150 euro per maand per kind.  Het kleine groepje ouders dat in Almere zijn kinderen voor de Renaissanceschool heeft  aangemeld, deed dat vanuit twee soorten motieven, zegt Dekker. „Ze zijn voorstander van degelijk, klassiek onderwijs. En ze willen graag een school waar hun kinderen optimistisch  vandaan komen. In het mainstream onderwijs komen veel kinderen pessimistisch thuis:  over het klimaat, over de toekomst van de wereld, etcetera.”  Tijdens een voorlichtingsavond in juli in Tilburg noemde een moeder in Baarle Nassau als voordelen: „Het kritisch leren denken en de nadruk op basisvaardigheden.”  Een andere bezoeker  noemde het te verwachten onderwijs daarentegen „te vrijblijvend en vaag”. Een criticus van het initiatief zei tegen het Brabants Dagblad: „FVD kwam een tijdje geleden met een meldpunt voor linkse leraren. Maar wat doen ze zelf om indoctrinatie bij jonge kinderen te vermijden? Het land is zó aan het polariseren. Het is echt zorgelijk.” Dekker verwacht over een maand contact te krijgen met de Onderwijsinspectie. Die moet de kwaliteit van het geboden onderwijs gaan toetsen. Dat  dient volgens de wet door bevoegde leraren gegeven te worden. De landelijke eisen voor taal en rekenen moeten het „uitgangspunt” zijn voor de school. Het onderwijs dient verder gericht te zijn „op het bevorderen van actief burgerschap en sociale integratie, en op kennis hebben van en kennismaken met verschillende achtergronden en culturen van leeftijdgenoten.”  Mocht de inspectie onvolkomenheden constateren bij het Renaissanceschooltje in Almere, dan is de vraag hoe snel die kunnen worden verholpen. In de praktijk blijkt het voor de inspectie moeilijk om eventueel gewenste veranderingen af te dwingen, schreef de Auditdienst van het Rijk in een kritische evaluatie in 2021. „De wettelijke eisen zijn soms erg algemeen geformuleerd wat zowel voor de scholen als voor de inspectie lastig is bij de vertaalslag”, aldus de dienst.  Vooral de kwaliteit van de „heel kleine scholen”, noemde de Auditdienst „risicovol.”  De algemene formuleringen van de eisen voor B3-scholen zijn  volgens de Auditdienst deels terug te voeren op de grondwettelijk beschermde vrijheid van onderwijs. De dienst  zag daarom  „beperkte handelingsmogelijkheden van de inspectie om de kwaliteit van het onderwijs in sommige gevallen te beoordelen en te bevorderen.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/eerste-schooltje-uit-fvd-koker-opent-op-geheime-locatie-in-almere-a4140162
2022-08-30||Toezichthouder: make-up-eis Rituals was seksediscriminatie||Cosmeticaketen Rituals mag van vrouwelijke werknemers niet eisen dat zij tijdens hun werk make-up dragen terwijl mannelijk personeel daar niet toe wordt verplicht. Tot die conclusie kwam de Nederlandse toezichthouder het College voor de Rechten van de Mens maandag in een zaak die deze zomer werd aangespannen door een voormalig werknemer. Door aan het voorkomen van vrouwen en mannen verschillende eisen te stellen, maakt Rituals zich volgens de toezichthouder schuldig aan seksediscriminatie.  Rituals (1,1 miljard euro omzet, 4.600 werknemers) eist in de stijl- en kledingvoorschriften voor personeel nergens expliciet dat vrouwen make-up moeten dragen. Maar in de praktijk bestaat de eis wel, erkent ook het bedrijf zelf. „Van vrouwen wordt verwacht dat zij tijdens werktijd make-up dragen en als zij dat niet doen, worden zij daarop aangesproken. Mannen mogen make-up dragen, maar zijn daartoe niet verplicht.” Daardoor worden vrouwelijke werknemers „in uiterlijk opzicht zwaarder belast” dan mannen, zo meent het College. Want: „Vrouwen moeten zich voorafgaand aan het werk opmaken.” Soms is zo’n zwaardere belasting wel te rechtvaardigen. Maar omdat het dragen van make-up niet „noodzakelijk” is om in de winkels van Rituals te werken, is daar in dit geval volgens het College geen sprake van. De stijlvoorschriften moeten ervoor zorgen dat werknemers van de keten er „representatief” uitzien, met een „frisse en moderne look”, stelde Rituals eerder in deze zaak. Zo zijn er niet alleen voorschriften voor make-up, maar mag personeel ook geen zichtbare piercings, tatoeages en sieraden dragen. De voorschriften moeten eraan bijdragen dat klanten in elk filiaal dezelfde winkel en sfeer treffen, aldus het bedrijf. Bovendien zijn werknemers volgens Rituals een uithangbord van het merk. Verkopers fungeren als „mannequin” voor de producten die ze verkopen, en dat assortiment bestaat deels uit make-up. Dat Rituals alleen vrouwen verplicht make-up te dragen is omdat zulke producten in „het maatschappelijke verkeer” nog worden gezien als „cosmetica die overwegend door vrouwen wordt gebruikt”. Het College kan die verdediging tot op zekere hoogte volgen. „Voor vrouwen is het dragen [van make-up] gebruikelijk en voor mannen niet”, zo staat in de uitspraak. Wel stelt de instantie dat die sociale norm „plaats- en tijdsgebonden” is en in de toekomst zou kunnen veranderen, zoals ook gebeurde bij tatoeages.  Het mensenrechteninstituut vindt daarnaast dat een werkneemster ook zónder make-up als „levende tentoonsteller” kan fungeren voor de producten van een bedrijf. Mannelijke werknemers die geen make-up dragen, worden door Rituals immers ook niet als een slecht uithangbord gezien, aldus het college. Bovendien beslaat make-up slechts een klein deel van het gehele assortiment van Rituals. Het bedrijf verdient zijn geld vooral met luchtjes en huidverzorgingsproducten.  De uitspraak van het College, een onafhankelijk toezichthouder op de mensenrechten in Nederland, verplicht Rituals nergens toe. Anders dan bij rechtbanken zijn de uitspraken niet bindend. Toch wordt een uitspraak van het College in ruim 80 procent van de gevallen gevolgd, meldt de instantie in haar jaarverslag.  Rituals laat desgevraagd weten dat het bedrijf zijn stijleisen de afgelopen tijd nog eens heeft bekeken, en „aangepast op een aantal punten, waaronder het gebruik van make-up”. Volgens het bedrijf is het dragen van make-up – zowel in voorschrift als in de praktijk – voor álle werknemers nu een „vrijwillige optie”.||https://www.nrc.nl//nieuws/2022/08/29/rituals-maakt-zich-volgens-toezichthouder-schuldig-aan-seksediscriminatie-a4140161
2022-08-30||Hoger bod moet Boskalis-belegger overtuigen. Lukt dat niet, dan probeert HAL het via een omstreden route||Een euro extra. Daarmee hoopt investeringsmaatschappij HAL twijfelende Boskalis-beleggers over de streep te trekken. Het Nederlandse HAL verhoogt zijn overnamebod op de baggeraar en maritiem dienstverlener van 32 naar 33 euro per aandeel, zo maakten beide partijen maandag voor opening van de beurs bekend. De verhoging volgt op maandenlange onvrede van een deel van de aandeelhouders van Boskalis. Die vonden het oorspronkelijke bod ter waarde van 4,2 miljard euro te laag.  Ook het Boskalis-bestuur leek niet overtuigd. Het legde het eerste overnamebod zoals dat heet ‘neutraal’ aan de aandeelhouders voor, dus zonder aanbeveling. Staat een  bestuur wel achter een overname, dan is het gebruikelijk beleggers te adviseren hun aandelen voor verkoop aan te bieden – zoals dat bij het nieuwe bod van maandag wél gebeurd is. Toen HAL in maart het bod deed op Boskalis kondigde het tevens aan de baggeraar van de beurs te willen halen. Dat was niet geheel verrassend: de laatste jaren kocht HAL steeds meer aandelen Boskalis op. Momenteel bezit investeringmaatschappij HAL  met 55,6 procent al meer dan de helft van de aandelen.   De investeringsmaatschappij verwacht dat Boskalis (bijna 3 miljard euro omzet in 2021; 10.000 werknemers) buiten de beurs beter zal presteren. Dan heeft het bedrijf  minder   verantwoordingsverplichtingen en kan het meer  in de luwte opereren. Ook kan HAL dan zelf beslissen over de koers van het bedrijf of  het benoemen van commissarissen, zonder rekening te hoeven houden met de wensen van andere aandeelhouders.   De door HAL gewenste overname  verloopt niet zonder horten of stoten. Volgens Boskalis-topman Peter Berdowski was de investeringsmaatschappij lange tijd niet te bewegen tot een hoger bod.   Op een bijzondere aandeelhoudersvergadering vorige week liet Berdowski zich tegen het  FD ontvallen dat  dit niet de   „meest succesvolle onderhandeling” in zijn carrière was. Ook schetste hij een moeizame relatie met de investeringsmaatschappij.    „Voor veel keuvelen staat HAL niet open. Ook ik heb nog steeds veel vragen over de beweegredenen van de investeringsmaatschappij.” Als HAL nu 95 procent van de aandelen weet te bemachtigen, kan het de overige aandeelhouders gedwongen uitkopen, en zo Boskalis definitief van de beurs halen. Ook als het ‘slechts’ 85 procent van de aandelen weet te verkrijgen, is het dat van plan. In het gezamenlijke persbericht laten HAL en Boskalis weten daarvoor dan een speciale juridische constructie op te tuigen. Ze willen de aandelen Boskalis dan onderbrengen  in een nieuwe, nog op te zetten, onderneming.   Dat is niet onomstreden:  beleggers die hun aandelen in dit scenario  niet aan HAL verkopen,   hebben dan eigenlijk aandelen in een lege huls. Eerder dit jaar leidde een soortgelijke procedure al  tot veel onvrede rond de overname van de Nederlandse fietsproducent Accell door het Amerikaanse KKR. Die overname dreigde te stranden toen te weinig beleggers hun stukken aanmeldden. Uiteindelijk ging  een grote aandeelhouder toch overstag.  Topman Berdowski en bestuurder Bart Heijermans  kondigden maandag aan zelf ook hun aandelen in Boskalis te verkopen.  De stap heeft vooral symbolische waarde: samen zijn die  aandelen goed voor 0,1 procent van het totaal. Ze hopen twijfelende beleggers ermee over de streep te trekken. Boskalis is bekend van  baggerwerkzaamheden voor bijvoorbeeld het aanleggen van vliegvelden. Ook is het transporteur van onderdelen voor de olie- en gasindustrie. Vorig jaar werd het bedrijf nog ingeschakeld voor de berging van het vastgelopen containerschip Ever Given in het Suezkanaal. De verwachting is dat opdrachten uit de olie- en later ook de gasindustrie de komende dertig jaar  zullen teruglopen. De laatste jaren is het werkterrein van Boskalis daarom al wat verschoven. Zo krijgen infrastructurele ingrepen die landen beschermen tegen de gevolgen van klimaatverandering  een steeds belangrijkere rol voor de maritieme dienstverlener. Het bedrijf is bijvoorbeeld betrokken bij de verhoging van eilanden, zoals de Malediven. Ook legt het voor de kust van Singapore een polder aan. Op die manier worden regio’s voorbereid op verdere stijging van de zeespiegel.  Daarnaast transporteert Boskalis  onderdelen voor de bouw van windmolenparken op zee.  HAL, ooit begonnen als  Holland-Amerika Lijn, is ook eigenaar van de FD Mediagroep en kantoorinrichter Ahrend. Daarnaast bezit de investeringsmaatschappij  bijna de helft van de aandelen van webwinkel Coolblue en opslagbedrijf Vopak.   Tot vorig jaar was het ook eigenaar van  GrandVision, het moederbedrijf achter  brillenmerken als Pearle en EyeWish. Dat bedrijf werd voor 5,5 miljard euro verkocht aan de Frans-Italiaanse optiekketen EssilorLuxottica. Die overname verliep niet geheel soepel. Tijdens de coronacrisis ontstond er juridisch getouwtrek over de waarde van het bedrijf.    Op 6 september moet blijken of er voldoende aandelen zijn aangemeld voor de overname van Boskalis. Of dat gaat gebeuren, is nog onduidelijk.  ||https://www.nrc.nl//nieuws/2022/08/29/hoger-bod-moet-boskalis-belegger-overtuigen-lukt-dat-niet-dan-probeert-hal-het-via-een-omstreden-route-a4140159
2022-08-30||Seismoloog: &#8216;Ongelooflijk dat ons advies niet werd opgevolgd&#8217;||De tweede spreker maandag is seismoloog Annemarie Muntendam-Bos (47). Als onderzoeker van de onafhankelijke toezichthouder het Staatstoezicht op de Mijnen (SodM) schreef zij meteen na de beving in Huizinge, op 16 augustus 2012, mee aan het onderzoek waaruit bleek dat de bevingen in het gebied zwaarder konden zijn dan vooraf gedacht. Omdat gaswinner NAM en het wetenschappelijk instituut KNMI „niet pro-actief” onderzoek wilden doen naar de beving van Huizinge, met een kracht van 3,6 de zwaarste ooit, begon het SodM daar zelf aan. Een unicum omdat het SodM gewoonlijk zelf geen onderzoeken doet. Uit het onderzoek van SodM bleek dat er een duidelijke relatie bestond tussen de gasproductie en de bevingen in Groningen. De tot dan toe aangenomen kans op een beving met maximaal een kracht van 3,9 was niet toereikend: bevingen konden veel zwaarder zijn. Dat leidde ertoe dat Groningen niet alleen te maken zou krijgen met lichte schades aan huizen. Er was sprake van een serieus veiligheidsrisico . Muntendam-Bos: „Bij bevingen met een kracht hoger dan vier konden gevels, schoorstenen en zelfs huizen instorten. Er was een overlijdensrisico, een gevaar dat eerder niet werd verondersteld.” Toch verhoging gaswinning
Toch kreeg dat onderzoeksresultaat van het SodM nauwelijks gehoor, vertelde Muntendam-Bos: „Het KNMI, autoriteit op het gebied van aardbevingen in Nederland, reageerde afwachtend. Het ministerie van Economische Zaken reageerde amper en de NAM hield vol dat het risico voor Groningen hetzelfde bleef.” Tot groot ongeloof van Muntendam-Bos en haar collega’s besloot toenmalig minister Henk Kamp (Economische Zaken, VVD) in 2013, na het verschijnen van het SodM-rapport, zelfs de gaswinning te verhogen tot het hoogste niveau sinds halverwege de jaren zeventig. „We gaven een dringend advies de gaswinning zo snel als realistisch mogelijk te verlagen – de conclusies werden breed gedeeld – maar in plaats van iets daarmee te doen, werd de gaskraan vol opengedraaid. Dat is ongelooflijk.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/seismoloog-ongelooflijk-dat-ons-advies-niet-werd-opgevolgd-a4140155
2022-08-30||100 miljoen voor Antony: de grootste Eredivisietransfer ooit van vijf kanten belicht|| Antony  Matheus dos Santos – beter bekend als Antony – gaat voor naar verluidt  95 miljoen euro van Ajax naar Manchester United, de club waar zijn voormalige trainer Erik ten Hag coach is. Dat bedrag zou  via bonussen kunnen oplopen naar 100 miljoen euro. Daarmee is de  22-jarige  Braziliaan de duurste speler ooit uit de Eredivisie.  Wat betekent zo’n  transfer in  sportief, juridisch, historisch, commercieel  en psychologisch opzicht?      „Het verschil tussen de Eredivisie en de Premier League is enorm groot. De laatste jaren zijn er  voetballers van Ajax geweest zoals Davy Klaassen, Donny van de Beek en Daley Blind, die het in Engeland niet waar hebben gemaakt. En ik denk dat Cody Gakpo van PSV nu ook nog tekort zou komen voor Manchester United. Dat komt mede doordat de selecties veel groter zijn. Bij topclubs is de concurrentie enorm. Je moet er eigenlijk direct staan. Virgil van Dijk en Georginio Wijnaldum hebben het gered bij Liverpool, maar speelden  wel eerst bij  andere Britse clubs.  „Toch denk ik dat Antony alles heeft om te   slagen bij Manchester United. Hij zal even de tijd nodig hebben om zich aan te passen, maar hij heeft iets  wat anderen niet hebben. Je zou het een vleugje Neymar kunnen noemen. Het is een uitdagende speler met een versnelling. Hij  voetbalt alsof hij in de favela staat. Met een enorme wil om te winnen. Antony weet het straatvoetbal te vertalen naar de effectiviteit van het profvoetbal. Al met al heeft  hij als Braziliaans international een zeer gunstig profiel. Als je al op jonge leeftijd tot de Seleção behoort, dan heb je toch een streepje voor. Bovendien is Antony een voetballer die niet afhankelijk is van anderen. Hij speelt zijn eigen spel.  Wat dat betreft is hij een beetje vergelijkbaar met Luis Suárez [die in 2011 van Ajax naar Liverpool ging, red.].  „Veel fans zullen Antony  in de armen sluiten. Anderen zullen hem verafschuwen en met een kanon op hem schieten.  In Engeland houden ze niet van fopduiken en aanstellerig gedrag. Dat zal hij snel zien.” „Voetballers hebben in het arbeidsrecht een uitzonderlijke positie in vergelijking met andere werknemers. Zij zijn uitgezonderd van de zogenoemde ‘ketenregeling’. Dit betekent dat voetballers in principe niet beperkt zijn in het aantal contracten voor bepaalde tijd. Die uitzondering hebben zij met toestemming van de minister, net als  kunstenaars, onderwijzers en tv-makers. Hun positie is het gevolg van  het internationaal erkende transfersysteem. Het is daarom lastig voor voetballers om contracten tussentijds te beëindigen. „Spelers die onder hun contract uit willen, zoals Antony, hebben drie opties. Ze kunnen gaan onderhandelen met hun werkgever over een afkoopsom,  ze kunnen bij de KNVB-arbitragecommissie een verzoek indienen tot ontbinding van hun arbeidsovereenkomst of  ze kunnen eenzijdig hun contract opzeggen.  „Ik heb meerdere profspelers en -clubs bijgestaan en in veruit de meeste gevallen gebeurt het eerste. Verrassend genoeg zijn er weinig voorbeelden van voetballers die naar de arbitragecommissie stapten, zoals  Jip Molenaar van Telstar, die door de nieuwe trainer op een zijspoor werd gezet [hij won, red.]. Alleen al door daarmee te dreigen kun je als voetballer druk op de ketel zetten. Bij mijn weten zijn er  geen Eredivisiespelers die eenzijdig hun contract hebben opgezegd, wat onder meer tot een schorsing en een schadevergoeding van de FIFA kan leiden.” „De overstap van Antony zou passen in een langere trend in het voetbal. Die trend is begonnen met het zogenaamde Bosman-arrest, in 1995, als gevolg waarvan het transfersysteem werd afgeschaft. Door dat arrest kregen transfervrije spelers meer vrijheid. Maar spelers die afwillen van een lopend contract, zijn juist afhankelijker geworden van hun club – zeker nu de bedragen zo toenemen. Ze voelen zich gevangene door die hoge transfersom. Uiteindelijk hebben clubs, denk ik, meer voordeel van het Bosman-arrest dan spelers. „Honderd miljoen is een hoog bedrag, maar tegenwoordig verdienen clubs gigantische bedragen aan de shirts van populaire spelers, zéker als die uit een land komen waar voetbal groot is, zoals Antony, die uit Brazilië komt. Ik voorspel dat zijn shirt binnen no time in Braziliaanse winkelketens hangt.” „Het is natuurlijk een astronomisch bedrag. Je kunt je serieus afvragen of hij dat waard is. Paniekvoetbal is misschien een groot woord, maar Manchester staat onder druk: het gaat al jaren niet goed, er moet iets gebeuren. En de échte toppers, de allergrootsten der aarde zoals Neymar of Mbappé, die zijn onhaalbaar. Die liggen vast en kosten een veelvoud van 100 miljoen. Dus dan moet je als club gaan kijken naar  toppers in spe.  „Zelf ben ik nooit zo’n fan geweest van Antony, ik vind zelfs dat hij een beetje een vervelende uitstraling heeft. Maar je kunt niet ontkennen dat het een topper is. Voor zulke spelers kom je naar het stadion. „Manchester United hoopt natuurlijk dat hij zich op sportief vlak terugbetaalt. En als ze weer Champions League gaan halen, dan levert dat al een aardig gedeelte van die transfersom op. Maar vergis je niet, je koopt met Antony ook een international uit Brazilië. De club heeft al een wereldwijde uitstraling, maar die wordt nu in Zuid-Amerika versterkt. Als hij de revelatie is die ze hopen, levert dat zoveel inkomsten op. Denk aan al die shirtjes met zijn naam erop die je verkoopt in Brazilië, maar mogelijk ook duurdere uitzendrechten in Zuid-Amerika en misschien trek je wel een Braziliaans bedrijf als nieuwe sponsor aan. Het is een combinatie van heel veel dingen.  „Aan de ene kant zijn zeker de grote clubs keiharde bedrijven, die zaken tot drie cijfers achter de komma uitrekenen voordat ze een keuze maken. Maar aan de andere kant is het opportunisme troef. Dat maakt voetbal zo interessant.”  „Hoe een voetballer omgaat met zo’n transfer is heel persoonlijk. Aan de ene kant is het een enorme bevestiging dat  een club jou wil hebben, voor zó veel geld. Dat is kicken. Maar tegelijkertijd kan het ook druk geven: nu moet je laten zien dat je het waard bent, nu moet je scoren.  „Manchester United is ook een club die veel meer aandacht genereert dan Ajax, dus Antony  staat nog meer in de schijnwerpers. En een transfer kost sowieso veel energie: een nieuwe club, in dit geval ook een nieuw land. Pas je binnen een cultuur? Kun je met de trainer overweg?  „Voordeel voor Antony is: Ten Hag wil hem graag hebben, dus ze zullen een goede relatie hebben. Dat scheelt enorm. Het is sowieso fijn om de coach te kennen als je op een nieuwe plek begint. Je bent gewend aan de manier van training, feedback, de teambesprekingen, de manier waarop hij Engels spreekt – ze zijn natuurlijk allebei geen native speaker. Dat zijn kleine dingen, maar het maakt wel uit.”||https://www.nrc.nl//nieuws/2022/08/29/antony-straatvoetballer-van-honderd-miljoen-a4140158
2022-08-30||Dinsdag rijden in vrijwel het hele land geen treinen van NS||Er rijden dinsdag vrijwel geen treinen vanwege de personeelsstaking van de Nederlandse Spoorwegen. Dat heeft de NS maandag bekendgemaakt. Alleen tussen Amsterdam Centraal en de luchthaven Schiphol rijden vier keer per uur treinen. Ook de internationale treinen Thalys en Eurostar rijden wel, maar overige internationale treinen rijden niet in Nederland. Het is dinsdag de vierde dag van de estafettestaking. Maandag staakt het NS-personeel in  Noord-Holland en dinsdag in Midden-Nederland, waardoor het treinverkeer in bijna het hele land plat komt te liggen. Er kan volgens de NS geen alternatief busvervoer worden ingezet, dus zullen reizigers zelf ander vervoer moeten regelen dinsdag. Treinen van regionale vervoerders blijven wel rijden, met uitzondering van de treindienst op het traject Alphen aan de Rijn - Gouda. De spoorvakbonden eisen onder meer dat het bruto maandloon met 100 euro wordt verhoogd. De NS zegt dat niet te kunnen betalen omdat het kampt met lagere inkomsten vanwege het lage aantal reizigers. „De acties van de vakbonden hebben grote impact op onze reizigers”, zegt waarnemend NS-directeur Bert Groenewegen. „Morgen wordt de treindienst in het hart geraakt en moeten we een groot beroep doen op het begrip en de zelfredzaamheid van onze reizigers.”||https://www.nrc.nl//nieuws/2022/08/29/dinsdag-rijden-vrijwel-in-het-hele-land-geen-treinen-van-ns-a4140156
2022-08-30||Twaalf doden en straatverbod na nieuwe bestorming van overheidsgebouw Bagdad||Twaalf mensen zijn maandag in de Iraakse hoofdstad Bagdad om het leven gekomen bij gevechten tussen aanhangers van de geestelijke Moqtada al-Sadr en volgelingen van zijn rivalen. Ook raakten zeker 270 demonstranten gewond, meldt persbureau AFP. Kort daarvoor bestormden Sadr-aanhangers het regeringsgebouw. Vanwege de onrust heeft het Iraakse leger maandag landelijk een straatverbod ingesteld: vanaf 12.30 uur moeten alle burgers binnen blijven.  Aanleiding voor het geweld is het aangekondigde vertrek van Sadr uit de politiek. Hoewel experts zijn uitspraak met een korrel zout nemen – hij heeft vaker bekendgemaakt te stoppen – nemen zijn volgelingen het nieuws uiterst serieus. Honderden Sadr-aanhangers wisten maandag het zwaarbeveiligde terrein van het regeringspaleis te bereiken door met touwen over de betonnen muren te klimmen. Vervolgens verschansten ze zich in de marmeren zalen van het paleis, een belangrijke ontmoetingsplaats voor Iraakse regeringsleiders en buitenlandse hoofwaardigheidsbekleders. Kort daarna raakten Sadr-aanhangers slaags met volgelingen van zijn rivalen nabij de Groene Zone, waar ministeries van ambassades zijn gevestigd. Middels een straatverbod hoopt het Iraakse leger de gemoederen tot bedaren te brengen en escalatie te voorkomen. Het heeft de demonstranten opgeroepen zich onmiddellijk uit het gebied terug te trekken om „bloedvergieten te voorkomen”. Sadr zelf heeft een hongerstaking aangekondigd tot „het geweld en gebruik van wapens stoppen”. Het regeringspaleis is niet het eerste overheidsgebouw dat wordt bezet. In juli wisten aanhangers van Sadr ook al het parlementsgebouw binnen te dringen. Doel: Sadr’s rivalen ervan weerhouden een regering te vormen. Sindsdien houden ze al ruim een maand een sit-in buiten het pand. Irak wordt geteisterd door de ergste politieke crisis in jaren. Tien maanden na de parlementsverkiezingen is er nog altijd geen nieuwe regering. De partij van Sadr kwam afgelopen herfst als grote winnaar uit de bus, maar behaalde onvoldoende zetels voor een meerderheidsregering. Sindsdien weigert Sadr te onderhandelen met door Iran gesteunde sjiitische rivalen om tot een nieuw landbestuur te komen. Vorige maand trok hij uit onvrede al zijn partijleden terug uit het parlement.  Deze maandag heeft Sadr zijn politieke werk naar eigen zeggen „definitief” neergelegd. In een verklaring op Twitter schrijft hij dat andere sjiitische politieke leiders geen gehoor hebben gegeven aan zijn oproepen tot hervorming. Sadrs bondgenoot Mustafa al-Kadhimi, die voorlopig interim-premier blijft, heeft de kabinetsvergaderingen tijdelijk opgeschort. Update: dit bericht is rond 20.00 uur geactualiseerd met de nieuwe slachtofferaantallen van dat moment.||https://www.nrc.nl//nieuws/2022/08/29/straatverbod-in-bagdad-na-opnieuw-bestorming-van-overheidsgebouw-a4140150
2022-08-30||Hollywood rolt zijn Oscar-kanonnen nu liefst in Venetië uit||Het oudste filmfestival ter wereld opent woensdag zijn 79ste editie op het Lido met White Noise, Noah Baumbachs tweede film voor Netflix –  Marriage Story verdiende in 2019 zes Oscarnominaties.  Netflix en de Oscars: dat zijn direct de twee redenen dat de ‘Oude Dame’ de afgelopen jaren haar grote rivaal Cannes soms overvleugelde. Heeft Cannes met vier sterke competities kwalitatief meer breedte en diepte, qua scherpte van de hoofdcompetitie heeft Venetië nu vaak het voordeel van de twijfel.  De jury onder voorzitter Julianne Moore mag de komende tien dagen bepalen wie de Gouden Leeuw mee naar huis neemt; White Noise  is een van de twintig kandidaten. Deze film naar een roman van Don DeLillo uit 1985 gaat over een academisch echtpaar  met morbide doodsangst, vertolkt door Adam Driver en Baumbachs echtgenote Greta Gerwig, die met hun gezin in een chemische ramp belanden.  Het is één van de vier titels van Netflix in de hoofdcompetitie dit jaar, naast de nieuwe film van seriële Oscarwinnaar  Alejandro Iñárritu, een Marilyn Monroe-biopic van Andrew Dominik en een banlieue-drama van Romain Gavras.  Netflix heeft op het Lido een veilige haven gevonden nadat de Franse bioscoopsector de streaminggigant in 2017 uit Cannes verjoeg. Sindsdien lanceert Netflix in de lagune van Venetië de een na de andere spraakmakende Oscar-kandidaat: vorig jaar The Power of the Dog, The Lost Daughter en The Hand of God.  Het is de vraag of Netflix, nu de groei stagneert, blijft inzetten op (dure) Oscar-glorie door filmauteurs te verwennen met artistieke vrijheid en  royale budgetten. Maar ook zonder Netflix is  Venetië nu de plek waar Hollywood zijn Oscar-kanonnen het liefst uitrolt. Na twee glamourluwe corona-edities lijkt ditmaal ook de rode loper weer goed gevuld met sterren als Cate Blanchett, Timothée Chalamet, Penélope Cruz en Harry Styles. Al is het queer popfenomeen een vraagteken; Styles’ sf-thriller Don’t Worry Darling is uitgegroeid tot  een schandaalmagneet van overspel, geruzie en een scheiding op de filmset. Tot overmaat van ramp loopt op het Lido ook de eerder ontslagen hoofdrolspeler Shia LaBeouf rond, een notoir amokmaker. Dat LaBeouf zich onlangs bekeerde tot het katholicisme – hij speelt de hoofdrol in Abel Ferrara’s film Padre Pio – belet hem niet stemming te maken tegen regisseur Olivia Wilde en haar film Don’t Worry Darling. Paparazzi blij, terwijl de publicisten van Warner Bros de billen samenknijpen. Maar voor cinefielen is er veel meer om naar uit te kijken op het Lido.  Regisseur Todd Field keert na 16 jaar terug uit de woestijn, de toneelschrijvers annex regisseurs Martin McDonagh en Florian Zeller zijn er, de laatste met opnieuw Anthony Hopkins op sleeptouw, die hem met The Father een Oscar bezorgde. Darren Aronofsky en Lars von Trier komen,  Hollywood-veteranen Paul Schrader en Walter Hill, de stokoude documentairemaker Frederick Wiseman, bekend van ellenlange fly on the wall-registraties. Hij komt met Un Couple, over het getroebleerde huwelijk van Leo Tolstoi en Sophia Behrs. Slechts één uur lang: ook dat stemt nieuwsgierig.  The Banshees of Inisherin (Martin McDonagh) Toneelschrijver McDonagh is terug op het Lido, waar hij in 2017 glorieerde met Three Billboards Outside Ebbing, Missouri. Met een soort reünie van zijn misdaaddrama In Bruges: Brendan Gleeson en Colin Farrell spelen in  deze zwarte komedie twee eilandbewoners die plots hun vriendschap verbreken, met extreme gevolgen. Bardo (or False Chronicle of a Handful of Truths) (Alejandro Iñárritu) Na Oscar-dubbelklapper Birdman en The Revenant deed Iñárritu het even rustig aan.  Wellicht geïnspireerd door zijn vriend Alfonso Cuárons  Roma keert hij nu in dienst van Netflix terug naar Mexico voor een - licht autobiografische? -  ‘epische komedie’ over een gevierde documentairemaker die terugkeert naar Mexico. Setbeelden van een plein vol lichamen suggereren dat Mexico’s geweldscultuur een rol speelt. Blonde (Andrew Dominik) Netflix zet tegenwoordig in Venetië zijn Oscar-kandidaten in de etalage. Zoals deze post-#MeToo Marilyn Monroe-biopic van de briljante stilist Dominik, met Ana de Armas als gekwelde ‘blonde bombshell’.   Tár (Todd Field) Na de ijzersterke psychodrama’s In the Bedroom en Little Children moesten we 16 jaar wachten op de volgende Todd Field, Die is er nu met Cate Blanchett als  dirigent Lydia Tár. Het draait  getuige de trailer om macht. The Whale (Darren Aronofsky) Gaat Aronofsky (Noah, Mother) voor de loopbaan van halfvergeten matinee-idool Brendan Fraser doen wat hij eerder in 2008 in The Wrestler deed voor Mickey Rourke? Het belooft opnieuw een zeer fysieke rol te worden: Fraser speelt een morbide obese vader die het contact met zijn dochter wil herstellen. The Son (Florian Zeller) Toneelschrijver Zeller verfilmt zijn eigen toneelstukken, na zijn formidabele debuut  The Father (Oscar Anthony Hopkins) volgt ditmaal The Son, in 2019 een hit op West End. Ouders worstelen met een depressieve, ongrijpbare zoon. Bones and All (Luca Guadagnino) De Italiaanse maestro wist na de gay romance Call Me By Your Name acteur Timothée Chalamet opnieuw te strikken met een heel andere rol: ditmaal als een gekwelde kannibaal die in de jaren tachtig met zijn soul mate door de Verenigde Staten reist. The Kingdom Exodus (Lars von Trier) Lars van Trier lijdt aan de ziekte van Parkinson,  mogelijk al wat langer. In Venetië een voorproefje van het derde seizoen naar zijn lugubere ziekenhuisserie uit de jaren 90. Von Triers  Deense frenemy Nicolas Winding Refn presenteert een misdaadserie die vermoedelijk voortborduurt op zijn Pusher-trilogie:  Copenhagen Cowboy.  All the Beauty and the Bloodshed  (Laura Poitras) Na haar Oscar voor de Edward Snowden-doc Citizenfour (2014) beet Poitras de tanden stuk op Julian Assange. Is een verhaal over het beruchte big-pharma-geslacht Sackler dat de VS aan de opioïden  hielp geen mosterd na de maaltijd? Maar wacht: dit gaat over het mecenaat van de Sacklers bij het Guggenheim en Tate Modern. Zijn musea de nieuwe katholieke kerk die rijke schurken  een aflaat bieden? Athena (Romain Gavras) Nog een keer Netflix. Specialist in kinetische videoclips en zoon van Costa-Gavras debuteert met een banlieue-thriller in samenwerking met Ladj Ly, bekend van het geweldige Les Misérables. Wat denkt u van dit tracking shot?  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/29/hollywood-lanceert-zijn-oscar-kanonnen-nu-het-liefst-in-venetie-a4140157
2022-08-30||Avondklok en scholensluiting moeten in nieuwe coronawet, volgens Raad van State||De Raad van State heeft maandagochtend een positief advies uitgebracht over de nieuwe coronawet, maar stelt ook dat de wet „nog niet voltooid is”. Het pakket aan coronamaatregelen dat wordt mogelijk gemaakt door de wet, is onder andere te beperkt.  De permanente coronawet (eigenlijk een aanpassing van de Wet publieke gezondheid), moet voorzien in een juridische basis  voor te nemen  maatregelen bij  een pandemie, zoals mondkapjesverplichting, quarantaine en sluiting van evenementen of locaties. Om zo snel mogelijk tot een permanente wet te komen, wordt de wetswijziging in verschillende fases (of ‘tranches’) ingevoerd. Het advies van de Raad van State betreft de eerste tranche.  De Raad van State, het belangrijkste adviesorgaan van de overheid, vindt de eerste tranche van de wetswijziging een goede „eerste stap”, maar stelt ook dat de „gereedschapskist” beperkt is in „omvang en reikwijdte”. Zo ontbreken in de wet de meer ingrijpende maatregelen, zoals sluiting van scholen, invoering van een  coronatoegangsbewijs en een avondklok, die nodig kunnen zijn in een „zeer ernstige pandemie”. Volgens de Raad van State zouden die maatregelen wel in de wet moeten worden opgenomen. Ook adviseert de Raad van State om beter toe te lichten wie er in welke fase van een pandemie de leiding krijgt over de bestrijding ervan. Dit kan een taak zijn van een burgemeester, maar ook die van de voorzitter van een veiligheidsregio. Hiermee lijkt de Raad van State zich aan te sluiten bij eerdere kritiek van het Nederlandse Genootschap van Burgemeesters en de Vereniging van Nederlandse Gemeenten, die het huidige wetsvoorstel op dat punt nog te onduidelijk vonden. Voorheen werd de bevoegdheid voor het nemen van coronamaatregelen  vastgelegd in een tijdelijke wet. Die wet werd, in afwachting van een meer permanente wettelijke basis, telkens met drie maanden verlengd. Maar afgelopen mei verwierp de Eerste Kamer een nieuwe verlenging van de tijdelijke wet. Sindsdien is er geen wettelijke basis voor nieuwe maatregelen.  Het kabinet moest hierdoor haast maken met een permanente wet. Een woordvoerder van minister Kuipers (Volksgezondheid, D66) zei begin augustus tegen dagblad  Trouw dat ze „liever meer tijd hadden gehad”. Begin deze maand kwam er veel kritiek op de wet, omdat die onzorgvuldig en onduidelijk zou zijn. In de nieuwe wet moet de Tweede Kamer meebeslissen over de coronamaatregelen die genomen worden, maar krijgt de Eerste Kamer die kans  niet. In een kritische brief gaf de meerderheid van de Eerste Kamer twee weken geleden aan óók zeggenschap te willen over coronamaatregelen. De Raad van State ging daar niet in mee;  de parlementaire zeggenschap in de wet is voor nu „toereikend”. Maar  de parlementaire betrokkenheid vergt in de toekomst wel „nadere analyse en doordenking”.  Het Adviescollege toetsing regeldruk (ATR) adviseerde de wet niet in te dienen voordat duidelijk is welke maatregelen werken in de pandemiebestrijding. Op dat advies gaat de Raad van State niet in.  Het wetsvoorstel kan op basis van het advies van de Raad van State nog worden aangepast, en gaat daarna naar de Tweede Kamer. Aangezien de kritiek van de Eerste Kamer vooralsnog niet wordt overgenomen en de wetswijziging daar wel moet worden aangenomen, is het allerminst zeker dat de wet door de Eerste Kamer komt.  Op dit moment is er geen wettelijke basis voor coronamaatregelen. Eerder gaf minister Kuipers aan eventuele maatregelen wel te kunnen invoeren via noodverordeningen, net zoals tijdens de eerste maanden van de pandemie.||https://www.nrc.nl//nieuws/2022/08/29/avondklok-en-scholensluiting-moeten-in-nieuwe-coronawet-volgens-raad-van-state-a4140154
2022-08-30||Rechtbank besluit: verkoop hotel in Albergen aan COA moet doorgaan||De eigenaresse van Landhotel ’t Elshuys in Albergen moet het hotel verkopen aan het Centraal Orgaan opvang asielzoekers (COA). Dat heeft de rechtbank in Almelo maandag besloten tijdens het kort geding dat het COA tegen de verkoper had aangespannen. Volgens de rechtbank heeft het COA „open kaart” gespeeld over de intentie om van het hotel een opvanglocatie te maken voor asielzoekers. Het COA had vorige week de hoteleigenaresse voor de rechter gedaagd omdat zij onder de verkoop uit wilde, terwijl het koopcontract al was getekend. De eigenaresse beweerde dat ze niet met de verkoop akkoord was gegaan als ze vooraf had geweten dat er 150 tot 300 asielzoekers en statushouders op het terrein zouden worden opgevangen (maximaal 200 mensen in het hotel en maximaal 100 in units rond het gebouw). Ze zegt dat het COA daar niet duidelijk over is geweest.  Volgens het COA was dat vanaf het begin al duidelijk en drong de makelaar van het hotel er zelfs op aan niets specifieks in het koopcontract te zetten over het gebruik van het gebouw. „Dat is jullie politieke strijd, jullie risico”, zei de makelaar, zo bleek in de rechtbank. De advocaat van het COA classificeert de eigenaresse als een spijtoptant, „onder druk gezet door haar omgeving”. Tientallen Albergenaren waren maandagmiddag naar de zitting gekomen in Almelo. De afgelopen dagen was er veel te doen om hotel ’t Elshuys in het dorp in de Overijsselse gemeente Tubbergen. Er vonden meerdere demonstraties plaats van omwonenden die tegen de komst van asielzoekers zijn. Ook was er maandagochtend brand op het terrein. Het COA gaat binnenkort in gesprek met de omwonenden van het hotel, zei de bestuursvoorzitter van de organisatie maandagmiddag na de uitspraak volgens persbureau ANP. Tubbergen was een van de eerste gemeenten die door staatssecretaris Eric van der Burg (Asiel en Migratie, VVD) gepasseerd werden in een besluit asielzoekers op te vangen. Dat doet het Rijk om de druk op Ter Apel te verlichten. Het COA noemde maandagmiddag in de rechtszaal ook de huidige opvangcrisis en het feit dat gezinnen buiten slapen als spoedeisend belang in het kort geding. Met medewerking van Marit Willemsen||https://www.nrc.nl//nieuws/2022/08/29/rechtbank-besluit-verkoop-hotel-in-albergen-aan-coa-moet-doorgaan-a4140140
2022-08-30||Op het Festival Oude Muziek klinkt Bachs Johannes-passie nu als queer lijdensverhaal||In 1730 werd Zacharias Wilsma voor het Utrechter gerecht gedaagd. Aanklacht: seks met andere mannen. Hij werd uitgekleed en kreeg zweepslagen tot hij de namen gaf van nog 140 ‘sodomieten’. Van hen werden velen in de volgende jaren vermoord.  Zes jaar eerder, in 1724, ging Bachs Johannes-Passion in première. Die twee historische feiten komen nu samen in de ‘Utrechter Passion’, die woensdag op het Festival Oude Muziek zijn première beleeft. De oprichters van het nieuwe Duitse oudemuziekensemble Art House 17, dramaturg Thomas Höft en muzikaal leider Michael Hell, willen de onderdrukking van seksuele minderheden een podium geven, ook binnen de oude muziek. Höft werkte anderhalf jaar aan het libretto. Naast de al genoemde ‘Sodomietenprocessen’ komt ook de moord op de achttiende-eeuwse Lagrantinus Rosenstengel aan bod, iemand die verschillende geschiedkundigen als lesbienne of trans man hebben beschouwd. De passie opent met een gebeurtenis uit onze tijd: de terroristische aanslag op homo-nachtclub Pulse in Orlando in 2016, waarbij vijftig mensen werden gedood.  De voorlaatste repetitie oogt provisorisch. Het ensemble repeteert in het rococodecor van hun ándere voorstelling, Die Geister von Sanssouci. Achter het klavecimbel hangen achttiende-eeuwse kostuums aan mannequins.  Dat het ensemble al sinds het begin van het jaar bezig is met dit project, blijkt uit de concentratie waarmee bariton Dietrich Henschel zijn recitatieven repeteert. In het tedere ‘Betrachte, meine Seel’ steggelt hij met muzikaal leider Hell over een fraseringsdetail.  Alle zangers zijn doorgewinterde barokspecialisten. Zo zong Henschel op twee bekende opnames van de Matthäus-Passion, onder dirigenten Nikolaus Harnoncourt en Philippe Herreweghe. Hoe is het dan ineens een andere tekst voor je te hebben? „Ik heb nog nooit eerder zo intensief over elke lettergreep van een passietekst nagedacht”, zegt Henschel. „Het is een moeilijke balans. Natuurlijk wil je laten horen welke tekst je zingt, maar zonder de nieuwheid te onderstrepen. Dat heeft ook impact op hoe ik nu een ‘gewone’ passie zing; ook daar ben ik bewuster het gekunstelde uit de weg aan het gaan.” Teorbist-luitenist Sophie Vanden Eynde heeft het ogenschijnlijk makkelijker. In principe zou zij dezelfde noten als altijd kunnen spelen. Maar een nieuwe tekst is ook voor haar een uitdaging, legt ze uit. „Begeleiden begint bij het geluid van de woorden, vooral van de medeklinkers.” Ze wijst naar haar instrument. „Je slaat een snaar anders aan wanneer er een andere tekst wordt gezongen.” Is dit project persoonlijk? „Absoluut”, zegt dramaturg Thomas Höft. „Deze passie gaat ook over mij. Ik ben zestig. Ik groeide op in een klein West-Duits dorpje, toen seks tussen mannen nog strafbaar was.”   Dramaturg Thomas Höft.   Foto Dieuwertje Bravenboer Gambist — én voormalig Mr. Bear Austria — Georg Kroneis benadrukt vooral het belang van zichtbaarheid. „Sommige van de musici zeggen dat ze zich nog nooit zo weerspiegeld hebben gezien.” Maar sluit zo’n queer verhaal wel aan bij Bachs muziek en protestante leefwereld?  Muzikaal leider Michael Hell: „Thomas heeft de passie ik-weet-niet-hoe-vaak beluisterd. Hij heeft ook veel van de tekst behouden.” Hij kijkt Höft aan. „De climaxen zitten vaak op exact dezelfde plek als in het origineel. De betekenis is veranderd, maar de opbouw is in structuur hetzelfde gebleven.” Sophie Vanden Eynde vindt dat het project ook inzicht geeft in de belevingswereld van Bachs luisteraars. „Anno 2022 ervaren velen religie als iets van lang geleden. Ook als niet-gelovig musicus ben je geneigd een passie te willen vertellen als ‘gewoon een mooi verhaal’. Maar het was in Bachs tijd iets anders: een raamwerk waarbinnen je dacht, en dat uitnodigde tot zelfreflectie. Een hedendaagse tekst kan ons daar nu mee helpen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/29/op-het-festival-oude-muziek-klinkt-bachs-johannes-passie-nu-als-queer-lijdensverhaal-a4140152
2022-08-30||NASA stelt lancering nieuwe maanraket uit vanwege technische problemen||NASA heeft de lancering van de nieuwe onbemande maanraket, die op maandag gepland stond, uitgesteld vanwege problemen met de motor. Dat heeft het Amerikaanse ruimteagentschap bekendgemaakt nadat veertig minuten voor de geplande lancering de aftelklok werd stilgezet.  Het zou gaan om problemen met een van de vier motoren van de 98 meter hoge SLS-raket. De motor had niet op tijd de juiste temperatuur bereikt. Eigenlijk zou de raket maandag rond 14.30 uur Nederlandse tijd de lucht in gaan. Nu vertrekt de raket op zijn vroegst komende vrijdag.  Het Artemis-programma van NASA bestaat uit drie geplande vluchten naar de maan. De eerste, die nu is uitgesteld, heeft drie testdummies aan boord en zou een capsule in een baan rond de maan sturen. De tweede raketlancering is gepland in 2024 en zal voor het eerst in vijftig jaar weer vier mensen naar de maan brengen. In 2025 zouden die astronauten moeten landen.||https://www.nrc.nl//nieuws/2022/08/29/nasa-stelt-lancering-nieuwe-maanraket-uit-vanwege-technische-problemen-a4140151
2022-08-30||Nederland biedt opnieuw hulp bij onderzoek oorlogsmisdrijven Oekraïne||Nederland gaat Oekraïne en het Internationaal Strafhof (ICC) langer ondersteunen bij het onderzoeken van oorlogsmisdrijven. Een forensisch- en opsporingsteam, dat afgelopen mei werd ingezet in Oekraïne, zal dit najaar opnieuw onderzoek doen. Dat schrijven de ministers van Buitenlandse Zaken, Defensie en Justitie en Veiligheid maandag in een Kamerbrief. Het doel van het Nederlandse team is om bewijs te verzamelen dat kan helpen bij het vaststellen van oorlogsmisdrijven volgens internationaal recht.  De inzet van het forensisch- en opsporingsteam is in samenspraak met de Oekraïense minister van Buitenlandse Zaken en het ICC en volgt op een hulpverzoek van Oekraïne. Als de situatie het toelaat, zal het team ook in het voorjaar en het najaar van 2023 onderzoek doen in Oekraïne. De groep zal opereren onder de vlag van het ICC en bestaat uit personeel van de Koninklijke Marechaussee, aangevuld met andere experts op verschillende defensieterreinen. De mogelijkheid het team aan te vullen met zedenexperts of experts uit het buitenland wordt nog onderzocht.  De werkzaamheden van de onderzoekers vinden plaats in gebieden die gecontroleerd worden door Oekraïense strijdkrachten, maar zijn niet zonder risico’s. Op basis van een dreigingsinschatting van de Militaire Inlichtingen- en Veiligheidsdienst en advies van de commandant der strijdkrachten heeft het kabinet nu besloten opnieuw een team in te zetten. Als de veiligheidssituatie verslechtert, zal een nieuwe afweging plaatsvinden en kunnen de Nederlandse onderzoekers worden teruggehaald. ||https://www.nrc.nl//nieuws/2022/08/29/nederland-biedt-opnieuw-hulp-bij-onderzoek-oorlogsmisdrijven-oekraine-a4140143
2022-08-30||Trage, steriele en tweeslachtige vissen door cocktail aan medicijnresten in het water||‘Het is een klein straaltje”, zegt Bas Knapp, hoogheemraad waterveiligheid van Rijnland. „Dat is de hele innovatie, maar het doet vrij veel.” Het is inderdaad een kleine buis, die in Leiden bij een rioolwaterzuiveringsinstallatie van Hoogheemraadschap Rijnland op een waterreservoir uitkomt – iets groter dan de straal uit een badkraan. Zo nu en dan stroomt een mengsel door de buis het reservoir in, dat een bijzondere klasse microverontreinigingen moet verwijderen. Later komt het verschoonde water in de Stinksloot van Leiden terecht, die uiteindelijk uitkomt op de Kagerplassen. Daar wordt veel gezwommen.  Normaal gesproken is de oplossing voor vervuiling in wateren vrij logisch. Een fabriek loost chemicaliën? Dan werkt bronaanpak het beste: stop met vervuilen. Maar deze vervuiling is anders. Het gaat namelijk om medicijnenresten die via urine in het rioolwater belanden.  Drinkwaterbedrijven zagen zo’n vijftien jaar steeds meer medicijnresten, die soms moeilijk te verwijderen zijn. Inmiddels is bekend dat 190 ton medicijnen per jaar in oppervlaktewateren terechtkomt. Dat is exclusief medicijnresten die snel afbreken of niet biologisch actief zijn. Voor drinkwater levert dat vooralsnog geen problemen op, maar in natuurwateren wel. Het probleem komt niet van enkele medicijnen die grenswaarden overschrijden, maar door ‘cocktaileffecten’ van alle medicijnen samen.  Het is onduidelijk wat deze cocktaileffecten precies inhouden. Er zijn nog weinig veldstudies gedaan in Nederland. Volgens het RIVM zijn medicijnresten wel al een risico voor dieren en planten. Regelmatig gaan concentraties  over risicogrenzen heen. Bijvoorbeeld ibuprofen, diclofenac en de anticonceptiepil. Maar er is geen stof die voortdurend veiligheidsgrenzen overschrijdt. De anticonceptiepil lijkt bij relatief lage concentraties al van invloed – vissen worden er steriel van.  Kalmeringsmiddelen maken vissen rustiger. Daardoor zullen ze minder snel vluchten voor gevaar. Het totaal aan hormoonontregelende stoffen in water maakt vissen tweeslachtig: ze krijgen mannelijke en vrouwelijke lichamelijke eigenschappen, en de reproductie kan verminderen. Mannelijke vissen gaan bijvoorbeeld eicellen aanmaken. Het probleem groeit. Dat heeft vooral te maken met vergrijzing: meer mensen nemen meer medicijnen. Daarnaast is de toenemende hitte en droogte een factor. Bij een lager waterpeil nemen de concentraties toe. „Als één stressfactor een ecosysteem onder druk zet, is er vaak nog genoeg weerstand”, zegt Michael Bentvelsen, beleidsadviseur waterkwaliteit van de Unie van Waterschappen. „Maar de hitte, droogte en chemicaliën zijn  factoren die elkaar versterken.” In 2018 heeft het ministerie van Infrastructuur en Waterstaat de Ketenaanpak Medicijnresten uit Water opgezet. Op verschillende niveaus (farmaceut, ziekenhuis, apotheker en patiënt) wordt nagedacht over een manier om de toxische druk van medicijnen op wateren te verminderen. Op heel lange termijn zouden farmaceuten wellicht beter afbreekbare medicijnen kunnen produceren. Op hele korte termijn experimenteren ziekenhuizen met plaszakken, die ze aan patiënten meegeven. Bijvoorbeeld na röntgenstraling, zodat patiënten het hardnekkige röntgencontrastmiddel weer kunnen opvangen.  Maar de grootste winst is te behalen bij rioolwaterzuiveringen, zoals hier in Leiden aan de Stinksloot. Deze rioolwaterzuivering maakt deel uit van een ‘hotspot’, bleek uit analyses. „De vervuiling is overal in Nederland redelijk vergelijkbaar”, vertelt Bentvelsen. „Een klein zuiverinkje dat op de Noordzee loost, is niet zo spannend. Dat is zo verdund. Maar als een grote rioolwaterzuivering op een klein stuk oppervlaktewater lost, dan is het effect van vervuiling groot. Daarnaast staan de wateren rond Leiden vrijwel stil wanneer er geen verse aanvoer van regenwater is. De concentraties bouwen dan op en zijn soms behoorlijk hoog.” En dus bouwde  Rijnland het blauwwitte torentje met de zogenoemde Pacas-installatie. Het bevat een reservoir van actieve kool.  Dat zijn pure koolstofketens, op moleculair niveau in een soort bloemkoolstructuur. Het werkt als een  spons: het heeft een enorm oppervlakte met veel gaatjes, waar grotere chemicaliën –  medicijnresten – in blijven zitten. Wanneer het vol zit, gaat het naar verbrandingsovens waar het bij temperaturen  boven 800°C wordt vernietigd.  „Volgens de eerste metingen halen we nu 25 procent extra medicijnresten uit het water”, zegt Knapp. „Dat komt bovenop de 35 procent die de reguliere waterzuiveringsinstallatie al haalde. Het is waarschijnlijk dat we in totaal het streven van 70 procent halen.” Het is nog zoeken naar de juiste dosering, voegt Paul Versteeg toe. Hij is beleidsadviseur van het hoogheemraadschap. „Nu gebruiken we 7,5 milligram kool per kuub water, we hopen dat we het bij 12 milligram kunnen houden. Het liefst gebruiken we zo min mogelijk.” Het systeem is niet duurzaam. Bij het verbanden van kool komt koolstofdioxide vrij. En de temperaturen binnenin de installatie zijn hoog. Hoe minder kool er nodig is, hoe beter. De TU Delft werkt aan een techniek om de medicijnresten uit de kool te verwijderen, zodat de kool  hergebruikt kan worden. „We hopen over een paar jaar duurzaam te kunnen zuiveren”, zegt Bentvelsen.  Ook bij andere waterzuiveringsinstallaties zijn experimenten gaande, met onder andere ozon in plaats van kool.  In oktober verwacht Bentvelsen nieuwe wettelijke normen voor waterkwaliteit van de Europese Commissie. In Zwitserland is actieve kool al volledig in gebruik genomen bij waterzuiveringen, het lijkt erop dat meer landen gaan volgen. ||https://www.nrc.nl//nieuws/2022/08/29/kalmeringsmiddelen-voor-de-mens-maken-ook-de-vissen-traag-2-a4139982
2022-08-30||Zeeland Nazomerfestival opent zonder de kenmerkende Zeeuwse vergezichten||„De zee is alles en alles komt uit de zee”, zegt actrice en theatermaker Sien Vanmaele. Tijdens haar voorstelling Zeemaal, te zien tijdens Zeeland Nazomerfestival, krijgen toeschouwers een volledige, deels door henzelf bereide zeewiermaaltijd voorgeschoteld. Intussen verwoordt Vanmaele in een poëtische monoloog haar sluimerende klimaatangst. Vanmaele probeert alarmerend klimaattheater te combineren met een hoge amusementswaarde, maar het lukt haar niet die twee te verenigen in een evenwichtige voorstelling. In de monoloog zoekt ze het zowel in grote metaforen als in persoonlijke observaties, ze neemt de toeschouwers (die de ogen hebben afgedekt met zeewierbladen) in een geleide fantasie mee het sop in en somt de inmiddels herkenbare reeks angsten en klimaatfeiten op. Intussen vouwen we samen zeewierravioli, drinken waterkefir met microalgen en proeven chips van zee-eik. Het diner is spectaculair, maar in de voorstelling daaromheen had Vanmaele minder vrijblijvend en pleasend mogen zijn. Over de complexe consequenties van haar voorstel – grootschalig overstappen op wieren zou ook problemen voor het ecosysteem opleveren – scheert Vanmaele voor het gemak rakelings heen. Het Zeeland Nazomerfestival staat bekend om voorstellingen op prachtige buitenlocaties, liefst met panoramische, Zeeuwse vergezichten. Helaas ontbreken dit jaar zulke grootschalige producties. De openingsvoorstelling Vlaemsch (chez moi) van de Vlaams-Marokkaanse choreograaf Sidi Larbi Cherkaoui en Zeemaal van Vanmaele gingen beide eerder dit jaar al elders in première. De binnenlocaties waar ze nu te zien waren, hadden niet of nauwelijks invloed op de voorstellingen zelf.   Cherkaoui’s Vlaemsch (chez moi) stond voor de gelegenheid in de Grote Kerk in Veere: een imposant, laat-gotisch bouwwerk in een piepklein Zeeuws stadje. Cherkaoui laat zijn veertien performers in een muzikale montage reflecteren op de Vlaamse identiteit door de geschiedenis heen. Kunstenaar Hans Op de Beeck ontwierp een effen grijs interieur, waarvan de kleur doet denken aan stugge, Vlaamse herfstluchten waar de zon geen schijn van kans maakt.  Het resulteert in oogstrelende beelden, de nodige humor en soms allebei. Cherkaoui presenteert zijn performers als schilders, die zelf het canvas vormgeven waarmee ze naar de wereld kijken of zichzelf te kijk zetten. De Vlaamse identiteit is fluïde en hangt af van het perspectief, lijkt hij daarmee te willen zeggen.  Er is veel muziek, waaronder van Jacques Brel uiteraard, er is wielrennen, vendelzwaaien, Rubens en een hoop pijnlijke geschiedenis die doorwerkt in het heden – onder meer treffend verbeeld in een ongemakkelijke rondleiding langs Vlaamse taferelen vol misogynie, kolonialisme en oprukkend nationalisme. De twee uur durende voorstelling kent ook een aantal inzak-momenten, maar daar staan genoeg esthetische scènes en geestige vondsten tegenover.   Het echte Zeeland Nazomerfestival-gevoel werd afgelopen weekend het beste benaderd tijdens de dagelijkse, kleinschalige havenconcertjes, waarbij toeschouwers zelf hun tuinstoeltje mee mochten nemen. Voorafgaand aan Vlaemsch (chez moi) zong de Zeeuwse singer-songwriter Broeder Dieleman vanaf een boot aan de kade van Veere over de zee, het boerenleven en Zeeland: in zijn geval wél tegen de achtergrond van een panoramisch, typisch Zeeuws vergezicht: „Ik ben de koning te rijk.” Theater Openingsweekend Zeeland Nazomerfestival. Gezien: 26 en 27/8, verschillende locaties. Zeeland Nazomerfestival is t/m 3/9 op verschillende locaties in Zeeland. Inl: theaterproductiehuiszeeland.nl Zeemaal  Vlaemsch (chez moi)  Correctie 29/8: in een eerdere versie van dit artikel werd Veere een dorp genoemd. Het is een stad. Dat is hierboven aangepast. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/29/zeeland-nazomerfestival-opent-zonder-de-kenmerkende-zeeuwse-vergezichten-a4140149
2022-08-30||Oekraïne: offensief in door Russen bezet zuiden begonnen||Oekraïense strijdkrachten hebben in het zuiden van het land een offensief gelanceerd „in vele richtingen”, schrijft de publieke omroep Suspilne maandag. De omroep woordvoerder voor de zuidelijke Oekraïense legeronderdelen Natalja Hoemenjoek. Zij noemt de stad Cherson als een doelwit van het offensief. Het ministerie van Informatie zei maandag dat de eerste verdedigingslinie van de Russen in Cherson al is doorbroken.  De door Rusland aangestelde gouverneur van de Krim schreef maandag op zijn Telegramkanaal dat de berichten van een tegenoffensief „valse Oekraïense propaganda” zijn. Het Kremlin heeft nog niet gereageerd. Een Oekraïens journalistiek collectief twitterde zelf maandag dat er „geen officiële informatie over Oekraïense winsten in de Cherson-regio” is. Ook „aanwijzingen over de precieze richting van het tegenoffensief” zijn er niet.  Oekraïense politici spreken al langer van een tegenoffensief in de door Rusland bezette gebieden. Hoemenjoek benadrukte maandag dat recente aanvallen op logistieke routes van de Russen „de vijand ongetwijfeld hebben verzwakt” en dat meer dan tien munitiebewaarplaatsen geraakt zijn in de afgelopen week. De Amerikaanse HIMARS-rakketten die Oekraïne kreeg zijn onder meer gebruikt om het verkeer richting Cherson te verhinderen – de belangrijke Russische verovering raakt zo verder in isolatie. Suspilne schreef maandag al dat „alleen oversteekplaatsen voor voetgangers nog over zijn”. Correctie (29 augustus 2022): In een eerdere versie van dit artikel werd Natalja Hoemenjoek een journalist genoemd. Zij is woordvoerder. Dat is hierboven aangepast.||https://www.nrc.nl//nieuws/2022/08/29/oekraine-offensief-in-door-russen-bezet-zuiden-begonnen-a4140141
2022-08-30||Opinie | Lockdowns horen niet in onze maatschappij thuis||Het kabinet wil de  coronamaatregelen vastleggen in een permanente wet. Dit in reactie op de weigering van de Eerste Kamer om de Tijdelijke wet maatregelen Covid-19 voor een vijfde keer te verlengen. Het conceptvoorstel werd de afgelopen maand echter fors bekritiseerd met termen als ‘slordig’ en ‘haastwerk’, onder andere door de burgemeesters en de Eerste Kamer. Die kritiek richtte zich vooral op de wijze waarop maatregelen zouden worden ingevoerd en op het onbegrijpelijke gegeven dat het kabinet de maatregelen in de wet wil vastleggen zonder enige evaluatie van de effectiviteit en/of schadelijkheid. Maar hoe terecht die kritiek ook is, een belangrijke vraag dreigt te worden overgeslagen:  moeten ze überhaupt een plaats hebben in onze samenleving en in ons rechtssysteem?  Stan Baggen is advocaat; Rosalie Smit is antropoloog; Jona Walk    is arts.   De schrijvers zijn mede-initiatiefnemers van de Vierde Golf,  een politieke vereniging die zich inzet voor een kritisch gesprek over de coronacrisis en de rechtsstaat.  Het kabinet wil de wet nog dit najaar kunnen inzetten tegen een ziekte die een grote meerderheid van de Nederlanders de afgelopen 2,5 jaar heeft doorgemaakt. We hebben het niet meer over een crisismaatregel bij een onbekend virus, maar over een verandering van de manier waarop wij ziekten bestrijden. Op dit vlak dwingt de coronacrisis ons na te denken over de vraag: willen we een samenleving die het bestrijden van infectiezieken boven alles verheft en daarbij alle nevenschade accepteert? Het opnemen van brede, collectieve,  vrijheidsbeperkende maatregelen in de Wet publieke gezondheid normaliseert een aanpak van infectieziekten die het domein van gezondheid overstijgt. Iedereen heeft ervaren hoe diep de maatregelen ingrepen in het dagelijks leven, onze mentale gezondheid en de sociale samenhang die tot aan de keukentafel toe onder druk is komen te staan. Mensen werden ziek van corona, zeker. Maar ook van de maatregelen.  Het wetsvoorstel verandert de relatie tussen burgers en de overheid fundamenteel. Zo bepaalt de wet dat iedereen altijd een veilige afstand tot anderen moet houden. De ‘ander’ wordt zo wettelijk vastgelegd als een mogelijke bron van gevaar. Met de nieuwe wet worden virussen collectief bestreden op basis van modellen waarin mensen slechts worden beschouwd als getallen, zonder individuele keuzes of verantwoordelijkheid. Maar mensen verschillen in hun opvattingen en hun prioriteiten, zeker ook in de mate waarin ze bereid zijn risico’s te nemen. Wat voor de één een obstakel is voor epidemiebestrijding, is voor de ander een voorwaarde voor een goed leven. Zo riskeren  we dat maatschappelijke waarden niet meer worden meegewogen als ze niet makkelijk in modellen te vatten zijn. Voor voorbeelden hoeven we niet ver terug te gaan. Nog maar een paar maanden geleden stonden buren en vrienden elkaars QR-codes te controleren in sportkantines, konden mensen de grote momenten in hun leven niet vieren met hun dierbaren, en stierven ouderen in eenzaamheid terwijl familieleden achter bleven met de trauma’s van het gemiste afscheid. Groepen met macht en politieke invloed keken weg terwijl de zwaarste schade werd geleden door kinderen uit lagere sociaal-economische klassen.  Er zijn zeker situaties denkbaar waarin grondrechten tijdelijk moeten worden beperkt, maar dit wetsvoorstel maakt grondrechtbeperkende maatregelen niet het laatste redmiddel bij een pandemie, maar onderdeel van een reguliere modelmatige aanpak. Bij die benadering verliezen we menselijkheid en ruimte voor pluriformiteit. Het geeft de overheid een vorm van zeggenschap over onze gezondheid en over ons dagelijkse leven die zij niet zou moeten hebben. Het maakt normaal wat nooit normaal mag worden. ||https://www.nrc.nl//nieuws/2022/08/29/lockdowns-horen-niet-in-onze-maatschappij-thuis-a4140148
2022-08-30||Spelen met Catharina||Het is slechte timing: anno 2022 een bordspel uitbrengen waarin je het Russische rijk kunt uitbreiden met Oekraïense steden als  Charkov en Kiev.  In het dit jaar verschenen spel  Catharina: de steden van de tsarina kunnen spelers indruk maken op tsarina Catharina de Grote (1729-1796) in het jaar 1762.  Met kaartjes kun je kanonnen plaatsen in steden waar nu échte artillerie buldert en gebouwen verwoest.  De Duitse versie van het spel is al een paar maanden uit, maar nu de Engelstalige editie bijna verschijnt zwelt de kritiek aan. Op internationale bordspellensite Boardgamegeek plaatsen gebruikers tientallen negatieve recensies. ‘Walgelijk’, ‘beledigend’ en ‘een klap in het gezicht voor Oekraïners’ vinden de bordspelspelers. Catharina de Grote was de tsarina die grote delen van Oekraïne inlijfde voor het Keizerrijk Rusland na veroveringen  op kozakken en Ottomanen en door opdeling van het Pools-Litouwse Gemenebest.   Voor Oekraïners is de thematiek  van het spel extra pijnlijk omdat Russische president Vladimir Poetin en zijn ideologen teruggrijpen op het imperialisme van tsaren als Peter de Grote (1672-1725) en Catharina de Grote om de invasie van Oekraïne te rechtvaardigen. Critici hekelen daarom ook de aanwezigheid van de niet-bestaande stad ‘Novorossiya’ op het spelbord. Novorossiya (Nieuw-Rusland) is een term die Poetin nieuw leven inblies voor (bezette) delen van Oekraïne, zoals de Krim, Loehansk en Donetsk.    Critici hekelen de aanwezigheid van de niet-bestaande stad ‘Novorossiya’ op het spelbord Een spel is maar een spel, zou je kunnen zeggen. Maar ook in de bordspellenwereld discussiëren makers en consumenten  vaker over de weergave van imperialisme en kolonialisme. Zo kreeg het spel Maracaibo kritiek omdat het westers kolonialisme in de Cariben zou romantiseren, en  kreeg het later een uitbreiding waarin spelers ervoor konden kiezen koloniale heersers te verdrijven. De Duitse uitgever van Catherina dlp games trekt zich niets van de kritiek aan. „Het spel speelt zich af in de toenmalige tijd en heeft geen betrekking op de huidige tijd”, zegt directeur  Anja Stockhausen. „Deze kritiek valt historische spellen vaker ten deel. Maar wij gaan ons niet mengen   in een namenstrijd onder historici.” Stockhausen vindt het jammer dat mensen negatieve recensies plaatsen. „Het gaat de recensenten niet om het spel zelf. Als er fouten in de regels zitten kunnen we zeggen, oké, dat passen we aan. Maar daar is hier geen sprake van.”||https://www.nrc.nl//nieuws/2022/08/29/spelen-met-catharina-a4140147
2022-08-30||Theaterversie ‘Hollands Hoop’ biedt spektakel op een Groningse boerderij||Het ziet er vredig uit als de avond valt over de oude boerderij omzoomd door manshoog maïs en met de ritmisch knipperende lichtjes van windmolens in de verte. Maar die rust is schijn in het Groningse dorpje Overschild. Dat bleek al in de tv-serie Hollands Hoop, die op deze locatie werd opgenomen. In de serie, waarvan het eerste seizoen in 2014 werd uitgezonden, erft psychiater Fokke (Marcel Hensema) de boerderij van zijn vader, inclusief – verrassing! – een enorme wietplantage. Zo raakt hij, met zijn gezin, verstrikt in een gewelddadige drugswereld. Op de boerderij die het decor van de serie was, speelt nu muziektheatervoorstelling Hollands Hoop. Het verhaal gaat verder waar de serie in 2020 eindigde. Rond de geërfde boerderij zijn heel wat menselijke resten gevonden en Fokke zit vast als verdachte. Een psychiater dwingt hem om zich te verdiepen in zijn familiehistorie, mede om te bepalen of hij toerekeningsvatbaar is.  Acteur Marcel Hensema is het wervelende middelpunt van de voorstelling, geregisseerd door Dana Nechushtan (ook regisseur van de tv-serie). Naast Fokke speelt hij zijn grootvader en vader: allemaal nuchtere Groningers die het hoofd boven water proberen te houden en hun problemen (hardhandig) oplossen zonder er veel woorden aan vuil te maken. De personages zweven tussen pragmatisch en empathisch, en leggen de ethiek soms even naast zich neer. Zo neemt opa onderduikers in huis, maar niet voordat hij hun waardevolle spullen heeft afgenomen.   Wanneer het familieverhaal de ruimte krijgt en de geschiedenis wordt uitgediept, is Hollands Hoop op z’n best. Dan heeft de tekst van Rik van den Bos (die eerder voor de monologenreeks Mijn Ede met Hensema samenwerkte) en Franky Ribbens (scenarist van de tv-serie) diepgang en zijn de komische dialogen bij vlagen filosofisch. Minder geslaagd zijn de intermezzo’s over de geschiedenis van de wiet, die het verhaal abrupt onderbreken, net als de hijgende reporter die steeds op komt rennen om ontwikkelingen uit te leggen. Daartegenover staan fijne rollen van Joost Spijkers en Marieke Klooster, en een puik orkest onder leiding van Reinout Douma. Met Hensema is hij de oprichter van Zummerbühne, een initiatief dat vijf jaar locatietheater maakt in Groningen.  Verder is de voorstelling subliem vormgegeven. Achter het speelveld wordt een monumentale bomenrij uitgelicht. Daarachter zie je de boerderij, waarop projecties het stuk visueel kracht bij zetten. Scènes uit de Tweede Wereldoorlog zijn ronduit spectaculair met een indrukwekkend aantal figuranten en explosies. Dan is de vrede rond Overschild definitief verdwenen. Theater Hollands Hoop van Zummerbühne Gezien: 26/8, Boerderij Hoog Hammen, Overschild. Nog t/m 17/9. Inl: zummerbuhne.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/29/theaterversie-hollands-hoop-biedt-spektakel-op-een-groningse-boerderij-a4140146
2022-08-30||Crisis? Tijd voor Haagse hulp||Geld moet rollen. Ollie B. Bommel, heer van stand, stripheld op de NRC achterpagina, wist het al. En wie kan dat beter doen dan de rijksoverheid als de economie in het slop zit of de problemen onontwarbaar lijken. Wat is dan dé oplossing? Een subsidie- en investeringsfonds.  Artikelen die tussen 1970 en nu in NRC, NRC Handelsblad en nrc.next zijn verschenen, zijn  te vinden in het online archief.  Kranten zijn te doorzoeken op datum, maar ook op thema. En ze zijn door te bladeren. Handig om over een bepaald onderwerp te zien hoe erover werd én wordt geschreven.  Het archief is te vinden op www.nrc.nl/archief Meer dan veertig jaar geleden begon een proces van industriële afbraak. Ondernemingen moesten sluiten of krimpen. De papierindustrie, de machinebouw, de textiel, de scheepsnieuwbouw. Gevolg: massawerkloosheid.  In 1980 publiceerde de WRR, de Wetenschappelijke Raad voor het Regeringsbeleid,  een rapport dat de weg moest wijzen uit de industriële crisis. Plaats en toekomst van de Nederlandse economie heette het advies. Hoofdauteur was hoogleraar Arie van der Zwan. De WRR adviseerde onder meer de benoeming van een regeringscommissie die richting moest geven aan het herstel. Van der Zwan bepleitte ook de oprichting van een apart investeringsfonds voor industrie en innovatie. Beide kwamen er. Oud-Shell topman Gerrit Wagner leidde de commissie. En de overheid steunde de  Maatschappij voor Industriële Projecten (MIP). Met loonmatiging en ondernemingszin werkte Nederland zich uit de crisis. Maar in 1993 dreigde opnieuw tegenslag. Vrachtwagenfabrikant Daf ging failliet. De economische motor sputterde. Zouden meer debacles volgen? Vliegtuigfabriek Fokker? Of staalbedrijf Hoogovens? Er was nog geen crisis, maar er kwam al een nieuw investeringsfonds. Tijdelijk, dus mocht het geen fonds heten: leve de ‘industriefaciliteit’ . De crisisdreiging verdampte, de faciliteit kreeg weinig emplooi. Met loonmatiging en ondernemingszin werkte Nederland zich uit de crisis Maar in 1995 kwam het kabinet-Kok I met  het Fonds Economische Structuurversterking (FES) gevoed door de aardgasbaten. Het FES was geënt op een buitenlands voorbeeld: Noorwegen stak de opbrengst van zijn olieverkopen in een apart investeringsfonds.  Het FES kreeg een  mandaat van wegen tot innovaties, en vond gretig aftrek. Het werd een grabbelton voor ministeries die geld tekort kwamen. In 2010 maakte het kabinet-Rutte I een eind aan het fonds. Bezuinigingen en aflossing van de staatsschuld kregen na de kredietcrisis (2008/2009) prioriteit. In de tweede helft van het decennium, toen de economische crisis overwonnen was, rijpte een nieuw plan. De rente was laag, de samenleving stond voor nieuwe problemen, die maar deels van economische aard zijn. De energietransitie. De welvaart van de toekomst. Drastische reductie van de uitstoot van CO2. In een hoog tempo rolden de specifieke subsidie- en investeringsfondsen de afgelopen jaren van de lopende band. De overheid leende het geld, goedkoop, de fondsen moesten de rest doen.  Zo kreeg Nederland Invest-NL (1,7 miljard euro). Het Nationaal Groeifonds (20 miljard euro), inclusief een commissie van wijze mannen en vrouwen à la de commissie Wagner onder leiding van Jeroen Dijsselbloem (oud-minister van Financiën, voorzitter Onderzoeksraad voor Veiligheid, PvdA). En nog pril in het coalitieakkoord van het kabinet-Rutte IV: een stikstoffonds- en een klimaatfonds. Samen: 60 miljard euro. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/crisis-tijd-voor-haagse-hulp-a4140145
2022-08-30||Opinie | Rutte zwijgt terwijl Europa wegzakt in  de energiecrisis||Europa zakt weg in een ongekende energiecrisis. De gasprijs is afgelopen maand verdubbeld en staat nu tien keer hoger dan een jaar geleden. Zolang het mooi weer is zijn de gevolgen beperkt voelbaar. Maar zodra het stookseizoen begint zullen de economische klappen steeds harder worden. Dat vraagt om leiderschap en een duidelijk plan. Helaas blijkt het kabinet niet voorbereid en in tegenstelling tot andere regeringsleiders zwijgt Rutte in alle toonaarden. Dat versterkt de positie van Poetin om Europa uit elkaar te spelen.   Christopher Christiaanse is  strategisch adviseur en docent in de energietransitie. Wie een grafiek van de gasprijs naast de recente geschiedenis legt, ziet de gevolgen van onze afhankelijkheid van Rusland. Vorig jaar lag de prijs bij 30 euro/MWh en begon te stijgen naarmate Poetin meer troepen samentrok aan de Oekraïense grens. Sinds het begin van de invasie breekt de gasprijs alsmaar nieuwe records en is met 320 euro/MWh nu ruim tien keer zo hoog. Een einde is niet in zicht.  De energieprijzen zijn zo hoog omdat Rusland nog maar een fractie van het gecontracteerde gas levert. Volgens het Kremlin kan niet aan de afspraken worden voldaan door een defect aan de transportinfrastructuur, dat door de westerse sancties niet gerepareerd kan worden. In werkelijkheid is het gastekort een politieke strategie om Europese eensgezindheid over de sancties op te breken. De gevolgen van de hoge energieprijzen rollen nu al als een sneeuwbal door de samenleving: burgers zonder vast energiecontract kunnen hun exploderende rekeningen niet meer betalen. Energiebedrijven met veel vaste contracten kunnen het groeiende prijsverschil niet doorberekenen aan hun klanten en gaan failliet. En bedrijven verlagen noodgedwongen hun productie, met dreigend faillissement. Gasunie stelt weliswaar dat het wegvallen van Russisch gas niet voor tekorten zou zorgen. Maar als energie simpelweg onbetaalbaar wordt zijn de gevolgen net zo erg. De voorspelbaarheid van deze crisis geeft regeringen tijd om hun bevolking voor te bereiden: de Belgische premier De Croo en Franse president Macron waarschuwen hun landgenoten voor „vijf tot tien moeilijke winters”, waarin offers gebracht moeten worden. De Duitse vicepremier Habeck waarschuwt zelfs voor het stilleggen van de industrie, met ongekende economische schade tot gevolg. In vrijwel alle lidstaten zijn regelmatig persconferenties met de laatste ontwikkelingen en maatregelen. Waar blijft de persconferentie van Rutte?  Een mogelijke verklaring ligt in onze energiegeschiedenis met Rusland. In 2005 kreeg Poetin een staatsbanket met de koninklijke familie, waarna Nederlandse bedrijven mochten deelnemen in grote Russische gasprojecten. Ondanks de steeds autoritairdere trekken bleef Nederland tegen het Kremlin aankruipen voor goedkoop aardgas. Met deze strategie hoopte men ook na uitputting van het Groningenveld nog Europees groothandelaar in aardgas te blijven.  Zelfs de Russische betrokkenheid bij het neerhalen van MH17, waarbij 196 Nederlanders omkwamen, was voor kabinet-Rutte II geen reden om van deze strategie af te zien: in 2015 heeft Nederland plannen gedwarsboomd om Russisch gas voor EU-landen gezamenlijk in te kopen, om zo de exclusieve leverancier voor Russisch gas aan de Noordwest-Europese markt te blijven.  De invasie en het barbaarse optreden van de Russische krijgsmacht hebben geleid tot ongekende sancties vanuit de EU. De roep om sancties is vaak publiek, maar de uitwerking en het bepalen van uitzonderingen gebeurt achter gesloten deuren. De effectiviteit staat of valt bij de eensgezindheid van deelnemende landen – en Rusland doet er alles aan om EU-landen uit elkaar te spelen. Zo kreeg Italië in juli plots 75 procent  meer gas geleverd, daags nadat de Rusland-vriendelijke partij Lega de pro-Europese regering ten val had gebracht. Als EU-leiders niet openlijk eensgezind blijven en voorbereidingen treffen zal Poetin deze winter meer landen kunnen verleiden met zijn aardgas. Daarom moet Rutte zich snel en duidelijk uitspreken: het tijdperk van goedkoop aardgas is voorgoed ten einde en er moeten met spoed pijnlijke beslissingen genomen worden. Voor de korte termijn hebben experts al talloze maatregelen voorgesteld, bijvoorbeeld een spoedwet energiebesparing en de versnelde uitvoering van het nationaal isolatieprogramma.  Het belangrijkste is echter dat Rutte laat zien dat er tijdens deze crisis een kabinet staat dat de leiding durft te nemen. Zo wordt ook duidelijk dat hij samen met de andere EU-landen een vuist maakt tegen de afhankelijkheid van Rusland.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/rutte-zwijgt-terwijl-europa-wegzakt-in-de-energiecrisis-a4140144
2022-08-30||Een jongen die het laatste dodo-ei uitbroedt||Stel, je schrijft je allereerste kinderboek – hoe voor de hand liggend is het dan om als hoofdpersoon een twaalfjarige te creëren die Lewis Carroll als lievelingsschrijver heeft? Een zonderling die kleine meisjes adoreerde en eigenlijk Charles Dodgson heette, maar deze naam niet gebruikte omdat hij chronisch stotterde en bleef steken bij Do-Do? Het antwoord laat zich raden: niet zo heel erg. Als twaalfjarigen al een lievelingsschrijver hebben, zal dat vast niet Carroll zijn; de Disneyversie van zijn Alice in Wonderland zullen ze nog wel kennen, maar daar houdt hun kennis vermoedelijk op. Mohana van den Kroonenberg (1967), die eerder een verhalenbundel voor volwassenen publiceerde, trekt zich in haar kinderboekendebuut Dodo daarvan echter weinig aan: ‘Fantasie is het enige wapen in de oorlog tegen de realiteit’, zegt ze Carroll na. Een mooi motto. En ja, in fictie kan alles. Niettemin zul je je lezers wel moeten meenemen in je verhaal. Zeker wanneer je dit vertelt vanuit het perspectief van een onzekere tiener die tijdens het kennismakingsrondje in de brugklas zichzelf wil voorstellen als Dorian, maar, net als zijn onwaarschijnlijke held, stokt bij Do-Do en een stotteraar blijkt, waarna hij besluit voorgoed te zwijgen en zichzelf opsluit in zijn hoofd. Gelukkig kan Van den Kroonenberg schrijven en stap je moeiteloos in Dorians gedachte- en gevoelswereld. Zeer invoelbaar is zijn terugverlangen naar de zomer met zijn beste vriend en verhalenverteller Ramses en hun twee vriendinnetjes in de boomhut. Nikita’s ‘kauwgomkus’ met haar bubblegum op die van hem geplakt is een ontroerende, stille getuige van die heerlijke vakantietijd. Pijnlijk daarentegen is zijn ervaring daarna wanneer klasgenoten hem tijdens een schoolbezoek aan een natuurhistorisch museum meevoeren naar een opgezette dodo en hem zo confronteren met zijn stotternaam. Alsof ‘ze me naar het schavot sleuren’, denkt Dorian, en ‘ik meewerk aan mijn eigen ondergang’. Dodo is echter geen probleemboek 2.0. In de vogelzaal wordt Dorian uiteindelijk begoocheld door wat hij ziet: ‘een fabeldier, zo fantasievol, dat ik bijna de indruk krijg dat ik het zelf verzin’. Het treffend beschreven magische moment leidt ertoe dat de jongen het allerlaatste dodo-ei uit het museum achteroverdrukt en uitbroedt in zijn kledingkast en een vriendschap voor de uitgestorven loopvogel ontwikkelt. Die is zo sterk dat hij met zand en een schelpenbak met water diens thuiseiland Mauritius nabouwt in zijn kamer, wat hilarische scènes oplevert die de zware thematiek licht verteerbaar maken. Van den Kroonenberg weet het ongeloof knap op te schorten. Zo bedenkt Dorian in de vogelzaal dat ‘het laatste dodo-ei’ net ‘de titel van een sprookje’ lijkt. Dat doet hem beseffen dat niet alleen Ramses vol verhalen zit, maar hijzelf ook: ‘Opeens ben ik zo’n verhaal’, merkt hij op, waarna fantasie en werkelijkheid door Dorians schrijfsels in zijn oude dagboekachtige schriftje, dat hij sinds die mislukte eerste schooldag weer tevoorschijn heeft gehaald, geloofwaardig in elkaar overlopen en Dodo zodoende meer dan het zoveelste imaginaire vriendje is. Niet alles overtuigt. Ja, het verhaal staat vol fraaie zinnen met speelse verwijzingen naar allerlei kinderboeken (van Dit is geen dagboek tot Eilanddagen) en goedgekozen beeldspraak. Zo slingert Dorian ‘herinneringen weg als druppels water uit nat haar’. Tegelijkertijd klinkt zijn stem soms te volwassen. Zoals zijn uiteindelijke inzicht dat ‘het hele leven misschien wel bedoeld is om ervoor te zorgen dat er bij een afscheid niks meer gezegd hoeft te worden, dat je alles al weet, dat je er zeker van bent dat alles goed is, al heb je vragen en doet het pijn’. Ook jammer: de uitleg over Carroll die een dodo in Alice zou hebben opgevoerd om het gestotter bij het uitspreken van zijn achternaam ‘een plek te geven’ en daarom Dorians voorbeeld is. Dat voelt als een verantwoording voor het verhaalgegeven en verzwakt Van den Kroonenbergs pleidooi voor de verbeelding. Maar verder: alle lof. De Vier Windstreken, 179 blz. € 14,99 

●●●●●
||https://www.nrc.nl//nieuws/2022/08/29/een-jongen-die-het-laatste-dodo-ei-uitbroedt-2-a4140139
2022-08-30||Oud-burgemeester Loppersum: het is nog steeds onveilig in Groningen||Na een zomerstop van acht weken trapte de parlementaire enquête over de gaswinning in Groningen maandag af met het verhoor van CDA’er Albert Rodenboog (69). Als burgemeester van de voormalige gemeente Loppersum was hij de eerste bestuurder die aan de bel trok vanwege mogelijke bevingen als gevolg van gaswinning in het gebied. Na de beving in Huizinge van 2012, de zwaarste tot u toe, was Rodenboog het zat. Hij vond dat gaswinner NAM snel met een nette schadeafhandeling moest komen voor de huizen in het gebied. Maar die uitspraak nam de NAM hem niet in dank af. „Ze belden mij op dat we toch zo’n goede relatie hadden onderling. Maar dat interesseerde mij helemaal niet”, vertelde Rodenboog. Een paar uur later, zo vertelde de oud-burgemeester, nam vicepremier, minister van Economische Zaken en partijgenoot Maxime Verhagen de gaswinner zelfs in bescherming. „De NAM had volgens hem een prima schadeafhandeling. Maar hij wist helemaal niet wat er aan de hand was.” Zelfs na de klap in Huizinge kwam er geen snelle schadeafhandeling. „Duizenden schademeldingen kwamen binnen, bewoners waren bang”, zei Rodenboog. Maar minister Henk Kamp, Verhagens opvolger en minister van Economische Zaken tussen 2012 en 2017, koos ervoor tijd te winnen door veertien onderzoeken te laten uitvoeren. „Dat was schandalig, want we hadden een groot veiligheidsprobleem. Week op week hadden wij zware bevingen.” Puur om geld
En het „drama” werd nog groter toen na Huizinge de gasproductie werd verhoogd. „Er is willens en wetens extra aardgas uit de grond gehaald omdat het kon. Het was puur geld gedreven.” Pas in 2018 werd besloten de gaskraan in de toekomst dicht te draaien. Maar als Rodenboog toen had geweten dat daarmee de versterking van huizen gepauzeerd werd, was hij niet blij geweest met die beslissing. „Mensen wachtten al jaren, hadden de boodschap gekregen dat ze een nieuw huis zouden krijgen en hoorden toen: we moeten nog eens bekijken of het echt nodig is. Dat kun je mensen niet aandoen.” Ook een verhoging van de gaswinning in Groningen vanwege de huidige hoge gasprijzen is volgens Rodenboog uit den boze. „Het is nog steeds onveilig. Dat besef is in Nederland niet breed gedeeld. De mensen leven nog steeds in onveilige huizen, met kids. Dat kan toch niet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/29/oud-burgemeester-loppersum-het-is-nog-steeds-onveilig-in-groningen-a4140138
2022-08-30||Baas GasTerra: directe vermindering Gronings gas zou 5 miljard euro kosten||						De tweede verhoorweek van de parlementaire enquêtecommissie naar de Groningse gaswinning is afgelopen. Op maandag 5 september gaat het onderzoek naar de gaswinning in Groningen weer door. Er volgen daarna nog vijf weken met verhoren.  In totaal worden er zo’n zeventig mensen opgeroepen. Het hoogtepunt van de verhoren zal volgende week op de vrijdag liggen, als voormalig-minister Henk Kamp (Economische Zaken, VVD) wordt gehoord.  						De beving van Huizinge in de zomer van 2012 stond niet op het „netvlies” van Gertjan Lankhorst, ceo van gashandelaar GasTerra (2006-2016). Dat vertelde hij vrijdag voor de parlementaire enquêtecommissie in Den Haag. „Dat de risico’s heel groot waren had ik toen niet op mijn radar staan. Het was geen groot nieuws. Het hield de media of de politiek niet bezig.” Toch vroeg een topambtenaar van Economische Zaken, Jos de Groot, een paar maanden na die beving telefonisch om berekeningen naar wat Nederland minimaal nodig zou hebben aan Gronings gas. Dat bleek 27 miljard kuub, 20 miljard minder dan op dat moment werd gewonnen. En dat zou datzelfde jaar nog kunnen. „We hadden al 30 miljard gas verkocht, dus het zou fors effect hebben op de overheidsinkomsten”, zei Lankhorst vrijdag in Den Haag. Maar het was mogelijk, al stonden er wel kosten tegenover. „Productievermindering dat jaar zou 5 miljard euro gescheeld hebben aan gasbaten voor de overheid.” Hoewel het ministerie van Economische Zaken zelf om een onderzoek vroeg naar de minimale benodigde productie van het Gronings gas, werd er met dat onderzoek verder niks gedaan. „Er is geen reactie op gekomen vanuit Economische Zaken”, zei Lankhorst. Begin 2013 besloot Kamp de gasproductie zelfs te verhogen naar het hoogste niveau in decennia.  Gertjan Lankhorst werd vrijdag gehoord in de Tweede Kamer tijdens de parlementaire enquête. Foto Lex van Lieshout/ANP 						Jarenlang lag de focus van gashandelaar GasTerra op „het maximaliseren” van de gasproductie in Groningen, vertelde Anton Broenink, leidinggevende bij GasTerra (2007-2016) vrijdag aan de parlementaire enquêtecommissie in Den Haag. Dat veranderde na de beving van Huizinge in 2012, met een kracht van 3.6 de zwaarste ooit.  Na ‘Huizinge’ besloot Broenink te berekenen wat er minimaal nodig was aan Groningse gasproductie voor de leveringszekerheid. Na een week rekenen kwam GasTerra uit op 27 miljard kubieke meter aardgas, 20 miljard minder dan op dat moment uit Groningen werd gewonnen. Die bevinding werd tweemaal met ambtenaren van Economische Zaken gedeeld. „Dat werd voor kennisgeving aangenomen.” Donderdag noemde Jos de Groot, topambtenaar van Economische Zaken, GasTerra’s berekening voor de commissie „een vingeroefening”. Maar dat bestreed Broenink vrijdag: „Dit was serieus werk, met ‘vingeroefening’ doe je mijn analytisch team te kort.” De verlaging was meteen mogelijk
De vraag bleef tot nu toe in het midden of een verlaging van de Groningse gaswinning na Huizinge ook technisch snel mogelijk was. Ja, dat kon, antwoorde Broenink. „Als op 1 januari 2013 het besluit van productieverlaging was genomen dan had je naar 30 miljard kubieke meter aardgas gekund, had je halverwege het jaar het besluit genomen dan zou je op 40 miljard uitkomen.” Maar „dat is niet gebeurd”, zei Broenink. Sterker nog, de gaskraan werd maximaal opengedraaid na de beving in Huizinge, tot het hoogste niveau sinds halverwege de jaren zeventig. En dat moest vanwege de leveringszekerheid, beargumenteerde voormalig minister Henk Kamp (Economische Zaken, VVD) jarenlang. Maar die argumentatie blijkt nu niet waterdicht te zijn geweest.   Anton Broenink vrijdag tijdens het verhoor van de enquêtecommissie. Foto Lex van Lieshout/ANP 						Vol overtuiging begon voormalig minister en vicepremier Maxime Verhagen (Economische Zaken, Landbouw en Innovatie, CDA) aan zijn verhoor voor de parlementaire enquêtecommissie. Besef over de impact van de beving in Huizinge in 2012 was er in Den Haag „onvoldoende”, zei Verhagen donderdag in Den Haag. Dat hij het dorp vervolgens niet bezocht was „echt slecht en dat neem ik mijzelf kwalijk. Ik had naast de mensen moeten gaan staan die getroffen waren door die aardbeving.” Een halfjaar na Huizinge werd Verhagen opgevolgd door Henk Kamp (VVD). Maar in de tussentijd gebeurde er achter de schermen van alles.  Het Staatstoezicht op de Mijnen (SodM) waarschuwde Verhagens ambtenaren voor zwaardere bevingen met serieuze gevolgen. Maar Verhagen kreeg dat advies nooit te zien, vertelde hij donderdag: „Het is onbegrijpelijk en buitengewoon vreemd dat ik daarover niet geïnformeerd ben.” Twee jaar later belde hij zijn topambtenaar Mark Dierikx op. Hadden wij het nooit over de veiligheid van Groningers gehad, vroeg Verhagen. Nooit, had Dierikx geantwoord, want uit alle onderzoeken die er vanaf 1990 waren zou blijken dat de bevingen niet zo zwaar zouden zijn dat het tot „persoonlijke ongelukken” zou leiden, parafraseerde Verhagen het telefoongesprek. Dat was in 2014, terwijl in het najaar van 2012 het SodM al waarschuwde voor zwaardere bevingen. „Theoretisch had ik voorwaarden kunnen stellen aan de winning of kunnen stoppen”, zei hij resoluut. ‘It doesn’t ring a bell’
Maar die overtuigingsdrang verdween toen het over Verhagens eigen handelen ging. De Nederlandse Mededingingsautoriteit (NMa), een onafhankelijke toezichthouder, besloot in 2011 gashandelaar GasTerra een boete op te leggen van 400 miljoen euro vanwege monopolistisch gedrag. Uit geheime documenten van de enquêtecommissie bleek dat ambtenaren Verhagen aanraadden om „een stevig gesprek” te voeren met de NMa. Na dat gesprek ging dezelfde dag nog de boete van tafel. De commissie had vraagtekens of een minister zich wel mocht bemoeien met een besluit van een onafhankelijke toezichthouder.  Maar van dat gesprek kon Verhagen zich niks herinneren. Ook al schetste de commissie minutieus wie er aanwezig waren bij het gesprek: Verhagen en voorzitter van de NMa, Pieter Kalbfleisch, later schoof ook topambtenaar Hans Vijlbrief aan, tegenwoordig staatsecretaris mijnbouw. „It doesn’t ring a bell”, zei Verhagen. Zelfs een schorsing om zijn geheugen op te frissen – een primeur tijdens deze enquête –  leidde niet tot enige herinnering van het gesprek bij de oud-vicepremier.  Maxime Verhagen, minister van Economische Zaken, Landbouw en Innovatie en vicepremier in het kabinet-Rutte I. Foto Phil Nijhuis/ANP 						De gaswinning in Groningen kon maar niet omlaag, hield voormalig minister Henk Kamp (Economische Zaken, VVD) jarenlang vol. Anders zou de leveringszekerheid in het geding komen. Er waren immers contracten waar Nederland zich aan moest houden. Maar zo waterdicht was dat argument niet, blijkt na het verhoor van voormalig topambtenaar op Economische Zaken Jos de Groot (2006-2014) donderdag door de parlementaire enquêtecommissie in Den Haag.  De Groot kreeg op 5 november 2012 een mail van Gertjan Lankhorst, topman van gashandelaar GasTerra, dat de gaswinning fors omlaag kon ondanks lopende contracten. Bij een normale winter was minimaal 27 miljard kubieke meter aardgas nodig vanuit Groningen, mailde Lankhorst, tegenover de 47 miljard kuub die op dat moment werd gewonnen. Door stikstof toe te voegen aan ander gas, waardoor het dezelfde kwaliteit zou hebben als Gronings gas, kon er uit Groningen 20 miljard kuub minder gewonnen worden.  Gasproductie juist omhoog
Die mogelijkheid om de gaswinning snel te verlagen, noemde De Groot donderdag „een vingeroefening” die niet tot directe productievermindering leidde. Zelfs een advies van De Groots’ enige ambtenaar die verstand had van aardbevingen werd in de wind geslagen. Ook die collega pleitte in een mail voor productievermindering van het Groningse gasveld als voorzorgsmaatregel voor de zware bevingen in het gebied.  Dat er naar vermindering van de gaswinning werd gekeken, kwam door een onderzoek van het Staatstoezicht op de Mijnen (SodM) in het najaar van 2012. Even daarvoor vond de beving in Huizinge plaats, met een kracht van 3,6 de zwaarste tot nu toe. Het SodM adviseerde vanwege de veiligheid van Groningers de productie van het Groningse gasveld te verlagen. Maar naar dat advies – of „die opinie” zoals De Groot het SodM-onderzoek donderdag herhaaldelijk noemde – werd niet meteen gehandeld door het ministerie.  Sterker nog, de gaswinning ging een jaar later omhoog naar 54 miljard kuub, het hoogste niveau sinds halverwege de jaren zeventig. De Groot: „Dat was vanwege de aardgasbaten, rust op de gasmarkt en leveringszekerheid.” Voormalig topambtenaar op het ministerie van Economische Zaken Jos de Groot kwam donderdag voor de parlementaire enquêtecommissie.  Foto Phil Nijhuis/ANP 						Het behartigen van de belangen van de Staat bij de gaswinning stond voor hem altijd voorop. Maar de veiligheid in Groningen was niet zijn verantwoordelijkheid. Die publieke taak was belegd bij het Staatstoezicht op de mijnen. Dat zei Stan Dessens, jarenlang een belangrijke speler in het zogenoemde ‘gasgebouw’ waarin de oliemaatschappijen en de Staat samenwerken bij de gaswinning in Groningen. Dessens was woensdag in Den Haag opgeroepen voor een vier uur durend verhoor door de parlementaire enquêtecommissie die de gaswinning onderzoekt. Hij schoof in twee periodes aan bij de zogenoemde Maatschap Groningen, het gremium van de ‘olies’ en de Staat waarin de belangrijkste besluiten over de gaswinning werden genomen. In de periode tussen 1988 en 1999 zat hij er als toehorend topambtenaar van het ministerie van Economische Zaken, tussen 2006 en 2017 als vertegenwoordiger van staatsbedrijf EBN. Toen zat hij de vergaderingen van de Maatschap voor. Tegelijk was hij ook nog commissaris bij GasTerra, het bedrijf dat het Groningse gas moest verkopen. ‘Verstandshuwelijk’
De Maatschap was geen „klef clubje” waarvan de leden zaten te „konkelefoezen” over de gaswinning, zei Dessens. „Integendeel, het was soms bikkelen.” Want het was een „verstandshuwelijk” tussen de oliemaatschappijen en de Staat, maar ze wisten dat ze er altijd samen uit moesten komen. Toezichthouder Staatstoezicht op de Mijnen (SodM) pleitte in november 2012 voor een forse beperking van de gasproductie, maar zowel de Nederlandse Aardoliemaatschappij (NAM), die het gas produceerde, als staatsbedrijf EBN keerde zich daar tegen. „Ik vond dat het allemaal wel heel erg snel ging”, zei Dessens. Hij pleitte voor een „uitermate zorgvuldig proces” omdat er „hele grote belangen in het spel waren”. Dat waren zowel internationale belangen – GasTerra was een „cruciale speler op de Europese gasmarkt” en had voor vele miljarden aan exportcontracten gesloten – als binnenlandse belangen: het gas was ook nodig voor de „voorzieningszekerheid” van Nederland. ‘Subjectieve veiligheidsgevoel’ van de Groningers
Nadat het SodM-rapport uiteindelijk naar buiten kwam, kondigde Kamp een grootschalig onderzoeksprogramma naar de gevaren van de gaswinning aan, maar hij beperkte de productie niet. Dessens was het daarmee eens. Hij ging er, net als de NAM en de oliebedrijven, van uit dat er in komende jaren weliswaar meer aardbevingen zouden komen, maar dat de schade beperkt zou blijven. Spijt heeft Dessens vooral dat hij zich „onvoldoende rekenschap” gegegeven heeft van het „subjectieve veiligheidsgevoel” van de Groningers. „In Groningen is een gevoel van onveiligheid ontstaan, van zorg over huis en haard, en daarvan zeg ik nu: dat heeft mij onvoldoende in die tijd beziggehouden. Ik zat te veel in de groef van: het is mijnbouwschade en we kunnen het allemaal  repareren.” Het gasdossier is jarenlang een „sprookje” geweest, besloot hij zijn verhoor, „maar het is een sprookje geworden met een slecht einde. Zo had niemand het zich voorgesteld.”

Stan Dessens in de Enquêtezaal van de Tweede Kamer tijdens een openbaar verhoor van de parlementaire enquêtecommissie aardgaswinning Groningen. Foto Robin Utrecht/ANP

 Stan Dessens in de Enquêtezaal van de Tweede Kamer tijdens een openbaar verhoor van de parlementaire enquêtecommissie aardgaswinning Groningen. Foto Robin Utrecht/ANP 						Bart van de Leemput vindt dat de Nederlandse Aardoliemaatschappij (NAM), waar hij in de periode 2009-2014 directeur van was, onder zijn leiding voldoende gedaan heeft om haar zorgplicht voor de Groningers na te komen. Dat zei hij tijdens zijn verhoor door de parlementaire enquêtecommissie die de gaswinning onderzoekt, woensdag in Den Haag. De oud-directeur schetste hoe zijn medewerkers na de zware beving in Huizinge, in 2012, „de handen uit de mouwen staken” met het versterken van woningen. Ook hijzelf ging op pad om met inwoners te spreken. De NAM stelde naar zijn zeggen alles in het werk om gevaarlijke situaties, zoals loszittende schoorstenen, aan te pakken. Ook zette de NAM meer mankracht in voor de schadeafhandeling. Voor Van de Leemput was bij dit alles vooral belangrijk dat de NAM „draagvlak” hield om gas te blijven produceren, anders kwam de „leveringszekerheid” in gevaar en zouden Nederlanders in de winter in de kou komen te zitten. Terugkijkend zei hij: „Wij dachten een algemeen belang te dienen.”  ‘Verkeerde analyse’
Wat volgens Van de Leemput niet zijn taak was, was de besluitvorming over de hoeveelheid gas die er werd gewonnen. Dat besluit lag bij de minister van Economische Zaken –in die tijd Henk Kamp (VVD)– zei de voormalige NAM-directeur verschillende keren nadrukkelijk tegen de Tweede Kamerleden die het verhoor afnamen. Daar kwam bij dat de NAM er zelfs na de aardbeving in Huizinge, die een kracht had van 3,6, van uitging dat het veiligheidsrisico van de gaswinning beperkt was. Nog steeds werd er van uitgegaan dat de bevingen niet zwaarder zouden worden dan 3,9. „Dat hebben we verkeerd geanalyseerd”, zegt hij achteraf. De eerste die zei dat de bevingen zwaarder konden worden, was het Staatstoezicht op de Mijnen (SodM). „Daar ben ik behoorlijk van geschrokken”, zei Van de Leemput. Hij haalde er toen andere deskundigen bij, van het KNMI maar ook van aandeelhouders Shell en Esso, om onderzoek te doen. Uit dat onderzoek bleek dat de toezichthouder gelijk had. SodM adviseerde de minister om de gaswinning te verlagen naar 12 miljard kuub, maar de NAM was het daar niet mee eens en adviseerde de minister om de productie niet te verlagen. De NAM stelde zich op het standpunt dat dit de aardbevingen niet zou stoppen, en ze zouden ook niet minder zwaar worden. Ze zouden wel minder snel achter elkaar komen. Van de Leemput vond dat schijnveiligheid. Uit de reacties van de Tweede Kamerleden in de enquêtezaal bleek dat zij het daar niet mee eens waren. „U had daar toch tijd mee kunnen kopen?” zei een van hen. „Tijd voor versterking, voorlichting, onderzoek.” Bart van de Leemput was van 2009 tot 2014 directeur van de NAM. Foto Dirk Hol/ANP/Hollandse Hoogte 						Een minister die adviezen van de toezichthouder in de wind sloeg, topambtenaren die de toezichthouder op het matje riepen en heimelijke opnames die werden gemaakt van vertrouwelijke gesprekken. Met een monotone stem deed Jan de Jong, voormalig inspecteur-generaal bij het Staatstoezicht op de Mijnen (2003 – 2014), dinsdag in een drie uur durend verhoor voor de parlementaire enquêtecommissie in Den Haag een opzienbarend boekje open over zijn ervaringen in het Groningse gasdossier. Na de beving in Huizinge in 2012 vond er volgens De Jong „een paradigmawisseling” plaats – de bevingen leidden niet alleen tot kleine schade aan huizen, maar ook tot onveilige situaties voor bewoners. „Die paradigmawisseling kwam alleen door ons onderzoek en door niemand anders”, zei De Jong dinsdag. Veiligheidswaarschuwingen van andere instituten zoals kennisinstituut TNO, gaswinner NAM en het KNMI bleven uit volgens De Jong: „Wij waren de roepende in de woestijn.” De Jong presenteerde het SodM-onderzoek naar de beving in Huizinge aan toenmalig minister Henk Kamp (Economische Zaken, VVD). „Ik zei tegen hem dat hij onmiddellijk moest optreden” – de gaswinning moest „zoveel als realistisch mogelijk” omlaag. Volgens De Jong sprak Kamp van „groot bier” en zou de minister het met de coalitie bespreken. Kamp besloot tot veertien onderzoeken, die een jaar in beslag namen. Productie op hoogste niveau
De ‘paradigmawisseling’ betekende overigens niet dat het productieniveau werd verlaagd. Kamp besloot in 2013 de gaswinning te verhogen naar het hoogste niveau sinds halverwege de jaren zeventig, vertelde De Jong. „Daarvoor waren een strenge winter en een lage productie uit de kleine gasvelden de reden. Maar het was geen koude winter, we konden dat jaar – en dat weet ik als liefhebber van schaatsen – maar één dag schaatsen. En de productie van de kleine velden was als gepland.” De Jong merkte in die jaren dat het SodM „als buitenstaander” werd weggezet. Toen hij in een NRC-interview waarschuwde voor mogelijke bevingsschade in de stad Groningen werd hij op het matje geroepen door de topambtenaar van Economische Zaken, Maarten Camps. „Hij vond dat we te actief met de pers bezig waren. Het contact met Camps was heel gespannen, hij maakte zich ontzettend zorgen over de communicatie.” En daar bleef het niet bij. Na een gesprek tussen zijn woordvoerder en die van het ministerie en de NAM, kreeg De Jong van Camps een transcript voor ogen. Het was het uitgeschreven gesprek tussen de woordvoerders. Weet mijn woordvoerder wel dat het gesprek was opgenomen, vroeg De Jong aan Camps. De ambtenaar zelf weet niet van wie de opnames zijn. De Jong vermoedt dat de NAM heimelijk opnames had gemaakt. „Ik ben boos weggelopen, ik vond dat verschrikkelijk. Het was bijna Sovjet-achtig.” De parlementaire enquêtecommissie is deze week aan de tweede week van verhoren rond de aardgaswinning in Groningen begonnen.  Foto Bart Maat/ANP 						Na het KNMI staat bij het tweede verhoor van dinsdag de onafhankelijkheid centraal van een ander instituut dat onderzoek deed naar de bevingen in Groningen. Ditmaal is TNO’er Jaap Breunese aan de beurt, hij is sinds 1983 in verschillende functies werkzaam aan het aardgasdossier bij het kennisinstituut.  Breunese werkte jarenlang bij een afdeling van TNO die het ministerie van Economische Zaken adviseerde. „Wij werkten voor het ministerie en mochten niet voor commerciële partijen werken, de geldstroom was altijd van het ministerie zelf afkomstig.” Maar TNO deed ook opdrachten voor gaswinner NAM. „Dat waren andere afdelingen binnen TNO, dat bijt elkaar niet. Om onze TNO-groep zat een soort Chinese muur.” Ook vanuit het ministerie voelde hij geen druk: „Het ministerie stelde altijd open vragen, ze stuurden nooit op bepaalde antwoorden.” Na de beving van Huizinge in 2012 deed de onafhankelijke toezichthouder Staatstoezicht op de Mijnen (SodM) zelf onderzoek naar de relatie tussen gaswinningen en bevingen in de regio, wat ongebruikelijk was aangezien KNMI en TNO dat daarvoor deden. SodM adviseerde de gaswinning  „zo snel als realistisch mogelijk” te verlagen. Breunese had vragen bij die conclusie: „Aan welke kraan moest dan gedraaid worden en hoe hard? Het was ongericht sturen.”  Toenmalig minister Henk Kamp (Economische Zaken, VVD) besloot na Huizinge eerst veertien onderzoeken in te stellen. Daar kwam veel kritiek op, omdat die onderzoeken een jaar duurden en er tot die tijd in Groningen weinig gebeurde. Breunese toont zich daar begripvol over: „Netto hebben we met die onderzoeken geen tijd verloren, want het leverde veel kennis op.” 						Dinsdag vuurde de enquêtecommissie meteen kritische vragen af op de eerste gehoorde van de dag: Bernard Dost van het KNMI, dat de aardbevingen in Nederland onderzoekt. Hij was afdelingshoofd seismologie tijdens de beving in Huizinge (2012), de zwaarste ooit.  Zijn voorganger bij het KNMI, Hein Haak, zei recentelijk tegen de NOS dat het KNMI onderzoeken zo opschreef dat een minister er niet mee in de problemen zou komen. Dost, verantwoordelijk voor het onderzoek tussen 2006 en 2014, ontkent het naar de mond praten van de minister. „Het is niet aan de orde geweest in de tijd dat ik verantwoordelijk was”, zei Dost dinsdag in Den Haag. „Ik heb persoonlijk nooit de druk gevoeld om een of ander onderzoek niet te doen of resultaat te verbergen.” De mensen die door de parlementaire enquêtecommissie worden gehoord doen dat onder ede, wat betekent dat ze strafrechtelijk kunnen worden vervolgd als ze niet de waarheid spreken. Hein Haak is nog niet gehoord door de enquêtecommissie.  De mensen die door de parlementaire enquêtecommissie worden gehoord doen dat onder ede. Foto Bart Maat/ANP 						De tweede spreker maandag is seismoloog Annemarie Muntendam-Bos (47). Als onderzoeker van de onafhankelijke toezichthouder het Staatstoezicht op de Mijnen (SodM) schreef zij meteen na de beving in Huizinge, op 16 augustus 2012, mee aan het onderzoek waaruit bleek dat de bevingen in het gebied zwaarder konden zijn dan vooraf gedacht. Omdat gaswinner NAM en het wetenschappelijk instituut KNMI „niet pro-actief” onderzoek wilden doen naar de beving van Huizinge, met een kracht van 3,6 de zwaarste ooit, begon het SodM daar zelf aan. Een unicum omdat het SodM gewoonlijk zelf geen onderzoeken doet. Uit het onderzoek van SodM bleek dat er een duidelijke relatie bestond tussen de gasproductie en de bevingen in Groningen. De tot dan toe aangenomen kans op een beving met maximaal een kracht van 3,9 was niet toereikend: bevingen konden veel zwaarder zijn. Dat leidde ertoe dat Groningen niet alleen te maken zou krijgen met lichte schades aan huizen. Er was sprake van een serieus veiligheidsrisico . Muntendam-Bos: „Bij bevingen met een kracht hoger dan vier konden gevels, schoorstenen en zelfs huizen instorten. Er was een overlijdensrisico, een gevaar dat eerder niet werd verondersteld.” Toch verhoging gaswinning
Toch kreeg dat onderzoeksresultaat van het SodM nauwelijks gehoor, vertelde Muntendam-Bos: „Het KNMI, autoriteit op het gebied van aardbevingen in Nederland, reageerde afwachtend. Het ministerie van Economische Zaken reageerde amper en de NAM hield vol dat het risico voor Groningen hetzelfde bleef.” Tot groot ongeloof van Muntendam-Bos en haar collega’s besloot toenmalig minister Henk Kamp (Economische Zaken, VVD) in 2013, na het verschijnen van het SodM-rapport, zelfs de gaswinning te verhogen tot het hoogste niveau sinds halverwege de jaren zeventig. „We gaven een dringend advies de gaswinning zo snel als realistisch mogelijk te verlagen – de conclusies werden breed gedeeld – maar in plaats van iets daarmee te doen, werd de gaskraan vol opengedraaid. Dat is ongelooflijk.” Annemarie Muntendam-Bos in de Enquêtezaal van de Tweede Kamer. Foto Bart Maat/ANP 						Na een zomerstop van acht weken trapte de parlementaire enquête over de gaswinning in Groningen maandag af met het verhoor van CDA’er Albert Rodenboog (69). Als burgemeester van de voormalige gemeente Loppersum was hij de eerste bestuurder die aan de bel trok vanwege mogelijke bevingen als gevolg van gaswinning in het gebied. Na de beving in Huizinge van 2012, de zwaarste tot u toe, was Rodenboog het zat. Hij vond dat gaswinner NAM snel met een nette schadeafhandeling moest komen voor de huizen in het gebied. Maar die uitspraak nam de NAM hem niet in dank af. „Ze belden mij op dat we toch zo’n goede relatie hadden onderling. Maar dat interesseerde mij helemaal niet”, vertelde Rodenboog. Een paar uur later, zo vertelde de oud-burgemeester, nam vicepremier, minister van Economische Zaken en partijgenoot Maxime Verhagen de gaswinner zelfs in bescherming. „De NAM had volgens hem een prima schadeafhandeling. Maar hij wist helemaal niet wat er aan de hand was.” Zelfs na de klap in Huizinge kwam er geen snelle schadeafhandeling. „Duizenden schademeldingen kwamen binnen, bewoners waren bang”, zei Rodenboog. Maar minister Henk Kamp, Verhagens opvolger en minister van Economische Zaken tussen 2012 en 2017, koos ervoor tijd te winnen door veertien onderzoeken te laten uitvoeren. „Dat was schandalig, want we hadden een groot veiligheidsprobleem. Week op week hadden wij zware bevingen.” Puur om geld
En het „drama” werd nog groter toen na Huizinge de gasproductie werd verhoogd. „Er is willens en wetens extra aardgas uit de grond gehaald omdat het kon. Het was puur geld gedreven.” Pas in 2018 werd besloten de gaskraan in de toekomst dicht te draaien. Maar als Rodenboog toen had geweten dat daarmee de versterking van huizen gepauzeerd werd, was hij niet blij geweest met die beslissing. „Mensen wachtten al jaren, hadden de boodschap gekregen dat ze een nieuw huis zouden krijgen en hoorden toen: we moeten nog eens bekijken of het echt nodig is. Dat kun je mensen niet aandoen.” Ook een verhoging van de gaswinning in Groningen vanwege de huidige hoge gasprijzen is volgens Rodenboog uit den boze. „Het is nog steeds onveilig. Dat besef is in Nederland niet breed gedeeld. De mensen leven nog steeds in onveilige huizen, met kids. Dat kan toch niet.” Oud-burgemeester van Loppersum Albert Rodenboog is maandag verhoord door de parlementaire enquêtecommissie.  Foto Bart Maat/ANP 						Welkom in dit blog over de parlementaire enquête naar de gaswinning in Groningen. NRC doet hier verslag van het belangrijkste nieuws uit de verhoren van de enquêtecommissie. Eind juni vond de eerste verhoorweek plaats en na een zomerpauze van acht weken worden de openbare verhoren eind augustus weer hervat. In de eerste week kwamen zo’n tien mensen voor de commissie, de komende zes weken worden nog zeker zestig mensen gehoord.  De zevenkoppige commissie zal in een dépendance van de Tweede Kamer bijna dagelijks betrokkenen ondervragen. Groningse gedupeerden, maar ook wetenschappers, ambtenaren, bestuurders en oud-ministers. In de eerste week na het reces komen elf mensen bij de commissie. De week begint met Albert Rodenboog, die tussen 2003 en 2018 de burgemeester van Loppersum was. Hij kreeg te maken met de zwaarste beving die tot nu toe is gemeten, die van 2012 in Huizinge, dat in zijn gemeente valt.  Later komen onder meer Bart van de Leemput en Maxime Verhagen aan bod. Van de Leemput was tussen 2009 en 2014 bestuursvoorzitter van de Nederlandse Aardolie Maatschappij. In die periode vond de beving in Huizinge plaats én werd besloten meer gas uit de grond te winnen. Verhagen was destijds (2010-2012) minister van Economische Zaken en daardoor ook betrokken bij de gaswinning uit Groningen. ||https://www.nrc.nl//nieuws/2022/08/29/blog-week-2-parlementaire-enquete-gaswinning-groningen-a4140134
2022-08-30||Speciale asielopvanglocatie komt in Groningse Zoutkamp||Er komt een speciale opvanglocatie voor asielzoekers in het Groningse dorp Zoutkamp, om de druk op het aanmeldcentrum in Ter Apel te verlichten. Dat bevestigt de overkoepelende gemeente Het Hogeland na berichtgeving van NOS en RTV Noord maandag. Op de locatie, die ligt op oefenterrein De Marnewaard, kunnen vanaf uiterlijk 10 september een half jaar vijf- tot zevenhonderd asielzoekers worden opgevangen terwijl ze hun procedure afwachten.  Een woordvoerder van de gemeente noemt de opvanglocatie een „wachtkamer” van Ter Apel. Bij het aanmeldcentrum zal de eerste registratie plaatsvinden, waarbij ook een vervolgafspraak wordt gemaakt. Tussen de aanmelding en de afspraak kunnen asielzoekers in Zoutkamp verblijven –  „een kwestie van dagen.” Het is de bedoeling dat asielzoekers met een vergunning vanuit Ter Apel worden doorgestuurd naar asielzoekerscentra elders in het land. Minderjarige, alleenstaande asielzoekers worden niet in Zoutkamp, maar in het aanmeldcentrum opgevangen.  De burgemeester van gemeente Het Hogeland, Henk Jan Bolding, zegt tegen RTV Noord dat hij „ontroerd en ontdaan” is door de situatie in Ter Apel. „Dat is zo ver weg van wat een beschaafd land hoort te doen. Dat is de reden dat we als gemeente ons hiervoor willen inzetten.”  De burgemeester benadrukt dat Het Hogeland een grote gemeente is, met veel ruimte. „We hebben een groot defensieterrein.” De nieuwe opvanglocatie komt tegenover de kazerne in Zoutkamp te liggen. Defensie zal ook helpen met opbouwen, schrijft RTV Noord. Hoe de noodopvang precies wordt ingericht, is nog niet duidelijk. „Het is niet de bedoeling dat mensen in tenten moeten verblijven”, zegt burgemeester Bolding. „Defensie bekijkt hoe er een goed verblijf gemaakt kan worden. In de loop van de dag hoop ik daar meer over te horen.” In een brief aan de burgemeester van de gemeente schreef staatssecretaris van Justitie en Veiligheid Eric van der Burg (VVD) dat hij de inzet van de burgemeester „zeer waardeert”. ||https://www.nrc.nl//nieuws/2022/08/29/speciale-asielopvanglocatie-in-groningse-zoutkamp-a4140137
2022-08-30||Met minimaal 95 miljoen euro aan transfersom wordt Ajacied Antony de duurste Eredivisiespeler ooit||Ajax en Manchester United hebben een akkoord bereikt over de transfer van Antony Matheus dos Santos. Dat hebben verschillende media, waaronder De Telegraaf, Voetbal International en de BBC, zondagavond gemeld. Met de overgang van de Braziliaanse aanvaller zou een bedrag gemoeid zijn van minimaal 95 miljoen euro, dat kan oplopen tot 100 miljoen euro. Niet eerder werd een Eredivisiespeler voor zo’n hoog bedrag verkocht. De 22-jarige Antony tekent in Manchester, waar hij gaat spelen onder zijn oud-trainer Erik ten Hag, een contract voor vijf jaar. Manchester United zit al langer achter de behendige buitenspeler van Ajax aan. Eerder bracht de club een bod van 90 miljoen euro uit, maar dat werd door Ajax niet geaccepteerd. Nu gaat de club toch overstag. Antony had zelf al een persoonlijk akkoord met Manchester United en wilde graag vertrekken, zo maakte hij de clubleiding van Ajax twee weken geleden duidelijk. Hij kwam de afgelopen twee competitiewedstrijden van de Amsterdammers in afwachting van een transfer niet in actie. Beide clubs hebben tot donderdag, als de zomerse transferperiode voor Engelse clubs afloopt, de tijd om het papierwerk voor de transfer in orde te brengen. Antony kwam in de zomer van 2020 voor een (basis)bedrag van 15,75 miljoen euro over van São Paulo FC, de club in zijn vaderland waar hij werd opgeleid. Ajax moet een deel van de transfersom aan Antony’s oude club afstaan. In twee jaar tijd speelde Antony 57 competitiewedstrijden voor Ajax, waarin hij tot achttien doelpunten en veertien assists kwam. Het afgelopen seizoen maakte hij indruk in de Champions League, waarin hij in zeven wedstrijden twee keer scoorde en vier assists gaf. Ook debuteerde hij voor het Braziliaanse nationale elftal, waarmee hij in november op het WK in Qatar hoopt uit te komen.||https://www.nrc.nl//nieuws/2022/08/29/ajax-aanvaller-antony-wordt-met-transfer-naar-manchester-united-duurste-eredivisiespeler-ooit-a4140056
2022-08-30||Nederlandse militair overleden na schietpartij Indianapolis||Een van de drie Nederlandse militairen die in de nacht van vrijdag op zaterdag werd beschoten in de Amerikaanse stad Indianapolis is zondagnacht overleden. Dat meldt het ministerie van Defensie maandag. Hij verkeerde na de schietpartij direct in kritieke toestand. Zijn twee collega’s zijn volgens het ministerie „bij kennis en aanspreekbaar”.  De drie militairen behoren tot het Korps Commandotroepen, dat in de staat Indiana, bij een trainingscentrum ten zuidoosten van Indianapolis, oefeningen houdt. De drie werden rond 03.30 uur plaatselijke tijd aangetroffen bij de ingang van het hotel waar ze verbleven. De schietpartij vond plaats tijdens hun vrije tijd.  Over wat er aan de schietpartij voorafging, is weinig bekend. De politie heeft nog geen verdachten aangehouden en er zijn geen getuigen, maar de lokale politie volgt „aanwijzingen”, schrijft de regionale omroep WISH-TV. Agenten geloven dat de schietpartij niet willekeurig was en dat de militairen eerder op de avond onenigheid hadden met anderen, elders in de stad.||https://www.nrc.nl//nieuws/2022/08/29/nederlandse-militair-overleden-na-schietpartij-indianapolis-a4140132
2022-08-30||Janine Abbring bleef lang weg van de controverse rond haar laatste Zomergast Bessel van der Kolk||Psychiater Bessel van der Kolk (79) was de laatste gast in de laatste Zomergasten  die Janine Abbring zal presenteren. Zij stopt, dat was het nieuwtje aan het einde van de uitzending van zondagavond. Daarna hielp ze de psychiater van het podium en waadde met hem door het (echte!) water van het Zomergasten-decor. Dat de VPRO deze psychiater met zijn „gevaarlijke ideeën” een podium gaf, kon wel eens „desastreuze gevolgen” hebben, schreven drie rechtspsychologen daags voor de uitzending in de Volkskrant. Van der Kolk is traumaspecialist, en hij stelt in zijn boek The body keeps the score –  Traumasporen in het Nederlands – dat het hoofd een trauma nog wel eens denkt te zijn vergeten, maar het lichaam niet. Een geluid, een geur, een gedachte, en het trauma komt weer boven. Onzin, zeggen de rechtspsychologen. Wie iets vreselijks meemaakt, vergeet dat niet. Juist niet. Zij wantrouwen „hervonden herinneringen”, zeker als een therapeut ernaar heeft helpen zoeken. De eerste uren bleef Janine Abbring ver weg bij de heibel en controverse over haar gast. Ze gaf hem de tijd te laten zien wat trauma is en wat het met mensen kan doen. Soms ogenschijnlijk niets, zoals de hoofdpersoon in de film Fearless, die toch echt zojuist in een neergestort vliegtuig zat, maar dat volkomen kalm ontkent. We zien videomateriaal van een collega-psychiater en een patiënte die een verkeersongeluk overleefde. Haar schouders krom, haar ademhaling hortend,  haar voet trapt weer op het rempedaal als ze vertelt wat er gebeurde. „De gebeurtenis is voorbij, maar haar lichaam beleeft het alsof het nú gebeurt.” Aha, dus dat bedoelt hij met een lichaam dat onthoudt. Dezelfde vrouw zie je na de behandeling over ongeval vertellen, maar nu zonder de verkramping. De nare ervaring is een nare herinnering geworden. Bessel van der Kolk is opgeleid als psycho-analyticus. Hem is geleerd dat praten, praten en nog eens praten over trauma helpt. En daar is hij de afgelopen veertig jaar aan gaan twijfelen, zegt hij. Hij verdiepte zich in wat hij aanvankelijk ook „merkwaardige methodes” vond, en daarvan laat hij ons glimpjes zien. EMDR: de patiënt haalt zich de nare gebeurtenis voor de geest, de therapeut maakt bewegingen die met de ogen moeten worden gevolgd. Neurofeedback, met elektrodes op de schedel de bedrading van de hersenen beïnvloeden. Psychedelica. Yoga. Psychodrama. Of, heel simpel, samen zingen en dansen, zoals bisschop Desmond Tutu doet met de mensen die hem als voorzitter van de Waarheidscommissie hun ergste gruwelen vertelden. Waarom werkt dat?, vraagt Abbring. „Wat doe je met een ongelukkig baby’tje? Je wiegt het en je zingt ervoor.” Zo simpel als dit klinkt, zo ingewikkeld wordt het als hij probeert de werking van een methode  uit te leggen. Zijn vergeten Nederlands speelt hem daarbij parten, ook al helpt Abbring hem uitstekend woorden vinden. Net zo makkelijk maakt hij het dan niet moeilijker dan het is. „Rare dingen kunnen soms werken”. Ver over de helft van de uitzending is de vrees dat hier een gevaarlijk man zit met idiote ideeën behoorlijk  weggeëbd, en dan brengt Abbring de kritiek op hem ter sprake. De Amerikaan in hem zegt daarop dat hij „meer van trauma weet dan iedereen”. Geen sterke verdediging, maar op dit punt in de uitzending heeft hij eigenlijk de woorden niet meer nodig, de beelden waren veelzeggend genoeg. Vervolgens zien we een opname van een psychodramasessie die hij zelf leidt, met een jonge vrouw die verkracht is in het buitenland én dat niet aan haar ouders kan vertellen. Twee vrouwen ‘spelen’ haar ouders en zeggen tegen haar wat ze toen had willen horen: ‘Wat vreselijk, ik kom nú naar je toe.’ Abbring in tranen, niet omdat ze ook een trauma heeft, maar juist omdat ze zich realiseerde dat ze dat niet heeft. En dat bracht de psychiater weer bijna in tranen.   Correctie (maandag 29 augustus 2022): In een eerdere versie van dit bericht stond de leeftijd van Bessel van der Kolk verkeerd vermeld. Dat is hierboven aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/29/janine-abbring-bleef-lang-weg-van-de-controverse-rond-haar-laatste-zomergast-bessel-van-der-kolk-a4140133
2022-08-30||NS-personeel staakt opnieuw, nu in Noord-Holland||NS-personeel staakt maandag voor de derde dag  voor een betere cao, deze keer in Noord-Holland. Daardoor rijden vrijwel geen treinen in het grootste deel van de provincie. Om Schiphol bereikbaar te houden is er beperkt treinverkeer vanuit Utrecht Centraal naar de luchthaven, maar dat is lang niet genoeg om de normale reizigersaantallen te vervoeren, zegt een woordvoerder van NS. Vervangende bussen heeft NS niet ingezet. Hoeveel reizigers getroffen worden door de staking, kan de woordvoerder niet zeggen.   Ook het internationale treinverkeer ervaart hinder van de staking. De Eurostar naar Londen en de Thalys naar Parijs rijden helemaal niet. De internationale trein tussen Brussel en Amsterdam gaat niet verder dan Rotterdam. De ICE naar Frankfurt rijdt minder vaak en zal vandaag drie keer vertrekken. De IC vanuit Berlijn stopt in het Duitse grensstation Bad Bentheim. Vanuit daar kunnen reizigers met regionale treinen de grens oversteken.  Het is de derde dag van de door personeel aangekondigde estafettestaking. Morgen legt personeel het werk neer in de regio Utrecht, woensdag volgen grote delen van de provincies Gelderland, Overijssel, Noord-Brabant en Limburg. NS-personeel is ontevreden over stukgelopen cao-onderhandelingen tussen NS en de vakbonden FNV, CNV en VVMC. De bonden eisen onder meer dat het bruto maandloon met 100 euro wordt verhoogd. NS zegt te kampen met lagere inkomsten, omdat het aantal reizigers nog steeds lager is dan voor de coronacrisis.||https://www.nrc.nl//nieuws/2022/08/29/ns-personeel-staakt-opnieuw-nu-in-noord-holland-a4140131
2022-08-30||Brand op terrein van asielhotel in Albergen, oorzaak nog onduidelijk||Op het terrein van het voor asielopvang bedoelde hotel in Albergen was maandagochtend brand. Dat heeft de politie laten weten op Twitter. De brand werd om 06.15 uur geconstateerd, zegt de politie tegen NRC, en woedde niet in Landhotel ’t Elshuys zelf. De politie onderzoekt hoe de brand is ontstaan. Om het hotel in het Overijsselse Albergen is de afgelopen weken veel te doen geweest. Twee weken geleden maakte staatssecretaris Eric van der Burg (Asiel en Migratie, VVD) bekend dat hij het Centraal Orgaan opvang asielzoekers (COA) opdracht had gegeven het hotel te kopen voor de opvang van tot driehonderd asielzoekers, zonder toestemming van de gemeente. Het nieuws veroorzaakte grote onrust in Albergen. Bewoners en gemeente voelden zich buitenspel gezet en geloven dat driehonderd asielzoekers op een plek met 3.500 inwoners „te veel” is. De eigenaar van het hotel probeert nu de verkoop te voorkomen, hoewel het koopcontract al is ondertekend. Het COA heeft daarom een kort geding aangespannen, dat deze maandag dient.||https://www.nrc.nl//nieuws/2022/08/29/brand-op-terrein-van-asielhotel-in-albergen-oorzaak-nog-onduidelijk-a4140130
2022-08-30||Dit blog is gesloten||Dit blog is gesloten.||https://www.nrc.nl//nieuws/2022/08/29/dit-blog-is-gesloten-600-a4140129
2022-08-30||Britse Defensie signaleert: &#8216;problemen met uitbetaling Russische soldaten in Oekraïne’||						Dit blog is gesloten.  Lees hier verder in ons nieuwe blog.
					 						Terwijl het Oekraïense tegenoffensief in het zuiden van het land langzaam vordert, is het moreel van de Russische militairen laag. De belangrijkste reden daarvoor: hun soldij wordt niet, of te laat, uitbetaald. Dat schrijft het Britse ministerie van Defensie in de dagelijkse update over de oorlog in Oekraïne, die zondag volledig gaat over deze logistieke problemen.  Volgens de Britse militaire inlichtingendiensten hebben veel Russische militairen de aanvullende gevechtsbonussen op hun reguliere salaris niet uitbetaald gekregen. Dat zou komen omdat er  „naar alle waarschijnlijkheid significante problemen” zijn met de wettelijke status van deze militairen: de Russische regering houdt immers vast aan de noemer „speciale militaire operatie” en spreekt niet van een oorlog in Oekraïne. Zo zouden de Russische manschappen dus geen ‘gevechten’ leveren, en geen aanspraak kunnen maken op de extra uitkering daarvoor. Verder zijn er ook administratieve problemen en stelt het Britse ministerie dat er „zeker onder enige [Russische] commandanten sprake is van regelrechte corruptie”.  Mensen lopen langs reclameborden waarop de foto’s van Russische soldaten, de ‘helden van Rusland’, zijn opgehangen. Straatbeeld van Moskou op 24 augustus 2022. Foto Kirill Kudryavtsev/AFP 						Twee deskundigen van het Internationaal Agentschap voor Atoomenergie (IAEA) blijven permanent in de door Rusland bezette kerncentrale van Zaporizja in Zuid-Oekraïne. Dat zegt Michaïl Oeljanov, een Russische gezant van internationale organisaties in Wenen, vrijdag tegen het Russische persbureau RIA Novosti. Volgens Oeljanov blijven ook zes andere medewerkers van het in Wenen gevestigde IAEA enkele dagen langer. De VN-organisatie heeft het nieuws nog niet bevestigd. „Binnen enkele uren heeft Rafael Grossi, directeur-generaal van het IAEA, kennis kunnen nemen van de stand van zaken in de kerncentrale. Hier is echter grondiger deskundig werk vereist,” aldus Oeljanov tegen het persbureau. Volgens hem wordt de beslissing om twee medewerkers permanent te laten blijven door Rusland „toegejuicht,” aangezien hun aanwezigheid de „talrijke speculaties over de stand van zaken bij de centrale weg zal nemen”. Donderdagmiddag is een groep experts van het IAEA aangekomen in Zaporizja, de grootste kerncentrale van Europa, om onder meer een stabiele stroomvoorziening tot stand te brengen en medewerkers van de centrale te spreken. Afgelopen maanden werd de centrale meermaals beschoten. Grossi noemde het risico op een nucleaire ramp als gevolg van de beschietingen enkele maanden geleden „zeer reëel”. Voor het bezoek zijn drie dagen uitgetrokken.  De oorlog in het zuiden van Oekraïne duurt nog altijd voort. Terwijl de veertienkoppige delegatie donderdag onderweg was, werd de omgeving rondom de centrale nog steeds beschoten. Rusland en Oekraïne beschuldigden elkaar van de beschietingen.
					 						Een vrachtschip met drieduizend ton maïs uit Oekraïne is donderdagavond op drift geraakt in de Bosporus. Hierdoor was de scheepvaart in de drukke zeestraat bij Turkije tijdelijk gestremd, maar inmiddels zijn de problemen voorbij. De 173 meter lange ‘Lady Zehma’ ligt volgens de Turkse autoriteiten inmiddels voor anker. Onduidelijk is nog wat er precies misging. Niemand raakte gewond.  Het schip was van de Oekraïense havenstad Tsjornomorsk, ten zuiden van Odessa, op weg naar Ravenna in Italië. Onlangs vertrokken er voor het eerst in maanden weer schepen met graan uit Oekraïne na de graandeal die Turkije en de Verenigde Naties hebben uitonderhandeld met Oekraïne en Rusland. Die overeenkomst moet een veilige doortocht van schepen garanderen van en naar Odessa en twee andere Oekraïense havens. 						De Immigratie- en Naturalisatiedienst (IND) deelt vanaf zaterdag geen zogeheten verblijfstickers meer uit aan Oekraïense vluchtelingen vanwege een tekort aan grondstoffen. Dat schrijft de dienst in een donderdag gepubliceerde verklaring. Oekraïense vluchtelingen krijgen de sticker in hun paspoort om aan te tonen dat ze rechtmatig in Nederland verblijven.  Binnenkort eindigt voor de meeste Oekraïners de visumvrije periode van 180 dagen. Om te mogen werken, moesten zij aanvankelijk vanaf deze donderdag verplicht een sticker in hun paspoort hebben, maar die deadline is vanwege het stickertekort verschoven naar 31 oktober. De IND verwacht dat er volgende maand weer voldoende stickers op voorraad zijn. Het ministerie van Justitie en Veiligheid vroeg de IND in het voorjaar om stickers te regelen voor 50.000 Oekraïners die vanwege de oorlog naar Nederland zijn gevlucht. In juni bleek de voorraad onvoldoende en heeft de immigratiedienst een extra bestelling gedaan, maar die heeft vertraging. De grondstoffen die nodig zijn voor het echtheidskenmerk op de stickers zijn namelijk op. De IND schrijft zich te kunnen voorstellen dat het stickertekort leidt tot „onzekerheid” bij Oekraïense vluchtelingen en stelt dit „te betreuren”.
					 						De veertienkoppige VN-delegatie van het Internationaal Atoom Energie Agentschap (IAEA) is donderdagmiddag aangekomen bij de kerncentrale van Zaporizja in Zuid-Oekraïne. Dat heeft het Oekraïense staatskernbedrijf Energoatom bevestigd, meldt persbureau Reuters. Over de nucleaire veiligheid van de kerncentrale bestaan in toenemende mate zorgen. De delegatie, die woensdagochtend vertrok vanuit de Oekraïense hoofdstad Kiev, bezoekt de centrale in de hoop een crisis te kunnen voorkomen. Aan het bezoek gingen wekenlange onderhandelingen vooraf om de veiligheid van de delegatie te kunnen garanderen. Onderweg werd de delegatie beschoten. ‘Openhartig’
Tijdens het bezoek zei Grossi tegen Russische media die het IAEA-team vergezelden dat zijn team in een paar uur in staat is geweest „veel informatie” te vergaren. „De belangrijkste dingen die ik moest zien, heb ik gezien en de uitleg was heel helder”, aldus Grossi. Ook zei hij volgens persbureau Reuters dat het „zorgen” blijft houden over de kerncentrale „totdat de situatie is gestabiliseerd”. Het doel van het bezoek is tweeledig, aldus Rafael Grossi, directeur-generaal van de IAEA, voorafgaand aan het bezoek. Aan de ene kant wil de delegatie zorgen dat er een stabiele stroomvoorziening tot stand komt, waardoor de zes kernreactoren van de fabriek gekoeld blijven. Aan de andere kant willen de vertegenwoordigers een „openhartig” gesprek voeren met fabrieksmedewerkers om te achterhalen hoe ze het werk momenteel ervaren.  Oekraïens personeel
Voor het bezoek zijn drie dagen uitgetrokken. Volgens persbureau AP heeft ongeveer de helft van de delegatie het fabrieksterrein donderdag alweer verlaten. De rest van het de delegatie blijft er. Grossi zei dat zijn team „een doorlopende aanwezigheid zal hebben” met „enkele van mijn experts”. Zaporizja is sinds maart in Russische handen, maar wordt nog altijd gerund door Oekraïens personeel. Russen en Oekraïners beschuldigen elkaar er de afgelopen weken van de kerncentrale te beschieten. Vorige week werd de stroomtoevoer van de centrale afgesloten, waardoor de zes reactoren met noodgeneratoren gekoeld moesten worden. Dit bericht is om 18.30 uur geüpdatet met de laatste ontwikkelingen rond het bezoek van de IAEA-delegatie.

De IAEA-delegatie met Mariano Grossi (tweede van links) onderhandelt over toegang tot de kerncentrale van Zaporizja. Foto IAEA via Reuters

 De IAEA-delegatie met Mariano Grossi (tweede van links) onderhandelt over toegang tot de kerncentrale van Zaporizja. Foto IAEA via Reuters 						Ondanks de oorlog zijn de scholen op veel plekken in Oekraïne weer opengegaan voor het nieuwe schooljaar. Bekijk hieronder de fotoserie.  						Europese landen moeten zich erop voorbereiden dat miljoenen Oekraïense vluchtelingen lange tijd blijven. Dat schrijven onderzoekers van Clingendael, een instituut voor internationale betrekkingen, in een rapport dat donderdag is gepubliceerd. Ze pleiten voor een overstap van crisismanagement naar een aanpak op de lange termijn. Volgens de onderzoekers zijn er drie redenen waarom vluchtelingen niet snel zullen terugkeren naar Oekraïne. De eerste is de stand van de oorlog, die steeds meer verandert in een langdurig conflict en volgens Clingendael nog jaren kan doorgaan. Daardoor blijft het voor veel Oekraïners onveilig om terug te keren. Bovendien zouden nog 1,1 miljoen mensen overwegen het land te ontvluchten. Ten tweede zien de onderzoekers meer vluchtelingen doorreizen naar landen voorbij de buurlanden van Oekraïne. Met name Duitsland is een populaire bestemming. Tot slot willen veel vluchtelingen überhaupt niet terug. Volgens een peiling die de onderzoekers aanhalen, dacht een kwart van de Oekraïners al aan emigratie voordat de oorlog begon. Hoe langer ze blijven, hoe kleiner de kans is dat ze teruggaan, denken de onderzoekers, bijvoorbeeld omdat ze inmiddels werk hebben gevonden. Oekraiense vluchtelingen op de kermis in het Westerpark in Amsterdam. Foto Koen van Weel 						Een groep experts van het Internationaal Agentschap voor Atoomenergie (IAEA) is donderdagochtend op weg naar de door Rusland bezette kerncentrale van Zaporizja in Zuid-Oekraïne, terwijl de omgeving rondom de centrale wordt beschoten. Rafael Grossi, hoofd van het agentschap, heeft tegen persbureau Reuters gezegd dat het bezoek aan de centrale doorgaat ondanks „toegenomen militaire activiteit in het gebied”. Rusland en Oekraïne beschuldigen elkaar van de beschietingen. „Nu we zo ver zijn gekomen, stoppen we niet”, aldus Grossi. De missie van de veertienkoppige IAEA-delegatie begon eerder deze week. Donderdag legt de groep het laatste deel af: de experts reizen van de Oekraïense stad Zaporizja naar de plaats Enerhodar, die de kerncentrale huisvest en sinds maart door Rusland wordt bezet.  Afgelopen maanden werd ‘Zaporizja’, de grootste kerncentrale van Europa, meermaals beschoten, waardoor grote vrees ontstond voor een onveilige situatie. Grossi noemde het risico op een nucleaire ramp als gevolg van die beschietingen eerder „zeer reëel”. Naar het bezoek van het atoomagentschap werd lang uitgekeken. Omdat de centrale in bezet gebied ligt, moeten de onderzoekers het front oversteken. Oekraïne en Rusland moesten daarom allebei de veiligheid van de veertienkoppige delegatie garanderen voordat deze kon vertrekken. Dat vergde een onderhandelingsproces dat weken in beslag nam.  Sommige landen hopen dat het agentschap de crisis rond de centrale kan oplossen, maar Grossi temperde deze verwachtingen. „We hebben een zeer belangrijke taak uit te voeren: de werkelijke situatie inschatten en zo goed mogelijk helpen om de situatie te stabiliseren.” Rafael Grossi (rechts) spreekt met de Oekraïense minister Herman Haloesjtsjenko in de stad Zaporizja. Foto Genya Savilov / AFP 						Het wordt voor Russen moeilijker om een visum te krijgen voor landen binnen de Europese Unie. Dat zijn de Europese ministers van Buitenlandse Zaken woensdag overeengekomen in Praag, zei buitenlandchef Josep Borrell op een persconferentie tegen internationale media. Een totale visumstop, waartoe de Oekraïense president Volodymyr Zelensky had opgeroepen, lag ook op tafel maar kreeg niet genoeg steun. Gevolg van het besluit is dat EU-landen „aanzienlijk” minder visa gaan verstrekken aan Russen, aldus Borrell. Het wordt „moeilijker” en „duurder” om een visum te krijgen en het gaat „langer duren”. De buitenlandchef stelt dat sinds juli steeds meer Russen een trip maken naar een buurland. „Ze reizen en winkelen alsof er geen oorlog is in Oekraïne.” Over een totale visumstop konden de ministers het niet eens worden, volgens diplomaten en de Hongaarse minister van Buitenlandse Zaken, Peter Szijjarto. Onder anderen Szijjarto zelf lag dwars. Of hij de huidige maatregel wel steunt, is niet duidelijk. Voor met name oostelijke lidstaten en ook Nederland gaat het besluit niet ver genoeg. Zij pleiten voor een algehele stop op toeristenvisa voor Russen. Duitsland en Frankrijk zijn hier tegen en vinden het weren van alle Russen te ingrijpend.  Volgens Borell maken sinds juli steeds meer Russen een trip naar een buurland. „Ze reizen en winkelen alsof er geen oorlog is in Oekraïne.” Foto Venema Media/Hollandse Hoogte/ANP 						Het kabinet is voorstander van een Europees verbod op visa voor Russische toeristen, zolang de oorlog in Oekraïne voortduurt. Dat staat te lezen in een dinsdag gepubliceerd overleg tussen minister Wopke Hoekstra (Buitenlandse Zaken, CDA) en Tweede Kamerleden. Nederland wil dat een visumaanvraag voor andere korte verblijfsdoelen, zoals familiebezoek of kort studieverblijf, nog wel mogelijk blijft voor Russische burgers. Minister Hoekstra zei eerder op dinsdag tegen RTL Nieuws dat Nederland in Europa zal pleiten om niet door te gaan met het verstrekken van toeristenvisa. „De diplomatieke inspanningen erop zijn gericht om het eens te worden over een ban.” Hoekstra zegt niet „gewone Russen” te willen straffen voor de oorlog die de regering van het land voert met Oekraïne. Tegelijkertijd, zo ziet de minister, zijn het vaak de „rijke Russen die regelmatig nog aan het regime gelieerd zijn” die hier komen „om geld uit te geven in de P.C. Hooftstraat”. Een visumstop voor Russische toeristen is al langer een gevoelige kwestie in Europa. Vooral Baltische staten zijn voorstander van zo’n maatregel, omdat Russen via hun grenzen de EU binnenkomen. Andere landen, zoals Duitsland en Frankrijk, zijn juist tegen een visumverbod. Zij zeggen dat Russen die het land moeten ontvluchten dat zo moeilijker kunnen. Nederland geeft al sinds april geen toeristenvisa meer aan Russische staatsburgers. Dat komt volgens het ministerie doordat er te weinig diplomaten werken op de Nederlandse ambassade in Moskou, meldt persbureau ANP. Nederland wil Russische toeristen weren door een visumverbod. Foto Lex van Lieshout/ANP 						Het Kremlin heeft maandag bevestigd dat Oekraïne een nieuw offensief heeft gelanceerd in onder meer de zuidelijke steden Cherson en Mikolajiv, maar stelt dat die poging is mislukt. Dat melden internationale persbureaus. Volgens Moskou heeft Oekraïne daarbij „aanzienlijke verliezen” geleden. Er zouden ruim 560 Oekraïense soldaten zijn gesneuveld. Die informatie is niet door een onafhankelijke partij geverifieerd.  Eerder op de dag meldde de Oekraïense strijdkrachten dat er een offensief was gelanceerd om de zuidelijke regio’s te bevrijden van de Russen. Daarbij zou onder andere de eerste verdedigingslinie van de Russen in Cherson zijn doorbroken.
					 						Nederland gaat Oekraïne en het Internationaal Strafhof (ICC) langer ondersteunen bij het onderzoeken van oorlogsmisdrijven. Een forensisch- en opsporingsteam, dat afgelopen mei werd ingezet in Oekraïne, zal dit najaar opnieuw onderzoek doen. Dat schrijven de ministers van Buitenlandse Zaken, Defensie en Justitie en Veiligheid maandag in een Kamerbrief. Het doel van het Nederlandse team is om bewijs te verzamelen dat kan helpen bij het vaststellen van oorlogsmisdrijven volgens internationaal recht.  De inzet van het forensisch- en opsporingsteam is in samenspraak met de Oekraïense minister van Buitenlandse Zaken en het ICC en volgt op een hulpverzoek van Oekraïne. Als de situatie het toelaat, zal het team ook in het voorjaar en het najaar van 2023 onderzoek doen in Oekraïne. De groep zal opereren onder de vlag van het ICC en bestaat uit personeel van de Koninklijke Marechaussee, aangevuld met andere experts op verschillende defensieterreinen. De mogelijkheid het team aan te vullen met zedenexperts of experts uit het buitenland wordt nog onderzocht.  De werkzaamheden van de onderzoekers vinden plaats in gebieden die gecontroleerd worden door Oekraïense strijdkrachten, maar zijn niet zonder risico’s. Op basis van een dreigingsinschatting van de Militaire Inlichtingen- en Veiligheidsdienst en advies van de commandant der strijdkrachten heeft het kabinet nu besloten opnieuw een team in te zetten. Als de veiligheidssituatie verslechtert, zal een nieuwe afweging plaatsvinden en kunnen de Nederlandse onderzoekers worden teruggehaald.  						Oekraïense strijdkrachten hebben in het zuiden van het land een offensief gelanceerd „in vele richtingen”, schrijft de publieke omroep Suspilne maandag. De omroep woordvoerder voor de zuidelijke Oekraïense legeronderdelen Natalja Hoemenjoek. Zij noemt de stad Cherson als een doelwit van het offensief. Het ministerie van Informatie zei maandag dat de eerste verdedigingslinie van de Russen in Cherson al is doorbroken.  De door Rusland aangestelde gouverneur van de Krim schreef maandag op zijn Telegramkanaal dat de berichten van een tegenoffensief „valse Oekraïense propaganda” zijn. Het Kremlin heeft nog niet gereageerd. Een Oekraïens journalistiek collectief twitterde zelf maandag dat er „geen officiële informatie over Oekraïense winsten in de Cherson-regio” is. Ook „aanwijzingen over de precieze richting van het tegenoffensief” zijn er niet.  Oekraïense politici spreken al langer van een tegenoffensief in de door Rusland bezette gebieden. Hoemenjoek benadrukte maandag dat recente aanvallen op logistieke routes van de Russen „de vijand ongetwijfeld hebben verzwakt” en dat meer dan tien munitiebewaarplaatsen geraakt zijn in de afgelopen week. De Amerikaanse HIMARS-rakketten die Oekraïne kreeg zijn onder meer gebruikt om het verkeer richting Cherson te verhinderen – de belangrijke Russische verovering raakt zo verder in isolatie. Suspilne schreef maandag al dat „alleen oversteekplaatsen voor voetgangers nog over zijn”. Correctie (29 augustus 2022): In een eerdere versie van dit artikel werd Natalja Hoemenjoek een journalist genoemd. Zij is woordvoerder. Dat is hierboven aangepast.

De door de Russen bezette stad Enerhodar in het zuiden van Oekraïne.  Foto Alexander Ermochenko/Reuters

 De door de Russen bezette stad Enerhodar in het zuiden van Oekraïne.  Foto Alexander Ermochenko/Reuters 						Inspecteurs van het Internationaal Agentschap voor Atoomenergie (IAEA) zijn onderweg naar de kerncentrale van Zaporizja. Dat heeft directeur-generaal Rafael Grossi, die de missie leidt, maandagochtend bekendgemaakt op Twitter. Het inspectiebezoek van het IAEA hing al langer in de lucht. Onder meer de Verenigde Naties en prominente westerse staatshoofden hadden er bij Vladimir Poetin op aangedrongen; de Russische president zegde anderhalve week geleden zijn medewerking toe. „De dag is eindelijk aangebroken”, schrijft Grossi. „We moeten verzekeren dat de grootste kerncentrale van Oekraïne en Europa veilig is.” Het team van Grossi komt „later deze week” aan bij de kerncentrale, op welke dag is niet bekend. De IAEA-inspecteurs gaan de veiligheid van Zaporizja in brede zin beoordelen, aldus het agentschap. Niet alleen meten zij de externe schade als gevolg van beschietingen op, ze gaan ook in gesprek met het personeel. Waar nodig voeren ze urgente veiligheidsmaatregelen door. Over de nucleaire veiligheid van de kerncentrale in Zuid-Oekraïne bestaan in toenemende mate zorgen. Zaporizja is sinds maart in Russische handen, maar wordt gerund door Oekraïens personeel. De afgelopen weken beschuldigen de Russen en Oekraïners elkaar ervan de kerncentrale te beschieten. Donderdag werd de stroomtoevoer van de centrale afgesloten en moesten de zes reactoren worden gekoeld met noodgeneratoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger.

De kerncentrale van Zaporizja is sinds maart in Russische handen. Foto Planet Labs PBC/AP

 De kerncentrale van Zaporizja is sinds maart in Russische handen. Foto Planet Labs PBC/AP 						In dit blog doet NRC verslag van de oorlog in Oekraïne.||https://www.nrc.nl//nieuws/2022/08/29/oekraineblog-week-35-a4140127
2022-08-30||Vannacht hoefden asielzoekers bij Ter Apel niet buiten te slapen||In de nacht van zondag op maandag hoefden voor het eerst in lange tijd geen asielzoekers buiten te slapen bij aanmeldcentrum Ter Apel in Groningen. Dat meldde het Centraal Orgaan opvang asielzoekers (COA) zondag op Twitter. ‘s Avonds werden nog bijna vijfhonderd opvangplekken geregeld. Enkele mensen kozen ervoor om de nacht toch buiten door te brengen, zegt de organisatie.  Zondag werd in onder meer Zwolle, Doetinchem, Zuidbroek, Stadskanaal, Dordrecht en Haaksbergen ruimte gemaakt in crisisopvanglocaties. De christelijke stichting Inlia vond verder op zes plaatsen in de provincies Groningen en Drenthe slaapplekken voor asielzoekers.  Al maandenlang komen er meer asielzoekers aan bij het aanmeldcentrum in Ter Apel dan er slaapplaatsen zijn. Vorige week moesten nachten na elkaar meer dan zevenhonderd asielzoekers buiten slapen. In de nacht van vrijdag op zaterdag sliepen 250 mensen buiten, de nacht erna waren dat er driehonderd. De drukte bij Ter Apel heeft onder meer te maken met een tekort aan opvangplekken, waardoor weinig asielzoekers kunnen doorstromen, en met achterstanden bij de Immigratie- en Naturalisatiedienst (IND). Vrijdag sloten het kabinet, de Vereniging van Nederlandse Gemeenten, het Veiligheidsberaad en de provincies een akkoord om de instroom van nieuwe asielzoekers te beperken en de asielzoekerscentra te ontlasten. De partijen spraken onder meer af dat gemeenten dit najaar nog woonruimte moeten creëren voor twintigduizend statushouders en dat gezinshereniging voor mensen met een vergunning beperkt wordt tot en met 2023. Het kabinet stopt ook tijdelijk met medewerking aan de Turkije-deal, die asielzoekers over de Europese Unie verdeelt.  Op de aangekondigde maatregelen kwam dit weekend kritiek. Zeker 130 leden van de coalitiepartij ChristenUnie (CU) riepen hun partijleiding zondag op zich tegen de asielplannen van het kabinet te keren. In een brief schreven ze dat de ChristenUnie niet mag accepteren dat „een fundamenteel recht als gezinshereniging wordt ontnomen aan vluchtelingen”. De „juridisch en moreel failliete beslissingen” in het akkoord moeten „worden teruggedraaid”. ||https://www.nrc.nl//nieuws/2022/08/29/vannacht-hoefden-asielzoekers-bij-ter-apel-niet-buiten-te-slapen-a4140125
2022-08-30||Inspectieteam IAEA onderweg naar kerncentrale van Zaporizja||Inspecteurs van het Internationaal Agentschap voor Atoomenergie (IAEA) zijn onderweg naar de kerncentrale van Zaporizja. Dat heeft directeur-generaal Rafael Grossi, die de missie leidt, maandagochtend bekendgemaakt op Twitter. Het inspectiebezoek van het IAEA hing al langer in de lucht. Onder meer de Verenigde Naties en prominente westerse staatshoofden hadden er bij Vladimir Poetin op aangedrongen; de Russische president zegde anderhalve week geleden zijn medewerking toe. „De dag is eindelijk aangebroken”, schrijft Grossi. „We moeten verzekeren dat de grootste kerncentrale van Oekraïne en Europa veilig is.” Het team van Grossi komt „later deze week” aan bij de kerncentrale, op welke dag is niet bekend. De IAEA-inspecteurs gaan de veiligheid van Zaporizja in brede zin beoordelen, aldus het agentschap. Niet alleen meten zij de externe schade als gevolg van beschietingen op, ze gaan ook in gesprek met het personeel. Waar nodig voeren ze urgente veiligheidsmaatregelen door. Over de nucleaire veiligheid van de kerncentrale in Zuid-Oekraïne bestaan in toenemende mate zorgen. Zaporizja is sinds maart in Russische handen, maar wordt gerund door Oekraïens personeel. De afgelopen weken beschuldigen de Russen en Oekraïners elkaar ervan de kerncentrale te beschieten. Donderdag werd de stroomtoevoer van de centrale afgesloten en moesten de zes reactoren worden gekoeld met noodgeneratoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger.||https://www.nrc.nl//nieuws/2022/08/29/inspectieteam-iaea-onderweg-naar-kerncentrale-van-zaporizja-a4140126
2022-08-30||Wie is er verantwoordelijk voor het leed van de Groningers?||Vandaag gaat de parlementaire enquête naar de gaswinning in Groningen verder. Chef van de onderzoeksredactie Wubby Luyendijk dook in dit hoofdpijndossier en sprak met tientallen betrokkenen. Wie draagt de verantwoordelijkheid voor de schade die gedupeerde Groningers hebben geleden? Lees hier het artikel 'Hoe onder druk van de oliebedrijven het Groningse gas bleef stromen' en bekijk hier wat de onderzoeksgroep tot nu toe publiceerde over Groningse gaswinning.||https://www.nrc.nl//nieuws/2022/08/29/wie-is-er-verantwoordelijk-voor-het-leed-van-de-groningers-a4140124
2022-08-30||Column | Saoediërs willen gewoon  álle WK’s en Spelen huisvesten||Het duurt nog even, maar 2036 moet het jaar worden van de Olympische Spelen van Saoedi-Arabië. Even gecheckt,  2024, 2028  en 2032 zijn al vergeven, respectievelijk aan Parijs, Los Angeles en Brisbane, maar daarna ligt alles op Olympisch gebied nog open. Minister van Sportzaken prins Abdulaziz bin Turki al-Faisal ziet Saoedische Spelen als „hoogste doel” van zijn programma, zei hij. Eerst nog in 2030 het WK voetbal, samen met Egypte en Griekenland, tenminste als dat lukt (maar FIFA-chef Infantino is al enkele malen aan de zijde van kroonprins Mohammed bin Salman gesignaleerd, ik zeg verder niks). Vervolgens  in 2034 de Aziatische Spelen, dat staat al vast, en dan de Olympiade.  Het zou me niet verbazen als ze die krijgen ook. De kosten zijn een steeds hogere  horde voor een groeiend aantal landen en de Saoediërs hebben met die hoge olieprijzen geld genoeg, plus de brandende wens van de leider  om het koninkrijk goed vooraan in het zicht te parkeren. Wat dat zicht betreft, de sportminister deed zijn uitspraak  in Jeddah  voorafgaand aan  het gevecht om de wereldtitel zwaargewicht boksen  op  21 augustus, ofwel The  Rage on the Red Sea, dat door de Oekraïner Oesyk nipt werd gewonnen tegen de Brit Joshua. Volgens sommige bronnen had de kroonprins er 150 miljoen dollar voor over om de boksers te lokken. Als het maar aandacht trekt, dan gooien de Saoediërs er graag een berg miljoenen tegenaan. Wat vindt u van het    aanbod om de Aziatische Winterspelen van 2029 te organiseren in de futuristische megastad Neom, het droomproject van de kroonprins aan de Rode Zee?  In Neom staat vandaag nog steeds niet veel meer dan een paleis en een soort expositiehal, maar de infrastructuur voor deze spelen zal, lees ik, in 2026 klaar zijn.   Ik kijk natuurlijk allereerst uit naar het kunstschaatsen voor vrouwen. Die glitterpakjes! In Saoedi-Arabië! Nee, dan denk je toch helemaal niet meer aan die arme activisten en critici  van de kroonprins die allemaal zijn opgesloten? Prins Abdulaziz van Sportzaken  bestreed dat dát ook precies de bedoeling is,   van al die spelen en kampioensgevechten,   om de aandacht af te leiden van de schendingen van de mensenrechten. „We maken progressie, we worden een betere maatschappij, we gaan naar een betere kwaliteit van leven”, zei hij. Hij had kunnen terugverwijzen naar de Belgische documentaire Let’s Talk about Sex, die 29 juli door de VPRO werd uitgezonden en  een zonnig beeld geeft van het huidige leven in Saoedi-Arabië. Misschien gezien?  Verbijsterend vond ik hem.  Alsof de pr-afdeling van de kroonprins het script had geschreven. Als tegenwicht geef ik u  een minibloemlezing uit de  repressie. U kent al het lot van   de 34-jarige promovenda die tot 34 jaar cel plus 34 jaar reisverbod werd veroordeeld wegens „terroristische” tweets – bizar gevoel voor humor hebben Saoedische  rechters. De imam van de Grote moskee van Mekka kreeg deze maand gewoon   tien jaar cel  wegens een preek waarin hij de gelovigen opriep zich uit te spreken tegen het kwaad. Ik noem ook de arts Lina al-Sharif, eveneens 34, die vrouwenrechten en vrijheid van meningsuiting bepleitte op sociale media. Wat dacht ze wel? Ze  werd   dan ook  vorig jaar mei gearresteerd onder de antiterrorismewet en wacht   op het vonnis. Ook 34 jaar? Maar het gaat prima in Saoedi-Arabië. En als Nederland straks op die Olympische Spelen maar genoeg gouden medailles wint, vinden wij het vast ook prima.||https://www.nrc.nl//nieuws/2022/08/29/saoediers-willen-gewoon-alle-wks-en-spelen-huisvesten-a4140115
2022-08-30||Column | Kent het menselijke bewustzijn ook ‘tipping points’?||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 Tipping points noemen klimaatwetenschappers ze.  Het zijn de kritieke momenten waarop iets onomkeerbaar wordt. Een angstaanjagend, maar ook fascinerend concept. Ineens, haast onopgemerkt, ben je een grens over en blijkt er geen weg meer terug.  Een bekend voorbeeld is het Amazoneregenwoud, dat de helft van zijn eigen regen produceert dankzij het hergebruik van vocht via verdamping.  Ontbossing vermindert het aantal bomen, en dan komt er een moment dat er niet meer genoeg vocht wordt afgescheiden om een regenbui te produceren. Uiteindelijk zal het woud dan afsterven en tot savanne transformeren.  Een ander – nog veel vreeswekkender – voorbeeld is de permafrost, bevroren grond van tot wel een kilometer dik. Door opwarming van de aarde ontdooit deze langzaam en komen grote hoeveelheden CO2 vrij die erin liggen opgeslagen. Dit versnelt het proces van opwarming, waardoor de permafrost nóg sneller smelt en nóg meer CO2 vrijkomt.  Ook de West-Antarctische en de Groenlandse ijskappen hebben tipping points, net als koraalriffen en bepaalde zeestromen. Over de vraag hoe snel deze worden bereikt, en of ze  definitief  zullen zijn, zijn  wetenschappers het nog niet eens. Maar als ik de mensheid was,  zou ik de gok niet wagen.  Kent het menselijke bewustzijn ook tipping points, vroeg ik me af, bijvoorbeeld in het denken over klimaatverandering, en de ernst daarvan?  Over klimaatverandering wordt vaak gezegd: het gaat zo geleidelijk, het is niet waarneembaar, en voor mensen bestaat het dan niet, want die moeten iets ervaren eer ze het geloven.  Deze zomer had je het dan: een afbrekende gletsjer in Italië, bosbranden van ongekende omvang in Frankrijk, droogvallende rivieren in Duitsland, recordtemperaturen in Engeland. En dat was alleen Europa nog maar. China kende een hittegolf van zeventig dagen achtereen, de langste én heetste ooit gemeten. „Dit zijn geen abstracte cijfers”, stelde Christophe Béchu, de Franse minister van Ecologische Transitie, triomfantelijk in Le Monde. „Dit keer kunnen we er niet langer omheen.” Mij leek dat ook, maar in The Guardian werd ik eraan herinnerd dat je het menselijk vermogen tot ontkenning nooit moet onderschatten.  Eerder deze zomer bracht de krant een uitvoerige reconstructie van decennia Duits gasbeleid ten opzichte van Rusland. Diep vanbinnen wisten de verantwoordelijke Duitse politici natuurlijk heus wel dat het niet verstandig, ja zelfs risicovol was om zich op die manier van een tiranniek – en naar ten slotte bleek, oorlogszuchtig – regime afhankelijk te maken. Maar de Duitse economie draaide er zo lekker op. Het goedkope gas was eenvoudigweg té verslavend.  Het gevolg was dat de Duitsers jarenlang systematisch de harde Russische realiteit ontkenden en hoopvolle tekenen zagen waar ze niet waren. Zo werkt de kracht van ontkenning: omdat je niet wil loslaten waar je heel sterk naar verlangt, vervorm je de werkelijkheid op dusdanige wijze dat hij minder zwaar op je drukt. Pas na maanden van oorlogsmisdaden in Oekraïne is er bereidheid toe te geven dat ze er al die jaren naast zaten. Ondertussen gaan gasleveringen vanuit Rusland nog steeds door – zij het in mindere mate. In afwachting van een alternatief hebben de Duitsers geen keus.  Bij klimaatverandering speelt iets vergelijkbaars. We weten al decennia wat daar de risico’s van onze fossiele levensstijl zijn. Maar wegkijken bleek aldoor aantrekkelijker dan  onze levensstijl aanpassen, dat wil zeggen: de prijs betalen. Het wachten was op het klimaatequivalent van een Russische oorlogsmisdaad om het maar even  luguber te zeggen. Zullen dat de hitterecords van afgelopen zomer zijn? Of is er meer voor nodig, en zo ja, hoeveel dan? Zelf vrees ik dat ons tipping point voorlopig nog niet in zicht is.  ||https://www.nrc.nl//nieuws/2022/08/29/klimaatequivalent-van-een-oorlogsmisdaad-2-a4140090
2022-08-30||Thuiskok.  Irak||Een van de mooie herinneringen die ik heb, is mijn interview met de Iraakse zanger Kadim Al Sahir, lang geleden op een koude januaridag in Parijs. Sahir, de ‘keizer van het Arabische lied’, schudde de Arabische wereld in de jaren negentig en 2000 op met poëtische teksten op originele composities.  Het is een onweerstaanbaar aantrekkelijke man met als extra charme zijn bescheidenheid. Tijdens ons gesprek vertelde hij over het Irak van zijn jeugd, zijn eerste vriendinnetje en het verwoestende effect van de Irak-oorlog. Een beschaving van duizenden jaren oud, die bijvoorbeeld het eerste epos Gilgamesh voortbracht, verscheurd door oorlog en ontworteling. In zijn prachtige nummer ‘Bagdad’ bezingt hij de Iraakse hoofdstad als een minnares. Het gevoel dat eruit spreekt, is zo veel anders dan het beeld dat wij hier van het land hebben en dat wordt gedomineerd door ellende.  Natuurlijk is die ellende er, maar er is ook een ander Irak waar de gewone mensen het verhaal bepalen, het ritme van de dag, de sfeer en de smaken op tafel. De Iraaks-Nederlandse Sara Shawkat geeft in haar debuut Noomi, ‘de keuken van Irak’ een klein inkijkje aan de hand van het eten. Noomi is een zongedroogde limoen die veel gebruikt wordt. Shawkat kan zich niet altijd verenigen met de Iraakse cultuur – in een van de recepten haalt ze terloops uit naar het patriarchaat –  maar op het eten is ze altijd trots geweest en dankzij dat eten en dit boek, begrijpt ze wat haar Iraakse identiteit inhoudt. Ze is kritisch, maar grappig en liefdevol. Door het hele boek heen roemt ze haar moeders kookkunsten. Met Noomi introduceert ze smaken en gerechten die ook kenners van de Midden-Oosterse keuken zullen verrassen. Zo heeft ze een hoofdstuk aan mijn favoriet kebbeh gewijd met variaties die ik nog niet kende. De teksten stralen een vrolijke zelfverzekerdheid uit en de fotografie van Elza Jo Tratlehner knalt van de pagina’s.  Sara Shawkat is jong, uitdagend en klaar om de wereld te veroveren met dit boek en haar gelijknamige drankje Noomi. Ik denk dat Nederland als een blok voor haar zal vallen en hoop dat ze voor haar volgende boek teruggaat naar Irak om daar de verhalen op te halen. Sara Shawkat Noomi Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/29/thuiskok-irak-2-a4140083
2022-08-30||EU: Servië en Kosovo bereiken akkoord   bij conflict  over regels aan hun grens||Na een slepend conflict hebben de regeringen van Servië en Kosovo  een akkoord bereikt over regels aan de grens tussen beide landen. Dat meldde EU-buitenlandcoördinator Josep Borrell zaterdag.  Het geschil zorgde voor onrust in met name het noorden van Kosovo. Volgens Borrell is na een door de EU gefaciliteerde dialoog besloten dat „Servië akkoord is met het afschaffen van in- en uitreisdocumenten voor houders van een Kosovaarse identiteitskaart en is Kosovo akkoord  met het niet introduceren van deze [documenten] voor mensen met een Servische identiteitskaart”. Meer toelichting werd nog niet gegeven, waardoor onduidelijk blijft of dit betekent dat Servië niet langer eist dat inwoners van Kosovo met een speciale, tijdelijke nummerplaat de grens oversteken. Kosovaren mogen al ruim een decennium niet met een plaat waarop ‘RKS’ (Republiek van Kosovo’) staat Servië in. Kosovo dreigde  per 1 september een soortgelijke wet te introduceren voor Serviërs die naar Kosovo reizen. Het is niet duidelijk of een verdere escalatie over nummerplaten is afgewend. Volgens Borrell zijn er „nog steeds problemen die niet opgelost zijn”. (NRC)||https://www.nrc.nl//nieuws/2022/08/29/geschil-nummerplaten-eu-servie-en-kosovo-bereiken-akkoord-bij-conflict-over-regels-aan-hun-grens-a4140113
2022-08-30||Column | Artiest||Er was een tijd dat ik ervan droomde om artiest te zijn. Lekker in het weekend hele mensenmassa’s betoveren met mijn hits en dan backstage een leven vol seks, drugs en drank leiden. Helaas heb ik nul muzikale aanleg, er schuilt zelfs geen singer-songwriter in me. Niettemin intrigeerde die wereld me mateloos. Afgelopen zaterdag kreeg ik een onverwacht kijkje achter de schermen. Ik was gevraagd om het ASM Festival in Arnhem, een popfestival dat met dezelfde artiesten maar onder andere namen ook in steden als Breda en Dordrecht wordt gebracht, te presenteren. Om de drie kwartier moest ik een paar zinnen zeggen tegen een dertienduizendkoppige massa. Dan zei ik bijvoorbeeld: „Tijd voor wat leuks, hier is Krezip.” Dat ging goed. In vaktermen: het was geen tough crowd. Als ik het publiek zou moeten omschrijven: Jack & Jones, een net-niet-winkel voor de betere jeans. Als ik geweest was slofte ik terug naar het artiestendorp achter een houten schutting waarvan de ingang werd bewaakt door meerdere personeelsleden van Scorpion Security. Wat mij opviel was dat de muziekindustrie behoorlijk is geprofessionaliseerd. De artiest van nu is een manager, hij eet wortels, drinkt water en ‘zingt zich in’ in een container. De wildsten van allemaal waren de familie Govaert en aanverwanten van Krezip, die er na hun optreden aan de picknicktafels een soort buurtfeest van maakten met hun kinderen. En o ja, Davina Michelle uit Spijkenisse had een eigen tafelvoetbalspel meegenomen, waar ze zich met haar crew omheen vouwde. Tijdens het festival brak er een bermbrand uit die de geparkeerde auto’s van medewerkers bedreigde en tijdens de slotact viel de stroom uit. Ik stond beide keren paraat om de menigte naar de uitgang te praten, maar ze hadden liever dat ik mijn mond hield. De stagemanager zei: „We laten jou pas wat zeggen als het uit de hand is gelopen. Als het echt te laat is.” Dat was dan de tweede jongensdroom die niet uitkwam. Het had me fantastisch geleken om een kolkende massa met stemverheffingen tot kalmte te manen. Steeds harder „rustig blijven, mensen” schreeuwen, om daarna half struikelend van het podium te rennen. Het kwam er helaas niet van. In plaats daarvan riep ik aan het eind iedereen op om zoveel mogelijk afval op te rapen en in vuilnisbakken te doen en om zo min mogelijk geluid te maken. Niemand stak zijn middelvinger op, het gebeurde gewoon.||https://www.nrc.nl//nieuws/2022/08/29/artiest-a4140097
2022-08-30||Gerard von Brucken Fock was de Hollandse Chopin||De Nederlandse componist Gerard von Brucken Fock (1859 – 1935) was zijn leven lang een onzeker man. Die onzekerheid begon al vroeg: zijn oudere broer speelde meer dan verdienstelijk piano – en dat demotiveerde de jonge Gerard. Na verloop van tijd haalde hij hem echter in, en begon hij ook te componeren. Tijdens zijn studie compositie in Utrecht woonde Gerard von Brucken Fock een concert van Anton Rubinstein bij – die onder andere preludes van Chopin speelde. Dat moet  indruk gemaakt hebben, want Von Brucken Fock zou vele preludes componeren – waarin Chopin, soms Rubinstein zelf, en zeker ook Brahms, Liszt of Schubert vaak zijn te horen. Hij deed niet geheimzinnig over zijn inspiratiebronnen, en componeerde net als Brahms een Tragische Ouverture, al schreef een recensent  over die van Von Brucken Fock:   „Eene eenvoudige militaire begrafenis zal op mij meer indruk maken dan deze brokstukken die een ouverture moeten vormen.”   Inmiddels is Von Brucken Fock  zo goed als vergeten,  maar gelukkig voor hem is er nu de biografie De Hollandse Chopin. Het is een traditioneel opgebouwde trouwhartige, maar wollig geschreven biografie. Aan de inzet van de biograaf ligt het niet: Eric Matser wil de componist rehabiliteren en  schrijft met  empathie over zowel de kunstenaar als de mens, en hij verdedigt hem met verve. Toch wordt ook duidelijk dat Von Brucken Fock een marginale componist was; zelfs  lof had een scherp randje. Zo noemde  Grieg hem weliswaar ‘Chopin-achtig’ en later zelfs ‘De Hollandse Chopin’, een compliment dat het tot titel van het boek schopte, maar hij gebruikte de term volgens Matser waarschijnlijk schertsend.  Von Brucken Fock was nooit op zijn gemak met zichzelf, en dat maakt hem sympathiek. Hij was sociaal bewust en vrij van eigendunk, maar dat zijn niet de ingrediënten voor succes in de kunsten. Hij was rusteloos, verhuisde veel, gaf de muziek enkele jaren  helemaal op. Hij  schreef nog wel de opera Jozal, die volgens Matser revolutionair is, maar waarvan je toch vergeefs naar integrale uitvoeringen zoekt. De bijgesloten cd is  nog het overtuigendste argument voor een rehabilitatie; er staat goede muziek op. De orkestwerken klinken wat oorspronkelijker en in elk geval eigentijdser dan de pianowerken – minder romantisch, een beetje impressionistisch (hij was een tijdgenoot van Debussy en verkende vergelijkbare paden). Het was echter niet genoeg voor een overtuigende carrière.   Muziekboek Eric L. Matser: De Hollandse Chopin. Componist en schilder Gerard von Brucken Fock 1859-1935. Uitgeverij Verloren, € 29,00 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/29/gerard-von-brucken-fock-was-de-hollandse-chopin-a4140096
2022-08-30||Opinie | Zand||Fietsend op een geasfalteerd fietspad door de duinen zie ik drie vrouwen op mijn helft fietsend naderen. Voor de zekerheid bel ik. De voorste twee gaan tijdig naar rechts. Ik kan kiezen uit een frontale botsing met de derde of van het pad af. Ik kom in het rulle zand en maak een schuiver op mijn hoofd en schouder. De tegenliggers vermeden een laag zand op hun helft. Ik sta op (gelukkig geen lichamelijke schade) en hoor de vrouwen in koor roepen: „U rijdt veel te hard.”   Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/29/zand-a4140088
2022-08-30||In het midden||Horizontaal: 2.  Dirigeert bij de wedstrijd  8.  Hufter 9.  Keukengerei 13. Ma Belle __, Tee Set-hit 15. __ Prophète, film 16.  Brengt Selah en Ellen bij elkaar 20.  Wordt surfend bereikt  21.  Italiaans akkoord 22.  De drankzuchtige verhuizer __ 23.  Daar rijden vandaag geen treinen 25.  Hoeke of Crutzen 26.  Versiering  Verticaal: 1.  Midden-Amerikaanse creaties  2.  Academica 3.  Past voor stokje of stoornis  4.  Italiaanse groet 5.  Hard aankomende drank 6.  Problemen tussen bovenbenen en onderlijf  7.  Minister van BZ in Rutte I 10.  Joke van Leeuwenboom 11.  Voormalige talkshow 12.  __ de Beerenbrouck, drie keer premier 14.  Vermoorde Italiaanse premier 17.  Volgzame groep  18.  Verhoogde toon 19.  __ Donald 24. Even __ hier tv-satire   Oplossing puzzel 26 augustus. Horizontaal: 1. AFWEER 6. JAPAN 10. FREI 11. OPGAVE 13. WILLEKE 15. KEANU 17. ADER 18. COE 23. RUM 24. MILE 25. ORANG 27. AASGIER 30. GRAPPA 31. ENGE 32. DRESS 33. NIJLDAL Verticaal: 1. AFW 2. FRITUUR 3. WEL 4. EILAT 5. ROKEN 6. JAKHALS 7. AVE 8. PEACE 9. NEUES 12. PERSMAP 14. EDELGAS 16. NORIEGA 19. BROOD 20. IMAGE 21. LIAAN 22. PEGEL 26. NRS 28. IND 29. REL In het midden: BUITENSLAPERS ||https://www.nrc.nl//nieuws/2022/08/29/in-het-midden-a4140087
2022-08-30||Sudoku van maandag 29 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/29/sudoku-a4140078
2022-08-30||Met een nieuwe fabriek in Delfzijl  moet biochemiebedrijf Avantium zich gaan bewijzen||Eindelijk was het dan zover. In het voorjaar ging de eerste paal van Avantiums ‘flagship plant’ de grond in op het chemiepark van Delfzijl. Met deze fabriek moet het  chemiebedrijf zich gaan bewijzen. Lukt het om hun FDCA, een grondstof voor bioplastic, op grote schaal te produceren?  Het geduld van beleggers is behoorlijk op de proef gesteld, maar de belofte is groot. FDCA is de belangrijkste grondstof voor PEF, een bio-based en dus milieuvriendelijk alternatief voor PET –   bekend als het materiaal van frisdrankflessen.  Avantium kende tegenslag sinds de beursgang in 2017. De Duitse partner BASF, waarmee de bioplasticfabriek zou worden gerealiseerd, stapte uit de samenwerking. Dat kostte Avantium tijd en beleggersvertrouwen. En natuurlijk geld. „Avantium moest  op zoek naar nieuwe financiering”, zegt Paul de Froment die het aandeel volgt voor investeringsbank Bryan, Garnier & Co.  „Dat is gelukt, en dat maakt het bedrijf echt interessant.”  Zo haalde Avantium dit voorjaar 45 miljoen euro op door het uitgeven van nieuwe aandelen en wist het eerder een lening af te sluiten van 90 miljoen euro. Daarmee hoopt het bedrijf minstens drie jaar vooruit te kunnen. De planning is dat de fabriek begin 2024 operationeel is. Afgelopen week presenteerde Avantium de resultaten van het eerste halfjaar. Maar in de omzet- en winstcijfers hebben  beleggers eigenlijk niet zoveel interesse. Belangrijker zijn de nieuwe contracten die Avantium de afgelopen maanden heeft gesloten met afnemers. Daar zitten grote namen tussen: het Braziliaanse AmBev, onderdeel van brouwerijconcern AB InBev, de Deense brouwerij Carlsberg, maar ook ’s werelds grootste conglomeraat voor luxeproducten Louis Vuitton Moët Hennessy (LVMH). „Deze contracten laten zien dat er daadwerkelijk een grote vraag is naar FCDA en vertrouwen in Avantium als producent”, zegt De Froment.  Reg Watson, analist voor ING, wijst op nog een interessante ontwikkeling: een van de partijen die een contract tekende met Avantium gaat FDCA gebruiken voor een andere toepassing dan het vervaardigen van PEF-verpakkingen. Meer wil deze partij niet bekendmaken,  maar, zegt Watson: „Kennelijk zijn er nu al nieuwe, innovatieve toepassingen voor FDCA gevonden.” Dat wijst er volgens hem op dat het product van Avantium nog veel meer potentie heeft.  Als het om FCDA-productie gaat, heeft Avantium wereldwijd nauwelijks concurrenten, zeggen beide analisten. Avantium maakt ook nog andere stoffen, onder meer het zogeheten bio-MEG, een milieuvriendelijk alternatief voor polyester. Daar heeft het bedrijf een voorsprong op de concurrentie. De Froment: „Avantium heeft het aantal stappen in het productieproces van bio-MEG teruggebracht van vier naar één.” Waar veel bedrijven nu kampen met tekorten en leveringsproblemen heeft Avantium daar geen last van. Hun grondstof is suiker en dat is er „in overvloed”, aldus  Watson. En  suikerbieten groeien ook nog eens gewoon in Nederland.  De enige externe factor die volgens Watson voor „hoofdpijn” kan zorgen bij Avantium is de krapte op de arbeidsmarkt. „Stel dat de overheid besluit het Groninger gasveld toch weer te openen, dan zou er nog meer concurrentie zijn in die regio voor het aantrekken van deskundig personeel.”   In feite zien de analisten weinig risico’s voor de toekomst van Avantium. Waarom blijft de aandeelwaarde dan toch rond de 3 euro steken? „We zijn nog wel anderhalf jaar verwijderd van een operationele fabriek en het moment dat Avantium  licenties kan verkopen aan andere fabrieken”, zegt Watson. „Beleggers kijken vaak niet zover vooruit.”  Op de beurs is het dus – opnieuw –  een kwestie van geduld.||https://www.nrc.nl//nieuws/2022/08/29/met-een-nieuwe-fabriek-in-delfzijl-moet-biochemiebedrijf-avantium-zich-gaan-bewijzen-a4140074
2022-08-30||Vierde wereldtitel Ferrand-Prévot, Terpstra zesde||Pauline Ferrand-Prévot heeft voor de vierde keer de wereldtitel mountainbiken op het onderdeel crosscountry veroverd. De 30-jarige Française was in Les Gets een klasse apart en reed vrijwel de hele wedstrijd alleen voorop. Het zilver was voor de Zwitserse olympisch kampioene Jolanda Neff, die ruim anderhalve minuut toegaf. De Amerikaanse Haley Batten bereikte als derde de finish. Anne Terpstra, vorig jaar tweede op het WK, moest in genoegen nemen met de zesde plaats. Bij de mannen won Nino Schurter. De 36-jarige Zwitser pakte voor de tiende keer de wereldtitel op de crosscountry. (ANP)||https://www.nrc.nl//nieuws/2022/08/29/moutainbiken-vierde-wereldtitel-ferrand-prevot-terpstra-zesde-a4140070
2022-08-30||‘In coaching heb ik mijn werkgeluk gevonden’||‘Het is altijd een doel van mij geweest succesvol ondernemer te worden en een miljoenenbedrijf te creëren. Maar lang wist ik niet wat dat precies moest zijn. Sinds ik zeventien jaar geleden voor mijzelf begon, is dat een behoorlijke zoektocht geweest. Ik heb veel uitgeprobeerd – ik heb bijvoorbeeld een interieurwinkel gehad en lang in de marketing gewerkt – maar die sporen liepen dood. „Toen de online wereld en online marketing opkwamen, ben ik me meteen gaan omscholen. Ik ben altijd een podiumdier geweest, waardoor de wereld van de social media goed bij mij past. En ik ontdekte dat je eigenlijk zelf in de hand hebt hoe succesvol je bedrijf wordt, omdat je kunt werken aan zichtbaarheid op internet. Dat spelletje vind ik heel leuk. „Met die kennis heb ik een digital agency opgezet dat bedrijven helpt met hun online zichtbaarheid. Corona heeft dat zeker een boost gegeven, omdat bedrijven beseften dat ze meer met social media moesten doen om hun doelgroepen te bereiken. Mijn agency is heel hard gegroeid. „Intussen ontdekte ik dat ik niet alleen bedrijven, maar ook ondernemers die in hun uppie staan, kan begeleiden bij de stappen die ze kunnen zetten om hun bedrijf te laten groeien. In coaching heb ik mijn werkgeluk echt gevonden. Ik vind het heel leuk om andere mensen te helpen met de worsteling waar ik zelf ook doorheen ben gegaan. Inmiddels besteed ik nog zo’n 30 procent van mijn tijd aan mijn agency, de rest aan coachen. Hierin ervaar ik geen plafond, dit is mijn langetermijntraject.” ‘Sinds 2020 ben ik de kostwinner van ons gezin van vijf. Mijn man zet een bedrijf op tijdens de schooluren, maar dat is nog in de beginfase. Hij is nu meer thuis, zodat ik de vrijheid heb om vol gas te ondernemen. Momenteel sparen we niet, omdat ik zo snel mogelijk groei wil realiseren met mijn bedrijf. Alles gaat terug in de zaak.  „Maar ik moet natuurlijk wel een gezin onderhouden. Maandelijks betaal ik mijzelf 2.900 euro. Gelukkig kan ik sommige kosten, zoals de auto en internet en tv, zakelijk betalen. Over onze uitgaven maken we bewuste keuzes. Zo eten we alleen maar biologisch, ook al is dat duurder. We doen elke zaterdag boodschappen in een biologische supermarkt en op is op. „Wintersport is ook iets waar we graag geld aan uitgeven. Die vakantie staat dit jaar hoog op onze wensenlijst, zeker omdat het de afgelopen tijd niet kon door corona. Maar het is afhankelijk van de zaak of we gaan of niet. Als de omzetten tegenvallen, maken we het een kwartaal gezellig zonder luxe dingen. Onze kinderen maken dat heel bewust mee, de lessen van het ondernemerschap. Aan de ene kant heb ik ze dat altijd willen besparen, maar aan de andere kant kennen ze onze dromen en zien ze ook dat we daar hard ons best voor doen.”  Netto-inkomen: 2.900 euro uit eigen bedrijf  Vaste lasten: hypotheek, g/w/l, vve 1.250 euro; boodschappen 900 euro; verzekeringen 325 euro; abonnementen (Netflix, wellnessapps) 50 euro; zakgeld kinderen 29 euro; sporten (crossfit en verenigingen kinderen) 140 euro; hond 50 euro; kleding 250 euro  Sparen: alles wat overblijft, gaat terug in de zaak  Laatste grote aankoop: Mercedes youngtimer, 5.000 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/29/in-coaching-heb-ik-mijn-werkgeluk-gevonden-a4140067
2022-08-30||Drie militairen uit Nederland gewond bij schietpartij VS||In de Amerikaanse stad Indianapolis zijn vrijdagnacht drie Nederlandse militairen gewond geraakt. Dat meldde het ministerie van Defensie zaterdagmiddag. Een van de slachtoffers verkeert in kritieke toestand. De twee andere gewonden zijn „bij kennis en aanspreekbaar”, aldus het ministerie. Alle drie behoren tot het Korps Commandotroepen en zijn in de Amerikaanse staat Indiana voor militaire oefeningen. Ze werden in hun vrije tijd voor de ingang van hun hotel neergeschoten. Over de toedracht is nog weinig bekend. Er zou vooraf een woordenwisseling tussen daders en slachtoffers hebben plaatsgevonden elders in de stad. (NRC)||https://www.nrc.nl//nieuws/2022/08/29/commandotroepen-drie-militairen-uit-nederland-gewond-bij-schietpartij-vs-a4140092
2022-08-30||Man bij Solexrace onder boomstam||In  de 24-uurs Solexrace in het Brabantse Heeswijk-Dinther is zaterdagnacht een 21-jarige man uit Deurne omgekomen nadat hij onder een boomstam was terechtgekomen. De bezoeker probeerde volgens de politie samen met een aantal vrienden een zware boomstam op te tillen en dat ging mis. De stam viel op hem en de man overleed, ondanks de inzet van een traumahelikopter en ambulancepersoneel ter plaatse. De Solexrace is een Brabants volksfeest. Mensen kunnen meedoen op een brommer, crossmotor, quad of auto. De politie legde het evenement enige tijd stil voor onderzoek, maar gaf het terrein later weer vrij.  (ANP)||https://www.nrc.nl//nieuws/2022/08/29/overleden-man-bij-solexrace-onder-boomstam-a4140093
2022-08-30||Feestgangers gered van ponton IJmeer||Op het IJmeer bij Uitdam zijn zaterdagavond verkleumde feestgangers van een ponton gehaald. Dit meldde de NOS op basis van berichtgeving bij  NH Nieuws. Een dertigtal mensen bezocht een tweedaags feest op een ponton. Nadat ze niet werden opgehaald bracht de KNRM alle opvarenden veilig aan wal. Een van de feestgangers had de kustwacht gebeld. „Er werd gesproken over de kou en verteld dat er meerdere feestgangers onderkoeld waren. Er zouden zelfs feestgangers onwel zijn geworden”, zei een bemanningslid van een uitgerukte reddingsboot. Waarom ze niet zoals afgesproken werden opgehaald, is niet duidelijk. (NRC)||https://www.nrc.nl//nieuws/2022/08/29/verkleumd-feestgangers-gered-van-ponton-ijmeer-a4140094
2022-08-30||Column | Een overheid zonder vooruitziende blik|| Zo zag dat jeugdland eruit, het Nederland van de jaren 60 en 70. Er werd voortdurend rekening gehouden met het onvoorziene. Het was zo’n land dat als geheel over-verzekerd was: liever een extra reisverzekering dan eentje waar je niet van op aankon. Naar het buitenland? De Roosvicee ging mee, je kon niet weten.  Want het onvoorziene sloeg bij voorkeur toe over de grenzen.  Het land werd hardhandig uit de droom geholpen door de coronacrises, toen bleek dat de IC-bedden op het onsje nauwkeurig waren ingekocht, zodat elke zwaar zieke patiënt er een teveel was, en maar op transport moest naar Duitsland.  De leraren- en onderwijzerscrisis speelt al veel langer: twee onderwijzers griep, een hele school die moet sluiten. En ook de zogenaamde asielcrisis houdt aan, alsof de Nederlandse regering tot op de cent kan berekenen hoe de toekomst eruit ziet, en waar of wanneer er oorlogen en catastrofes uitbreken.  Wat is er gebeurd met de vooruitziende blik, waarin ook de tegenslag verdisconteerd zit. Hoe kan het dat Artsen zonder Grenzen in Ter Apel aan het werk  moet – en dat ligt niet in Tanzania. Is het zo onmogelijk het leger in te zetten en in minder dan een dag tenten op te bouwen, waardoor de asielzoekers tenminste droog en beschermd de nacht kunnen doorbrengen? De hele overheidsmachine is in de jaren 90 teruggebracht tot een lean and mean apparaat, waar vooral geen vlees op de botten mocht zitten; bedoeld voor een afgetrainde wielrennersnatie. Het ging ons  kennelijk zo goed, dat elke gedachte aan noodsituaties of oorlogen  volmaakt onwaarschijnlijk leek.  Ik ben in mijn jeugd veel in Tubbergen geweest, dat was een eind niet-elektrisch fietsen vanuit Denekamp. Ik ging daar op bezoek bij mijn schoolvriend P.   Nu is het nabijgelegen dorp Albergen nationaal berucht geworden met de leus: ‘Met 300 AZC’ers van kleur. Binnenkort (…) verkrachting, beroving en terreur!’  Ik kwam daar 45 jaar geleden onbekommerd, niet als ‘mens van kleur’, want die hypercorrecte naam bestond nog niet, maar wel met kroes en die lichtbruine huid.  Ja, ik kwam in mijn eentje, dat maakte vast uit.   Even dacht ik nog toen ik die haattekst las: in ieder geval houden ze zich wel aan de correcte aanduidingen. Tot ik begreep dat alleen ‘van kleur’ rijmt op ‘terreur’.  Het is verleidelijk om nu Tubbergen of Albergen de volle laag te geven, maar ik vrees dat er meer hechte dorpsgemeenschappen zijn in Nederland waar gekleurde nieuwkomers bij voorbaat verdacht zijn en ongewenst.  Onder mijn ogen zie ik het gebeuren: de implosie van Nederland als functionerende natie. Ooit was er toch een verband tussen regeren en vooruitzien.||https://www.nrc.nl//nieuws/2022/08/29/een-overheid-zonder-vooruitziende-blik-a4140122
2022-08-30||Gemiddelde WOZ-waarde woningen stijgt in één jaar met 8,6 procent||De WOZ-waarde van Nederlandse woningen is in één jaar tijd gemiddeld met 8,6 procent gestegen. Op 1 januari 2022 lag de gemiddelde WOZ-waarde (waardering onroerende zaken) op een recordbedrag van 315.000 euro, meldt het Centraal Bureau voor de Statistiek (CBS) maandag. De stijging tussen 1 januari 2021 en 1 januari 2022 verschilt sterk per gemeente. De grootste relatieve waardevermeerdering vond plaats in de gemeente Noardeast-Fryslân, waar de gemiddelde WOZ-waarde van woningen met 19,5 procent steeg naar 233.000 euro. In Amsterdam nam de WOZ-waarde met 2,1 procent veel minder hard toe dan het landelijk gemiddelde. Van de vier grote steden is Rotterdam de grootste stijger (11,4 procent), gevolgd door Utrecht met 9,8 procent. In de Noord-Hollandse gemeente Bloemendaal hebben woningen met 828.000 euro gemiddeld de hoogste WOZ-waarde, in het Groningse Pekela de laagste; 167.000 euro. Op provincieniveau steeg de gemiddelde woningwaarde in Flevoland met 11,8 procent het meest en met 6,5 procent het minst in Noord-Holland en Limburg. Wel ligt de WOZ-waarde in Noord-Holland met gemiddeld 391.000 euro hoger dan in de andere provincies. Groningen is de provincie met de laagste gemiddelde woningwaarde. Gemeenten en waterschappen gebruiken de WOZ-waarde, die de prijsontwikkeling van bestaande koopwoningen met een jaar vertraging volgt, bij de vaststelling van lokale belastingen. Bij de berekening van de gemiddelde WOZ-waarde neemt het CBS alle woningen mee, ook huurwoningen en niet-verkochte koopwoningen. De woningvoorraad verandert door nieuwbouw en sloop, wat over het algemeen leidt tot een hogere gemiddelde WOZ-waarde.||https://www.nrc.nl//nieuws/2022/08/28/gemiddelde-woz-waarde-woningen-stijgt-in-een-jaar-met-86-procent-a4140061
