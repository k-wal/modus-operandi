2022-08-10||Voorlopig geen extra landelijke maatregelen tegen droogte||Ondanks de hoge temperaturen de komende dagen zijn er voorlopig landelijk geen extra maatregelen nodig tegen de droogte. Dat is woensdag besloten door het zogeheten Managementteam Watertekorten (MTW), bestaande uit experts van Rijkswaterstaat, waterschappen, drinkwaterbedrijven, provincies en ministeries, bevestigt een woordvoerder van Rijkswaterstaat. Mogelijk zullen regionaal wel aanvullende maatregelen worden getroffen. De droogte houdt vermoedelijk de komende weken aan. Sinds een week is sprake van een officieel watertekort, waarbij er meer vraag is naar water dan er via regen en rivieren binnenkomt. Aan drinkwater is geen gebrek. Wel problematisch is de droogte voor onder anderen schippers: door de lage waterstand in met name de Rijn kunnen zij minder lading vervoeren en ontstaan files bij de sluizen. Het gebrek aan neerslag is verder een uitdaging voor boeren, die vrezen voor hun oogst. Ook is het schadelijk voor de natuur. Om water vast te houden en het zo goed mogelijk te verdelen hebben de waterschappen maatregelen genomen. Zo is een verbod afgekondigd om gewassen te besproeien met oppervlaktewater en gelden sluisbeperkingen voor schepen. Daarnaast wordt het waterpeil van het IJsselmeer zo hoog mogelijk gehouden als waterbuffer en zijn op verschillende plekken pompen en sluizen ingezet om het water goed te verdelen tussen de rivieren.||https://www.nrc.nl//nieuws/2022/08/10/voorlopig-geen-extra-landelijke-maatregelen-tegen-droogte-besluit-crisisteam-a4138638
2022-08-10||De tweelingzussen Anne en Esther Vedder bouwden hun sieradenhandel uit tot een miljoenenbedrijf||‘Jeeej! Het is 11 uur en we hebben echt heel leuk nieuws. We zijn samen met Chantal Janzen aan de tekentafel gegaan om een hele mooie pinkring te ontwerpen. Zelf zijn we helemaal fan van dit ontwerp, en Chantal natuurlijk ook. We zijn benieuwd wat jij ervan vindt. En als je het wil bestellen: ga snel naar onze website!” In een vlog op YouTube, van december 2020, vertellen de eeneiige tweelingzussen Esther en Anne Vedder (33), van sieradenlijn Vedder & Vedder, over hun – op dat moment – nieuwste sieraad. Dat is een van de manieren waarop zij ondernemen: op sociale media en in samenwerking met bekende mensen.  Die influencer-marketing is inmiddels alomtegenwoordig. De laatste jaren is het dé manier geworden om te adverteren. Maar toen de zussen er in 2016 mee begonnen – óók met Chantal Janzen – hadden ze er nog nooit van gehoord. „We stuurden Chantal gewoon een gouden kettinkje op met het eerste woordje  van haar zoontje James, ‘mama’. Dat postte ze toen op Instagram met onze naam erbij”, vertelt Anne vanuit hun kantoor en atelier in Amsterdam-Oost. „Wow, dat werkte goed. De volgers en aanvragen stroomden binnen.” Zes jaar later is Vedder & Vedder, dat gepersonaliseerde sieraden verkoopt, door onder meer namen, handschriften en vingerafdrukken in juwelen te graveren, uitgegroeid tot een bedrijf met een miljoenenomzet (9 miljoen euro omzet in 2020, naar eigen zeggen „ruim 10 miljoen” in 2022). De vrouwen hebben zestig werknemers in dienst. Binnen een paar dagen na de Instagrampost van Chantal Janzen stond Carice van Houten op de stoep: of ze ook een sieraad kon ophalen. „We dachten dat we in de maling genomen werden”, zegt Esther. „Maar opeens stond ze bij ons op kantoor, tussen de dozen.” De twee zaten pas sinds kort  in hun voormalig kantoor, ook in Amsterdam-Oost, en „piepklein”. Ze hadden net hun studie Communicatiewetenschappen afgerond aan de Vrije Universiteit van Amsterdam (of ze veel dingen hetzelfde doen? Beiden, volmondig: „Ja.”) en hadden  besloten een echte onderneming te maken van hun informele sieradenhandel.  Daar waren ze tijdens de studie al mee begonnen: toen ze nog kinderen waren gaf hun moeder workshops sieraden maken, zij gingen vaak mee. Vanaf hun 15de gingen de zussen de workshops ook zelf geven. Handig, toen ze van Nijkerk naar Amsterdam verhuisden voor de studie: in plaats van achter de kassa te gaan zitten, verkochten ze zelfgemaakte sieraden aan studiegenoten.   Bij hun afstuderen kregen beiden een gouden kettinkje van hun moeder. Esther: „Toen dachten we: hoe leuk zou het zijn als haar handschrift daarop stond? Zij heeft zó’n mooi handschrift, zelfs een briefje op tafel met ‘vaatwasser uitruimen’ ziet er mooi uit.” Een handschrift laten graveren bleek zo makkelijk nog niet, dus besloten ze het zelf te leren – ook met het oog op verkoop. Zo ontstond het idee voor een sieradenlijn met alleen maar gepersonaliseerde producten.  De zussen richtten Vedder & Vedder op met eigen geld – veel was dat niet: de laatste studiefinanciering die ze ontvingen. „We moesten onze stagiair wegsturen, omdat we zelfs haar lunch niet konden betalen.” Financiële hulp kwam van een familievriend die zich voor een bedrag van 10.000 euro inkocht voor 10 procent van de aandelen. Die aandelen hebben de zussen sinds juli weer in eigen handen. Dat ging niet zonder slag of stoot: ze werden het in eerste instantie niet eens met de familievriend over de uitkoopsom. Een goede les, zegt Esther nu, die ze graag aan andere jonge ondernemers meegeeft. „Je gaat er niet van uit dat het een miljoenenbedrijf wordt. Het is goed om ook bij die mogelijkheid stil te staan. Vraag om deskundig advies als het gaat om contracten.” In het begin zaten er geen juristen in team-Vedder: ze waren met z’n tweeën. Anne bouwde de website – „dat vergde wel een aantal tutorials” – en Esther ontfermde zich over de sieraden. Ontwerpen kon ze al, graveren moest ze leren. „Ik heb uren boven zo’n apparaat gehangen tijdens cursussen.” Personeel konden ze niet betalen. Maar de strategische samenwerkingen met bekendheden deden hun werk. Inmiddels werken  ze samen met grootheden als zangeres Rita Ora, topmodel Romee Strijd en binnenkort ook topmodel Chrissy Teigen.  Die laatste ontmoetten ze in april dit jaar in Los Angeles, waar ze een festivalcollectie  lanceerden op muziekfestival Coachella. Anne: „Onze manager had contact met Chrissy. We verwachtten er weinig van, maar ze was meteen fan. Opeens kwam  er een mailtje: leuk als we langskwamen, of we nog dieetwensen hadden? Dan komen we daar als twee meisjes uit Nijkerk opeens over de vloer .” Ontwerpen doen de twee nog zelf, met ondersteuning van een designteam. Graveren niet meer. Esther: „Ik heb laatst geprobeerd te helpen met graveren, omdat het erg druk was. Ik werd bijna ontslagen door m’n eigen team.” Onder het kantoor in Amsterdam-Oost zit het atelier, waar de goudsmeden, etsers en slijpers (zonder uitzondering jonge vrouwen – „dat is geen beleid, maar mannen solliciteren niet”) zich over gouden, zilveren en vergulde sieraden buigen.  Esther en Anne geloven in het „visualiseren van dromen en doelen”. „Toen we begonnen was het boek The Secret een ding”, zegt Esther.  Anne, tegen Esther: „Jáá, jij bent dat toen gaan lezen en hebt mij daarin meegenomen.” Esther: „Het is echt onze religie geworden: manifesteren om je grootste dromen te bereiken.” Anne: „Je moet  bereid zijn om tachtig uur te werken en er alles  voor geven.”  Vedder & Vedder is in meerdere Europese landen te koop, waaronder Duitsland, België en Engeland. De Verenigde Staten is hun volgende doel, er zijn zelfs plannen tijdelijk te verhuizen. „Het is goed daar een tijdje te zitten om met de juiste mensen te praten.” Er is nog geen concrete datum, maar het staat wel al op hun   vision board. „Hoe concreet wil je het hebben?”||https://www.nrc.nl//nieuws/2022/08/10/je-gaat-er-niet-van-uit-dat-het-een-miljoenenbedrijf-wordt-a4138642
2022-08-10||Meerdere radiostations in beroep tegen uitspraak over veiling FM-frequenties||Talpa, RadioCorp en BNR gaan in hoger beroep tegen een uitspraak van de rechtbank van Rotterdam over de verdeling van de radiofrequenties. Dat meldt persbureau ANP. Het kabinet wilde de huidige zendvergunningen met drie jaar verlengen, maar daar zette de rechtbank vorige maand een streep door. Radiozenders zagen vanwege de coronacrisis hun reclame-inkomsten teruglopen en het vorige kabinet wilde hen de tijd geven daarvan te herstellen. Maar KINK, een nieuwe radiozender die nu geen FM-frequentie heeft, was het daar niet mee eens en spande een rechtszaak aan. De rechter gaf KINK gelijk dat de voorgenomen verlenging van drie jaar disproportioneel is.  Minister Micky Adriaansens (Economische Zaken, VVD) maakte daarop bekend nog dit najaar met een voorstel te komen voor een herverdeling van de landelijke FM-frequenties via een veiling. Talpa, waar onder meer Radio 538, Radio 10 en Radio Veronica onder vallen, is „teleurgesteld” dat de minister deze beslissing heeft genomen en niet zelf in hoger beroep gaat.  Een woordvoerder van het mediabedrijf zegt tegen de website Radiofreak „voldoende aanknopingspunten” te zien voor een succesvol hoger beroep. „De rechter heeft in onze ogen onvoldoende oog gehad voor de bijzondere situatie destijds en argumenten die van belang waren bij de totstandkoming van de noodverlenging.” Ook BNR-hoofdredacteur Mireille van Ark ziet genoeg aanknopingspunten om in beroep te gaan. Wanneer het hoger beroep dient moet nog worden bepaald, maar de huidige verdeling van de radiofrequenties is door minister Adriaansens met een jaar verlengd om te voorkomen dat er radiostilte ontstaat.||https://www.nrc.nl//nieuws/2022/08/10/meerdere-radiostations-in-beroep-tegen-uitspraak-over-veiling-fm-frequenties-a4138641
2022-08-10||Misschien is het bos voor niks gekapt||De auto rolt voort over een blubberig zandpad en Har Pluijmakers absorbeert in stilte het nieuwe landschap. Een kale vlakte. Boomstronken. Graafmachines. Twee blauwe reigers, cirkelend over het open veld.  „Die zijn hun nest kwijt”, knikt René Janssen vanachter het stuur.   „Sjonge jonge”, zegt Pluijmakers, turend door het raam vanaf de bijrijdersstoel. „Ze hebben wel veel gekapt hè.” Van het oude bos met zijn kronkelige monumentale eiken, ondoordringbaar en vol leven, het bos waar de 71-jarige Har Pluijmakers zo graag kwam met de hond, veertig jaar lang, is weinig over. Ja, er staat nog een plukje bomen met een wit kruis erop. Daar was tijdens de kap onverwachts het nest van een bosuil gevonden – mag nog niet om. En in de verte staat een stuk overeind dat behouden blijft. Maar de dichtheid van het bos, die „robuustheid” waar Pluijmakers zo van genoot, is verdwenen. „Dit hier is compensatiegebied”, zegt René Janssen. Hij knikt naar de overkant van het pad. Daar is op een voormalige maïsakker een laag aarde gestort met om de zoveel meter bosaanplant. Boomsprietjes, een deel ervan ligt omgewaaid op de grond. En overal staan lange palen met een kastje eraan, bedoeld als verblijfplaats voor de vleermuizen die zijn verdreven uit de boomholtes van het oude bos. „Tja, die kasten… zo in het open veld, zonder eten in de buurt.”  Janssen, voorzitter van Stichting Ecologisch Vleermuis Onderzoek Nederland (Sevon), verwacht er niet veel van. „Dit is zoiets als: zet een huis in de woestijn en succes ermee.” Het Sterrebos was een bos – bosje, eigenlijk – van zeven hectare in het Zuid-Limburgse Born. Het stond al  op de oudste Tranchotkaarten van de omgeving (1802-1807) pal naast een kasteel. De kasteeleigenaar had het vermoedelijk aangeplant voor zijn eigen houtverbruik: eiken voor de balken, hazelaar voor de kachel. De tijd verstreek en toen autofabriek VDL Nedcar in 2015 het terrein kocht en de kasteelheer werd, lag het Sterrebos ingeklemd tussen een snelweg en twee provinciale wegen en had het zijn functie verloren. Wandelpaden en bankjes ontbraken en op Har Pluijmakers en drie andere hondenbezitters na kwam er vrijwel niemand. Des te meer ruimte was er voor de natuur. Volgens tellingen van ecologen was het Sterrebos de woonplaats van één dassenfamilie, zes vleermuissoorten en zestien broedvogelsoorten. Daarnaast foerageerden er regelmatig vijf reeën, één wild zwijn en tien vleermuissoorten van een nabijgelegen bos. Niet geteld maar wel gelokaliseerd: bevers, eekhoorns, kikkers, salamanders, vlinders etc. etc. Begin dit jaar was het Sterrebos  landelijk nieuws. VDL Nedcar wilde vier van de zeven hectare kappen om er een nieuwe fabriekshal te bouwen. Die zou nodig zijn om te kunnen voldoen aan de vraag van mogelijk nieuwe opdrachtgevers. Twee stichtingen, waaronder die van  Janssen, gingen bij de Raad van State in beroep tegen de kap en vlak voor de uitspraak verenigden milieuactivisten uit het hele land zich in actiegroep Red het Sterrebos. Ze klommen in de bomen en er ontstond een kat-en-muis-spel tussen de activisten en de beveiligers van het terrein. Wandelpaden en bankjes ontbraken in het Sterrebos, er kwam vrijwel niemand  Het huis van Har Pluijmakers, die de milieubeweging eens in een mailtje had geattendeerd op de kap, werd het hoofdkwartier van de actiegroep. In zijn houten bungalow in Susteren, waar hij alleen woont met de hond, liepen  tientallen actievoerders de deur plat. Ze sliepen er op matjes en ondersteunden van daaruit de boomklimmers. En op het toppunt van de bezetting, dag twaalf,  wandelde Pluijmakers mee in een mars van tweehonderd betogers die zwaaiend met spandoeken en vlaggen de klimmers steun betuigden. ‘Climate justice’, klonk uit vele kelen. Maar zo plots als het Sterrebos op ieders radar verscheen, zo plots viel het er ook weer vanaf. Een dag na de mars trokken de twee stichtingen tot veler verrassing hun bezwaar in, nog voordat de Raad van State uitspraak had gedaan over de rechtmatigheid van de kap. De stichtingen waren akkoord gegaan met een schikkingsvoorstel van VDL Nedcar, waaronder extra voorzieningen voor het aangrenzende dorp Nieuwstadt en meer natuurcompensatie dan wettelijk vereist is. Meteen daarna ontruimde de politie het Sterrebos en een dag later ging op advies van de lokale veiligheidsdriehoek – die zulk protest niet nog eens wilde – de kettingzaag erin.  Hup, weg bos.  Har Pluijmakers richt zijn telescoop op de nestkast van de torenvalk in de verte. Foto Merlin Daleman
 Wettelijk was de kap toegestaan en alles ging volgens de regels. En toch laat de hele episode betrokkenen achter met een wrang gevoel. Want nu, zes maanden later, heeft VDL Nedcar nog geen nieuwe opdrachtgever gevonden en vragen Limburgse Statenfracties zich af óf die er wel gaat komen. Vlak na de bomenkap begon de oorlog in Oekraïne, die zwaar drukt op de wereldwijde auto-industrie, en verloor de belangrijkste kandidaat-opdrachtgever van VDL Nedcar, Rivian, een jong Amerikaans automerk met Europese ambities, 70 procent van zijn beurswaarde.  Misschien is het Sterrebos voor niks gekapt. En ja, het democratisch besluitvormingsproces is keurig gevolgd, met inspraak- en informatieavonden en ruime compensatie van de verloren natuur. Maar achteraf, zeggen de stichtingen die in verzet kwamen tegen de kap, hadden ze tegen de machtige plannenmakers geen schijn van kans; een gevolg van de wijze waarop inspraak  is geregeld. En dan volgt compensatie, het toverwoord van de maakbare samenleving. Vliegverkeer, bomenkap; we compenseren van alles. Maar wat stelt compensatie werkelijk voor?  „Stukje vlaai?”  „Lekker”, zegt Emile Schreurs, oud-werknemer van VDL Nedcar.  Schreurs zijgt neer in een stoel terwijl  Pluijmakers de kersenvlaai aansnijdt in de keuken. Alleen een vlag in de hoek van de woonkamer – ‘Red het Sterrebos’ – herinnert nog aan de enerverende periode in zijn huis. Uitgeputte boombezetters kwamen hier op adem. Er werd gehuild, gelachen, „het was een bijzondere tijd”.  Pluijmakers kijkt vanuit zijn serre uit op een populierenbos  en elke dag pakt hij de telescoop om te zien hoe de torenvalk erbij zit waarvoor hij in 1989 aan de bosrand een nestkast heeft geplaatst.  Pluijmakers en  Schreurs zijn buurtgenoten, maar hebben elkaar pas leren kennen bij de bezetting van het Sterrebos. Schreurs was  nooit zo’n natuurfanaat. Niet zoals Pluijmakers die van jongs af aan geïntrigeerd is door de natuur. Schreurs is meer een avonturier.  Klimmen, kajakken, Afrika, Zuid-Amerika. En ja, hij vindt natuur prachtig, maar vooral als recreant. En toch. Misschien komt het door zijn pensioen, de rust die hij nu ervaart: de episode met het Sterrebos heeft hem anders laten kijken naar de natuur.  „Voor mij is het allemaal begonnen op 10 april 2019”, zegt  Schreurs, die een map met documenten op tafel legt. „Tijdens een avond in het Amrâth hotel in Born.” Het was zo’n typische informatieavond voor buurtbewoners, voorafgaand aan de inspraakprocedure die bij zulke infrastructurele projecten wettelijk verplicht is. Zaaltje met koffie en thee, wand vol plantekeningen en „een hele batterij” mannen in overhemd om ze toe te lichten. Van VDL Nedcar, van de provincie en van de gemeenten Echt-Susteren en Sittard-Geleen. Het plan was een initiatief geweest van VDL Nedcar en het was vanwege de omgevingseffecten en het belang van werkgelegenheid voor de streek uitgegroeid tot een samenwerking met meerdere overheden.  Schreurs hoorde op die avond hoe VDL Nedcar, het bedrijf waar hij zijn leven lang heeft gewerkt, de fabriekshal wilde uitbreiden om te kunnen voldoen aan de vraag van mogelijk nieuwe opdrachtgevers. Daar begon zijn verbazing.  Schreurs, 71 jaar, begon in 1980 als ingenieur bij VDL Nedcar toen het bedrijf nog Volvo heette. Hij weet hoe belangrijk het bedrijf is voor de omgeving. Door de sluiting van de mijnen in de jaren zeventig hadden veel Limburgers hun baan verloren en de autofabrikant bood een dankbaar alternatief. Inmiddels werken er zo’n 4.500 mensen aan de fabricage van BMW’s. Maar het contract met BMW loopt begin 2024 af – het Duitse automerk gaat produceren in eigen land – en een nieuwe opdrachtgever is nog niet gevonden. De fabrieksuitbreiding zou nodig zijn om in te spelen op de behoeften van mogelijk nieuwe opdrachtgevers.  Schreurs proefde in het zaaltje zorgen bij omwonenden over verkeers- en geluidshinder en angst voor uitzichtbederf  De auto-industrie, weet Schreurs, is  een onzekere markt. Altijd in verandering, afhankelijk van de wereldeconomie. Niet voor niets werd DAF Volvo en Volvo Mitsubishi en Mitsubishi VDL Nedcar. In de vier decennia dat hij er werkte, stond de bestaanszekerheid geregeld onder druk. Is uitbreiding dan de beste keuze?  Alleen met de meest efficiënte bedrijfsvoering kun je in de autobranche overleven, en laat dát nu net de expertise zijn van  Schreurs. Hij werkte als industrial engineer in de carrosseriebouw, de montagehal, in de lakstraat en de pershal, gaf leiding aan self supporting-teams en boog zich over de vraag waarom de ene auto meer onderdelen nodig heeft dan de andere. Lijnoptimalisatie, heet zoiets. En dat alles binnen het bestaande vloeroppervlak van de bedrijfshal, want elke extra vierkante meter kost geld.  Dus toen  Schreurs op de informatieavond in 2019 hoorde over het uitbreidingsplan, was hij niet meteen overtuigd. Hij proefde in het zaaltje zorgen bij omwonenden over verkeers- en geluidshinder en angst voor uitzichtbederf. Vooral het praatje van een Duitse natuurvereniging trof hem. Die toonde op de kaart het belang van het Sterrebos als ecologische verbindingsroute voor reeën tussen de bossen in Duitsland en België.  Over het plan, begreep Schreurs, hadden autofabriek, provincie en gemeenten al nagedacht vanaf 2015. Ze hadden de haalbaarheid van verschillende varianten onderzocht en in 2017 geconcludeerd dat scenario 3.1 vanwege de geringe kosten en beperkte negatieve effecten op de omgeving de voorkeur genoot. Alleen, dan moest het Sterrebos deels worden gekapt.  Er moet toch een alternatief zijn, dacht  Schreurs. Thuis pakte hij de landkaart erbij, maakte een wandeling door het gebied en vijf dagen later stuurde hij aan de provincie een brief met daarin een scenario dat nog niet was onderzocht. De noordvariant, noemde hij het. Daarbij was onder meer de nieuwe carrosseriehal een kwartslag gedraaid waardoor ’ie paste tussen het Sterrebos en het kasteel – het huidige ontvangstcentrum van VDL Nedcar. Dat zou het bos sparen en volgens hem de hinder voor omwonenden méér beperken dan scenario 3.1. „Gaarne terugkoppeling”, schreef hij onder zijn brief.  Schreurs kreeg geen reactie. Totdat hij een maand later opnieuw aan de bel trok en  op gesprek kon bij de mensen van het projectteam, één van VDL Nedcar en twee van de provincie. Hij legde zijn plan op tafel, liniaaltje erbij, en de gesprekspartners oogden geïnteresseerd. Maar gaandeweg proefde Schreurs dat scenario 3.1 eigenlijk al beklonken was. Er was hard aan gewerkt, begreep hij, en uiteindelijk hoorde hij de vraag „Wat kost zoiets?”. Schreurs zucht. „Met die vraag sla je alles dood. Want ik wéét niet wat het kost. Dat zouden we nu juist moeten uitzoeken.” De afwijzingsbrief ontving hij twee maanden later. Het projectteam voerde zeven redenen aan waarom zijn variant „niet realistisch” was, waaronder de „grote cultuurhistorische gevolgen” voor het kasteel, dat een deel van de grond niet in eigendom was en dat de logistieke stroom „complex” zou worden. Schreurs kon de argumenten in zijn ogen weerleggen en vroeg om een tweede gesprek, maar dat kwam er niet. En nee, hij is geen protesttype. Hij wilde ook zijn voormalige werkgever niet al te hard voor het hoofd stoten.  Maar achteraf is Schreurs er nog altijd gefrustreerd over. Want hoe goed is zijn scenario écht onderzocht? Hij weet het niet, en hij komt daar als burger ook niet achter. Volgens de provincie is zijn plan „serieus beoordeeld”, is er „gemotiveerd” gereageerd en had Schreurs – hij wist dat niet – zijn voorstel na de afwijzingsbrief alsnog kunnen inbrengen in de officiële besluitvormingsprocedure. Maar Schreurs vermoedt dat aan het oorspronkelijke plan al „een vinkje” gegeven was. „Hoe kunnen jullie dit doen, natuur verkwanselen met handjeklap!!!” „De ‘Groene’ Wolf in schaapskleren. Schaam jullie diep!” De reacties op sociale media waren niet mals toen stichting De Groene Sporenwolf half februari akkoord ging met het schikkingsvoorstel van VDL Nedcar. „Omgekocht!” „Zakkenvullers!” „Gefêteerd!”  „We kregen de hele milieubeweging in onze nek”, zegt secretaris Dirkjan van der Hoven thuis  in Nieuwstadt.  Wim Rennenberg, het enige andere lid van de stichting, knikt driftig mee. „Alle schuld werd bij ons neergelegd.”  Van der Hoven is in het dagelijks leven bedrijfsadviseur en Wim Rennenberg werkte tot aan zijn pensioen in de elektrotechniek. De stichting zet zich sinds 2004 in voor de leefbaarheid van het dorp Nieuwstadt en het uitbreidingsplan van VDL Nedcar schoot in het verkeerde keelgat. Verkeershinder, geluidsoverlast, uitzichtbederf. Van der Hoven: „Wij zijn niet tegen uitbreiding, we weten hoe belangrijk werkgelegenheid is voor de omgeving. Maar we zijn wel tegen de manier waaróp.” En eerlijk? Het Sterrebos – in het dorp amper bekend – interesseerde hen eigenlijk niet eens zo. Maar de stichting zag hoe juristen van de autofabrikant samen met ambtenaren van de provincie en de gemeenten na jaren voorbereiding het uitbreidingsplan juridisch hadden „dichtgetimmerd”. Dus toen het eenmaal aan de burger werd voorgelegd, zagen ze de aanstaande kap van het Sterrebos nog als het „enige slagveld” dat ze konden betreden om de uitbreiding tegen te houden. De stichting ging er fanatiek in. Na de informatieavond op 10 april 2019 waren er twee rondes waarin burgers bezwaar konden maken. Rennenberg schiet in de lach. „En elke keer openbaarde de provincie nét voor de zomervakantie…” hij heft zijn hand centimeters boven de tafel, „zó’n stapel papier. Súperspecialistische rapportages. En dan heb je zes weken om in beroep te gaan.” ‘Concept-notitie reikwijdte en detailniveau’, heette het eerste pak papier. Een effectstudie van 453 pagina’s vol berekeningen, tabellen, diagrammen en figuren, ter inzage gelegd op 27 juni 2019. En ‘vaststelling ontwerp-provinciaal inpassingsplan’, voorgelegd op 2 juli 2020. Die timing, weten  bestuurskundigen, kunnen plannenmakers met opzet hanteren, als overvaltechniek. Maar in dit geval, zegt VDL Nedcar, kon het niet anders. De plannen hadden „nadere aanvulling” nodig waardoor de indiening „later was dan aanvankelijk voorzien”; uitstel tot na de vakantieperiode zou „kritische deadlines” in gevaar brengen. En ja, de specialistische aard ervan is het gevolg van „de complexiteit en omvang van het project” en de „geëiste diepgang en kwaliteit van de onderliggende studies”. De Wolven  offerden hun vakantietijd op om meerdere verweerschriften te schrijven. Rennenberg: „En dan gaat datzelfde leger van ambtenaren en juristen al jouw zienswijzen fileren en pareren en krijg je, keurig afgetikt, een heel boekwerk terug met verwijzingen naar rapporten en experts.” Toen in het najaar van 2020 de Provinciale Staten het uitbreidingsplan goedkeurde, ging De Groene Sporenwolf in beroep. De stichting had 700 euro aan donaties opgehaald voor een advocaat en vond er één via actiegroep Red het Sterrebos, „een junior”, maar vlak voor Sinterklaas trok die zich terug. „De advocaat vond het dossier te omvangrijk”, zegt Van der Hoven. Een bekend probleem, weten bestuurskundigen: de rechtspraak is zó complex geworden, mede door de groei aan nationale en Europese regelgeving, dat je je kunt afvragen of de besluitvorming bij grote infrastructurele projecten nog democratisch is.  De kap van het Sterrebos aanvechten? Dan zul je je moeten buigen over milieueffectrapportages vol bijlages  De kap van het Sterrebos aanvechten? Dan zul je je moeten buigen over milieueffectrapportages vol bijlages. Je zult de omgevingswet moeten kennen, de wet op natuurbehoud, de stikstofwet én de monumentenwet, inclusief jurisprudentie, en je zult het moeten opnemen tegen topadvocaten. De Zuidas-advocaten van Houthoff, internationaal vermaard, ingeschakeld door VDL Nedcar. En Envir Advocaten, volgens insiders dé specialist in Nederland in omgevingsrecht, betaald door de provincie. Wim Rennenberg: „En wij zijn maar een gemiddeld mens, hè.” Er waren meerdere natuurorganisaties die de kap van het Sterrebos hadden willen aanvechten, maar ze waren te laat, er was geen geld en een gezamenlijke strategie ontbrak. Dus nadat secretaris  Van der Hoven op een zitting voor de Raad van State in zijn eentje tegenover de twee advocatenteams zat en zijn betoog  „als een kaartenhuis” in elkaar zag donderen, besloten de Wolven dat onderhandelen met de autofabrikant  wellicht zinvoller was.  Meermaals zaten ze daarna met VDL Nedcar in een „goed gesprek” om tafel. Maar toen een (inmiddels ex-)lid van de Wolven nog tijdens de onderhandelingen tegen de lokale pers uit de school klapte over het resultaat met als gevolg dat VDL Nedcar not amused was en de Wolven nóg zwakker stonden, waren ze uiteindelijk vooral opgelucht dát het tot een schikking is gekomen.  Of je mag concluderen dat de strijd voor behoud van het Sterrebos nogal amateuristisch is verlopen? Wim Rennenberg en Dirkjan van der Hoven, gelijktijdig: „Ja!”. „Hoor je? De boomklever!” René Janssen steekt zijn vinger omhoog. „En daar, het zilveren lachje van de pimpelmees.”  Met zijn kaplaarzen stapt Janssen enthousiast over de bemoste grond,  Pluijmakers op zijn nette schoenen weifelend er achteraan. Een pad ontbreekt hier in ’t Hout, een bos even verderop, en hoe verder ze lopen des te donkerder het wordt. Populieren, eiken en essen ontnemen het zonlicht, overal hazelaar en kamperfoelie.  „Die kleine witte bloempjes daar”, zegt Janssen wijzend naar de eerste bosanemoon. „Staat het straks  vol mee.” Als er in de omgeving één bos is dat enigszins lijkt op het Sterrebos, dan is dat ’t Hout, het bos van  Pluijmakers’ jeugd. Hier bouwde hij als kind hutten en vocht hij met de jongens van zijn Mariaveld-parochie tegen de andere parochies.  Het was op zo’n speelmiddag dat zijn strijdlust voor de natuur geboren werd. In ’t Hout vond Pluijmakers als kind eens op de grond twee enorme roofvogels. Hij tilde ze op, spreidde hun vleugels uit en zag ademloos hoe majestueus ze waren. Twee buizerds. Dat zulke enorme vogels in dit bos leefden, had hij nooit geweten. Maar hij dacht ook: hoe kán zoiets? Vergiftigd, bleek. Bij de fazantenjacht werden buizerds gezien als concurrent van de jager. Het trof  Pluijmakers „recht in de ziel” en sindsdien  was hij natuur-activist, naast zijn baan als manager in de gehandicaptenzorg.  Vanaf zijn zeventiende telde  Pluijmakers samen met de plaatselijke vogelwerkgroep driemaal per jaar het aantal vogelsoorten in de omgeving. Telkens telde hij er minder. De buizerd, de patrijs, de boomvalk, de geelgors, de zomertortel, de kwartel, de veldleeuwerik: vroeger waren ze overal, nu ziet hij ze amper nog. De jacht is al lang hun grootste bedreiging niet meer, dat is de verdwijnende natuur.  Want zoals in heel Nederland zag Pluijmakers het landschap rond zijn woonplaats veranderen. De keuterboeren maakten plaats voor grootschalige landbouw. Akkers vol maïs, bestemd als veevoer. Maïs. Maïs. Maïs. Kilometers maïs. En aardappelen. Bieten. Vlees, patat en suiker, dat is wat de consument wil.  De grootschalige landbouw ging ten koste van drassig weiland en percelen vol heggen, houtwallen en kruidenrandjes; woonplaats van de haas, het konijn en de patrijs, van rupsjes en vliegjes en vlindertjes waar de vogels van leefden, en van de pinksterbloem en andere kruiden waar insecten op af kwamen die weer werden opgeslokt door de tortelduif. En als je nu de diersoorten telt die er in de omgeving van Susteren nog zijn, dan vind je vooral mollen, muizen en regenwormen, en een enkele vogelsoort die daarvan leeft.  „Die daar stonden ook in het Sterrebos”, zegt René Janssen wijzend op een dikke eik. Een Amerikaanse, vol gaten en zachter dan de zomereik – „vindt de grote bonte specht fijn om in te hakken”. Omhoog kijkend: „Al die takken, al die bladeren. Bedenk eens hoeveel insecten er rondom zo’n eik leven. Insecten die weer voedsel zijn voor vogels en vleermuizen. En dan te bedenken dat zulke bomen in het Sterrebos…” Het compensatiebos in aanleg. Merlin Daleman Tja, wat ís eigenlijk de waarde van één boom? De economische waarde kun je uitdrukken in houtprijs of in recreatiewaarde of CO2-waarde. Maar de natúúrwaarde? De waarde die één boom heeft voor de talloze insecten, bladluizen, vogels en vleermuizen die erin leven, de waarde die hij heeft ná zijn dood, als ’ie  met omhoog gestoken wortels nieuwe nestmogelijkheden voor broedvogels creëert terwijl op de stam planten en schimmels een heel nieuw ecosysteem beginnen? Zulke waarden worden nooit berekend. Terwijl dát volgens natuuronderzoekers juist de meerwaarde is van een oud bos.  In een oud bos – meer dan honderd levensjaren – leven bomen van meerdere soorten en leeftijden en als er eentje omvalt staan nieuwe bomen ondergronds te dringen om het gat te vullen. Een oud bos telt meer plantensoorten en meer diersoorten dan een jong bos en is veerkrachtiger en minder kwetsbaar voor stormen, bosbrand, houtkap, klimaatverandering.  Het Sterrebos is geen landelijk beschermd Natura 2000-gebied, maar valt onder de provinciale compensatieregels voor ‘goudgroene’ natuur. De regels zijn in elke provincie anders en volgens de Limburgse mag zo’n bos niet worden gekapt tenzij een zwaarwegend belang geldt – zoals werkgelegenheid. Is dat belang aangetoond, dan dient er vanwege de goudgroene status dubbel zoveel hectare vergelijkbaar bos voor terug te komen.  Om aan de Limburgse compensatie-regels te voldoen liet VDL Nedcar twee jaar achtereen tellingen in het Sterrebos verrichten. De autofabrikant schakelde meerdere ecologische adviesbureaus in die met turflijstjes, sonarapparatuur en camera’s het aantal beschermde diersoorten inventariseerden. Dassen, reeën, broedvogels. Voor de vleermuistelling werd onder meer René Janssen ingehuurd, als zelfstandig ecoloog. Hij zocht naar vleermuissoorten en hij vond er uitzonderlijk veel, vooral in de holtes van de oude bomen. Het Sterrebos, concludeerde hij, is niet te compenseren. Maar de ecologische adviesbureaus die VDL Nedcar had ingehuurd waren het daar niet mee eens. Met de riante plaatsing van vleermuiskasten in resterende bospercelen en het compensatiegebied zouden er  „in potentie” voldoende verblijfplaatsen voor de vleermuizen moeten zijn, aldus hun eindconclusie. „Voor alle soorten geldt dat monitoring alsnog dient uit te wijzen of de aangeboden alternatieven zullen worden gebruikt.” Janssen had nooit verwacht dat het Sterrebos werkelijk omver zou gaan. Toen dat toch dreigde te gebeuren ging hij als voorzitter van stichting Sevon in beroep tegen de kap en trok deels samen op met de Wolven. Maar die muur van rapporten en advocaten – „pfffff, als je dit juridisch goed wil doen… En ik was te laat ”.  Ook hij zette zijn handtekening onder het schikkingsvoorstel van VDL Nedcar.   Janssen wendt zich tot  Pluijmakers. „Het voelde voor mij ook wel een beetje als verloochening, naar jou toe.”  „Kan ik me voorstellen”, zegt Pluijmakers kortaf. „Anderzijds”, zegt Janssen, „als we hadden verloren was de natuur misschien nóg slechter af geweest”. Pluijmakers schudt zijn hoofd. „Als je zo denkt kun je net zo goed niet procederen.” De afgesproken compensatie: ruim dubbel zoveel bosaanplant, 130 nieuwe vleermuiskasten, herplant van 55 bomen met een diameter van minimaal 40 centimeter op anderhalve meter hoogte, twee nieuwe dassenburchten, nieuwe bijenkorven, nieuwe fiets- en wandelpaden, een voetgangersbrug en een leefbaarheidsfonds voor de omgeving waar VDL Nedcar 200.000 euro aan bijdraagt.  En toch is  Pluijmakers er allerminst gerust op dat de natuur hiermee is gediend. Volgens  Rekenkamerrapporten schiet de controle en monitoring van compensatiebossen in het algemeen tekort. Een deel van de bomen overleeft de eerste jaren niet. Omgewaaid, slechte grond. Er is geen aangroeigarantie en geen garantie dat dierlijke bewoners overleven. En de garantie dat een compensatiebos moet blijven, ontbreekt vaak. VDL Nedcar zal volgens afspraak de compensatie van het Sterrebos twaalf jaar lang monitoren met in de eerste vijf jaar een wekelijkse schouw. Maar daarna? Compensatiebossen zijn jong en van weinig natuurwaarde, dus wie maakt zich er druk om als ze – dit is eerder gebeurd – later worden vervangen door een parkeerplaats?  „Sprookjesachtig, een bos zoals een bos moest zijn”, zo noemt  Pluijmakers het Sterrebos. Maar waarom is zo’n bos, natuur in het algemeen, eigenlijk van belang?  Terug in de serre van zijn huis pakt  Pluijmakers de telescoop erbij. Hij bukt zich en richt ’m op de nestkast van de torenvalk in de verte. „Omdat natuur zo… zo spannend is.” Scherp stellend: „In tegenstelling tot al dat maïs, waar mijn ogen vermoeid van raken als ik erlangs rijd.” Pluijmakers richt zich op en glimlacht: „Moet je eens zien… hij is z’n veren aan het poetsen.” ||https://www.nrc.nl//nieuws/2022/08/10/misschien-is-het-bos-voor-niks-gekapt-a4138602
2022-08-10||Waarom durven bedrijven als Bol.com niet meer naar de beurs te gaan?||Zo langzamerhand klinkt het als een repeterende boodschap: supermarktconcern Ahold Delhaize besloot woensdag de voorgenomen beursgang van bol.com voorlopig af te blazen vanwege een „niet gunstig beursklimaat”. Afgelopen januari was het de bedrijfstop van WeTransfer die het annuleren van een geplande beursgang weet aan „volatiele handel”. CoolBlue en Blokker, die vorig najaar eveneens van een gang naar het Damrak afzagen, spraken respectievelijk van „onzekerheid op de financiële markten” en „onzekere tijden”. Ook energieleverancier Scholt Energy schrapte onlangs  eerder gemaakte plannen voor een beursgang. Na jaren van optimisme vinden bestuurders de stap naar de beurs ineens helemaal niet zo’n aantrekkelijke optie meer. In 2021 waagde nog het recordaantal van 25 bedrijven zich in Amsterdam aan een verse beursnotering, waarmee ze volgens data van het FD meer dan 11 miljard euro bij beleggers ophaalden. Voor de bankiers en advocaten die de beursgangen begeleidden waren het hoogtijdagen.  Niet alleen in Nederland waren zogeheten IPO’s (initial public offerings) populair: ook in de Verenigde Staten braken beursgaande bedrijven vorig jaar alle records. In totaal haalden bedrijven op Wall Street 1.400 miljard dollar op door hun aandelen via de beurs aan te bieden, zo becijferde de Financial Times. „In aanloop naar vorige zomer was in de VS  sprake van de grootste instroom in aandelenfondsen ooit”, legt technisch analist Edward Loef uit. „Dat was vervolgens terug te zien in alle beursindices. Er was echt sprake van een kooporgie.” Dat sentiment lijkt inmiddels volledig omgeslagen. In Nederland waagden tot nu toe slechts zes bedrijven de stap naar de beurs, waarvan vier via een zogeheten spac – het opvullen van een bestaande, lege beursnotering. In Amerika haalden bedrijven volgens de Financial Times  dit jaar tot nu toe 95 procent minder kapitaal op dan in 2021. Sommige zakenbankiers vergelijken de situatie volgens de zakenkrant inmiddels met het knappen van de dotcom-bubbel in 2000. Gloednieuw opgerichte IT-bedrijven konden destijds zonder al te veel bewezen prestaties miljarden aan nieuw kapitaal ophalen, maar gingen korte tijd later massaal failliet toen beleggers hun vertrouwen in de aandelenmarkt verloren. Zo ernstig is de situatie nu niet, meent Derk Lemstra, die als partner bij Stibbe veel beursgangen begeleidt. „We hebben nu niet eerst zo’n krankzinnige hausse gehad.” Dat minder bedrijven zich momenteel aan een beursgang wagen, heeft volgens hem twee oorzaken: „De markt is volatiel, en de koersen staan laag.” Dat eerste is voor bedrijven een nadeel omdat een beursgang maanden voorbereiding vergt. Lemstra: „Dat wil je alleen doen als er een zekere rust op de markt is, anders denk je wel twee keer na voor je eraan begint.” Lagere beurskoersen – de AEX-index verloor sinds begin dit jaar 10 procent van zijn waarde – betekenen minder potentiële opbrengst voor verkopende aandeelhouders.  Ook René van Vlerken, hoofd noteringen bij Euronext Amsterdam, ziet de huidige onzekerheid op de markt als belangrijkste oorzaak voor het opdrogen van het aantal IPO’s. „Die wordt veroorzaakt door een verwachte terugval in de wereldwijde economie, toenemende inflatie en oplopende rentes. En in februari kwam daar de Oekraïne-oorlog nog eens bovenop. Dit heeft ervoor gezorgd dat wereldwijd, dus ook in Amsterdam, bedrijven hun plannen hebben uitgesteld.”  Volgens Van Vlerken annuleren veel bedrijven hun plannen nog niet definitief, maar stellen ze deze uit. „We hebben daarom nog altijd vertrouwen in de markt.”  Maar technisch analist  Loef, die al jaren onderliggende beurstrends in kaart brengt, is minder positief over de nabije toekomst. „De data vertonen op dit moment veel gelijkenissen met de zomer van 2008. Dat was kort voordat de kredietcrisis uitbrak”, zegt hij. „We stevenen nu af op een schuldencrisis.  Ik acht het niet ondenkbaar dat we binnen nu en een jaar een halvering in de beurskoersen gaan zien ten opzichte van het huidige niveau. Natuurlijk laten bedrijven die een beursgang overwegen zich  door zulk sentiment beïnvloeden.”||https://www.nrc.nl//nieuws/2022/08/10/na-jaren-van-optimisme-is-de-stap-naar-de-beurs-ineens-niet-zo-aantrekkelijk-meer-a4138640
2022-08-10||Hebben Russen het recht  om als toerist in   Europa te zijn?|| „Merkwaardig”, noemde de Estse minister van Buitenlandse Zaken het vorige maand, „hoe massa’s Russische toeristen het Louvre kunnen bezoeken in de schoolvakantie, terwijl in Oekraïne kinderen worden vermoord. Een moreel uitzichtloze situatie”, noemde Urmas Reinsalu het toen nog. Intussen probeert Estland deze situatie te veranderen door Europese steun te vinden voor het weren van Russische toeristen. Dinsdag twitterde de Estse premier Kaja Kallas: „Europa bezoeken is een privilege, geen mensenrecht.” De Finse premier Sanna Marin viel haar op televisie bij: „Het is niet eerlijk dat, terwijl Rusland een agressieve en brute oorlog voert in Europa, Russen een normaal leven kunnen hebben, in Europa kunnen reizen, toeristen kunnen zijn.”  De Oekraïense president riep deze week ook al  op tot een totale visumstop: Russen moeten gedwongen worden „in hun eigen wereld te leven tot ze hun filosofie veranderen”, zei Volodymyr Zelensky tegen  The Washington Post. Volgens hem kan de hele Russische bevolking verantwoordelijk worden gehouden voor de oorlog in zijn land. „De [Russische] bevolking koos deze regering en verzet zich niet.” Het is niet zo dat Russische toeristen nu ongehinderd de EU in kunnen: vlieg- en treinverkeer tussen Rusland en Europa is al direct na de Russische inval in Oekraïne in februari stilgelegd. Maar Finland en Estland delen net als Letland, Litouwen en Polen een landgrens met Rusland. Die kunnen Russen met een toeristenvisum van elk willekeurig EU-land volgens het Verdrag van Schengen gewoon per auto of touringcar oversteken. Dat gebeurt in toenemende mate sinds Rusland halverwege juli zelf zijn coronagrensrestricties   heeft versoepeld. Er komen nu naar verluidt hele busladingen uit Sint Peterburg shoppen om de handelssancties te omzeilen. Plus horden toeristen die de Finse luchthavens gebruiken voor een vakantie elders in Europa, vooral in Griekenland en Spanje.  Letland en Estland verstrekken sinds deze maand nagenoeg geen visa meer aan Russische burgers, maar Finland vreest dat het onvoldoende juridische basis heeft om visa te weigeren op basis van nationaliteit. Vandaar de noodkreet richting Brussel. De kwestie staat eind augustus informeel op de agenda van de EU-ministers van Buitenlandse Zaken,  en formeel op de volgende EU-top in oktober.   De EU verbiedt  alleen visa te verlenen aan Russen op de sanctielijst, en is niet van plan de visarestricties uit te breiden naar alle Russen. Er zullen altijd mensen zijn aan wie visa moeten worden verstrekt, zoals humanitaire gevallen, familieleden, journalisten en dissidenten, aldus een woordvoerder van de Europese Commissie. Maar volgens de Commissie hebben lidstaten   enige speelruimte bij het toekennen van toeristenvisa.  Zo suggereerde de Finse minister van Buitenlandse Zaken Pekka Haavisto  dat Finland simpelweg minder visa kan verstrekken en bovendien prioriteit kan geven aan visa voor gezinshereniging en studenten, ten koste van toeristenvisa. Er kwamen sinds Rusland in juli zijn coronabeleid versoepelde tot 30 procent meer Russen de grens over dan in het voorjaar, maar nog altijd veel minder dan vóór de pandemie. In juli 2019 telde Finland bijna 950.000 overstekende Russen, in juli van dit jaar  slechts 185.000.  Van hen heeft overigens maar een fractie een Fins toeristenvisum in handen. Verreweg de meeste Russen komen Finland binnen met een Schengenvisum van een ander EU-land. Met een Schengenvisum mag je negentig dagen tussen alle 26 landen van het Schengengebied reizen, dus de individuele speelruimte van EU-lidstaten blijft beperkt.  Nederland verstrekt sinds 27 april „helaas”  geen toeristenvisa meer aan Russen wegens personeelstekort op de ambassade. Buitenlandse Zaken benadrukt dat het geen strafmaatregel is, maar het gevolg van de Russische uitzetting van een deel van de ambassadestaf. Eerder kreeg de ambassade wekelijks zo’n honderdvijftig aanvragen voor kort verblijf. Nu behandelt het alleen nog aanvragen op „zwaarwegende humanitaire gronden, bijvoorbeeld als iemand om politieke redenen het land moet verlaten”.  Vóór de personeelsproblemen wierp het Nederlandse coronabeleid trouwens al een drempel op. Nederland eist een vaccinatiebewijs en accepteert het Russische vaccin Spoetnik V niet. Griekenland doet dat wel. Griekenland is misschien niet geheel toevallig ook deze zomer een populair reisdoel voor Russen. Nog veel populairder dan EU-landen zijn overigens Turkije,   nog wel te bereiken  met een directe vlucht, en voormalige Sovjetrepublieken. Rijke Russen verkiezen vaak de Verenigde Arabische Emiraten.  Russen kunnen ook  op vakantie naar Frankrijk. Ze hoeven daar momenteel zelfs geen vaccinatiebewijs te laten zien. Dus in theorie kunnen Russen, bijvoorbeeld na een vlucht vanuit Tallinn, en masse het Louvre bezoeken. Twee Russische vrouwen die onlangs het kasteel in Vincennes, nabij Parijs, wilden zien, werden echter geweigerd op grond van een Frans verbod voor Russen op legerbases. De veertiende-eeuwse burcht is immers feitelijk een militair object. Een van de vrouwen is een 31-jarige journalist die Rusland vijf maanden geleden verliet omdat ze tegen de oorlog in Oekraïne is. Frankrijk heeft inmiddels erkend dat de regels in dit geval te strikt zijn toegepast.  Angst voor spionage of aanslagen speelt mogelijk  in andere landen ook een rol bij het visumbeleid. In de visarichtlijnen die de Europese Commissie in mei publiceerde werden EU-lidstaten gemaand „grondig te onderzoeken of aanvragers een gevaar voor de openbare orde, de binnenlandse veiligheid of de internationale betrekkingen” kunnen vormen. Hoeveel visa-aanvragen sinds februari zijn afgewezen, is onbekend.  In Duitsland blijven Russen welkom. Het zegt geen restrictief visumbeleid te voeren en verstrekte tussen maart en juli aan 14.237 Russen een visum voor Duitsland – bijna tweemaal zoveel als in het coronajaar 2021 (maar slechts een tiende van het aantal in 2019 – vóór corona). „We moeten niet de hele Russische samenleving verdacht maken”, zei Nils Schmid, parlementariër van regeringspartij SPD, tegen de Süddeutsche Zeitung. Dat zou niet te rechtvaardigen zijn, noch in Duitslands belang, „omdat een politieke omwenteling in Rusland uiteindelijk ook door de lokale bevolking moet worden gesteund”. Ulrich Lechte, van coalitiepartij FDP voegt daaraan toe: „We willen geen nieuw IJzeren Gordijn ophangen.” Te laat, als je de woordvoerder van Poetin moet geloven. Hij noemde de oproepen tot een visumstop „vijandig” en „krankzinnig” en zei dat ze leken op geluiden „die we letterlijk tachtig jaar geleden hoorden uit bepaalde landen in het hart van Europa”. De voormalige Russische president Dmitri Medvedev vergeleek Zelensky in reactie op zijn oproep minder omslachtig met Adolf Hitler.  Volgens de Kremlin-woordvoerder zullen Europese landen binnenkort wel bijtrekken door de hoge energieprijzen. „Europese landen die Rusland proberen te straffen, betalen zelf de rekening.”  Dat kunnen Finse winkeliers in Lappeenranta, in het zuidoosten van Finland, beamen. Voor de pandemie gaven Russen daar dagelijks een miljoen euro per dag uit.  Winkeliers zijn er  voorbereid op de vraag van door sancties getroffen Russen: de zware zakken suiker en koffie staan klaar. Een lokale winkelier vlakbij de Russische grens noemde een visumstop tegenover  AFP „het meest absurde idee ooit”. Immers: „Het creëert een enorm probleem voor ons. En wat winnen we door het isoleren van gewone Russen?” Almaz Ajoepov. Foto privécollectie
 Almaz Ajoepov (36) is net druk in een Moskouse sportschool maar wil wel even Whatsappen. „Dit onderwerp is belangrijker dan een mooie biceps.” Afgelopen anderhalve maand was hij met zijn vrouw op een toeristenvisum in Europa –  eerst op vakantie, daarna naar Letland om zijn bedrijf daarheen te verhuizen. Hij heeft een startup in  duurzaamheid, als  ontwikkelaar van  een gepatenteerd product dat  het brandstofverbruik in auto’s tot 5 procent vermindert.  Toegang tot Europa is belangrijk, stelt hij. Ook voor Europa zelf: „Russen die worden blootgesteld aan het Westen, via reizen, onderwijs of nieuws, die steunen de invasie niet. Poetin vindt zijn steun onder lager opgeleide mensen die het land nooit verlaten.” Zelf studeerde Ajoepov aan Columbia  in New York. „Door Russen de toegang te ontzeggen tot diensten als Netflix, Gmail en nieuwsmedia, vermindert  de blootstelling aan de westerse waarden.  Hierdoor loopt het aantal voorstanders van vrijheid en democratie in Rusland drastisch terug.” Omdat zijn creditcard in het Westen is geblokkeerd, is hij zijn New York Times-abonnement kwijt.   Ajoepov heeft advies voor de Nederlandse beleidsmakers: „Verdeel en heers: Mensen die zich actief tegen de oorlog verzetten, moeten worden gesteund, en mensen die samenwerken gestraft. Dit geeft Russen de kans over te lopen: veel mensen die nu te kampen hebben met de sancties zijn gedwongen om het regime steunen: ze kunnen nergens anders naartoe.” Vergeet niet, benadrukt Ajoepov, „Rusland is geen democratie, er is nog nooit een volledig vrije verkiezing geweest. Het volk heeft geen enkele representatie in de staat.” Hij zag de voordelen van visa  bij zijn vrouw. „Nu ze voor de eerste keer in Europa is geweest heeft ze gezien dat het veel effectiever wordt bestuurd, nu wil ze dat ook voor Rusland. Zonder bezoek was ze geen voorstander van het westerse systeem geworden. Ze had geen idee hoeveel beter het leven daar is. ”     De Russin Anna Sirne en haar vriendin, op een bankje bij het Van Gogh Museum. Foto Walter Herfst Anna Sirne (45) zit in de zon op een bankje bij het Van Gogh Museum in Amsterdam. Naast haar de dochter van een vriendin (15), ze praten zachtjes Russisch. Als NRC vraagt waar ze vandaan komen zegt Sirne eerst „Portugal”, maar ze corrigeert zich snel. Ze is geboren in de West-Siberische stad Omsk, hoewel ze dat het liefst tegen zo min mogelijk mensen zegt. „Ik haat Rusland, ik haat alles aan Rusland.”  Sirne is IT-specialist in Duitsland. Ze kwam daar al jaren geleden aan, „in hoop op een beter leven”.  Bang dat eventuele visarestricties haar in de weg zullen zitten is ze niet, ze heeft een Duitse verblijfsvergunning. De oproep van Zelensky om Russen geen Schengenvisum meer te geven moedigt ze zelfs aan. „Ik kan niet objectief zijn”, zegt ze. „Want ik kan hun kranten lezen. Het is een walgelijk land vol intolerantie, discriminatie en geweld tegen iedereen die er niet uitziet zoals ik. De oorlog is de verantwoordelijkheid van alle mensen daar.” Sirnes moeder is Oekraïens, hoewel zij ook geboren is in Omsk. Haar grootmoeder komt uit Dnipro. Met haar moeder en broer, die nog in Rusland zijn, praat ze zo min mogelijk over de oorlog. „Mijn broer zegt gewoon: ‘Shit happens.’ Maar dat is  als je je sleutels thuis vergeet. Dit is een tragedie. Ik weet niet of ze het niet snappen of niet willen snappen – Omsk is  ver van de Oekraïense grens vandaan. Maar na de oorlog sleep ik hem mee naar Kiev, dan moet hij helpen opbouwen. Dan kan hij zien wat daar is aangericht.” Wrang vindt Sirne het niet als de Russen de kans zou worden ontnomen naar Europa te gaan, terwijl zij daar zelf wel gebruik van heeft gemaakt. „Zij zijn verantwoordelijk en zij moeten betalen. Ik ken de geschiedenis. De Duitsers moesten betalen, nu moeten de Russen betalen.” Kirill Khattojev: „Ik praat niet graag Russisch. Zeker niet op plekken die zo druk zijn.” Kirill Khattojev (41) is een Russische lhbt-activist uit Moskou. Bij het paleis op de Dam fluistert hij: „Ik praat niet graag  Russisch. Zeker niet op plekken die zo druk zijn.” Hij zegt geen reacties  te willen uitlokken, noch van Nederlanders noch van Russen. In september 2017 sprak hij zich tegenover Britse en Braziliaanse media uit over de Russische anti-homopropagandawet. Volgens Khattojev had Rusland vanwege die wet geen recht om het WK Voetbal te organiseren in 2018. Kort daarna werd hij opgepakt en zat hij vijf dagen in een cel, zonder eten en zonder aanklacht. Zodra hij werd vrijgelaten, besloot hij te vluchten. Een Europees visum had hij nog, van een reis naar een muntenbeurs een paar maanden eerder. In Nederland vroeg hij asiel aan. Na drie jaar in de procedure werd zijn asielclaim, op grond van zijn geaardheid, erkend. Sinds 2020 is hij statushouder. De oproep van Zelensky om de Russen geen Europese visa te verlenen veroordeelt hij hard. „Sancties moet je tegen landen instellen, niet tegen de mensen. Zelensky gaat daar helemaal niet over. Europa heeft eigen rechten en wetten. Zo’n uitspraak, om mensen in hun vrijheden te beperken, doet me denken dat hij geen haar beter is dan Poetin.” De grootste slachtoffers van een verbod op inreizen zouden trans personen zijn, stelt Khattojev. „Poetin zegt dat zijn land geen ‘transformers’ nodig heeft, zo noemt hij hen, hij ziet ze als het ergste van het ergste. Hij vind ze  erger dan een pedofiel en veel inwoners zijn het met hem eens. Europa zou juist zijn hand naar deze groep uit moeten steken. Trans personen zijn echt heel erg kwetsbaar.”  
Simone Peek
 Simone Peek ||https://www.nrc.nl//nieuws/2022/08/10/hebben-russen-het-recht-om-als-toerist-in-europa-te-zijn-a4138639
2022-08-10||Gemeenten: kabinet moet ons niet dwingen asielzoekers op te vangen||De Vereniging van Nederlandse Gemeenten (VNG) heeft kritiek op  het kabinetsbesluit om gemeenten te dwingen asielzoekers op te vangen. „Dwang is nooit goed voor het draagvlak”, zegt een woordvoerder. „Er zijn gemeenten die geen of weinig asielzoekers opvangen.  Daar mopperen andere gemeenten ook over die wél een steentje bijdragen. Maar met deze maatregel schakel je de colleges en gemeenteraden uit. Wij willen niet dat het democratisch proces doorbroken wordt”, aldus de woordvoerder van de VNG. Gemeenten die weigeren asielzoekers op te vangen omdat hun bestemmingsplan de toewijzing van opvanglocaties niet toestaat, kunnen nu alsnog door het kabinet gedwongen worden. Dat kan via een ‘omgevingsvergunning’ die het Rijk verleent en waarmee een bestemmingsplan omzeild kan worden.  Het tekort aan opvangplekken is zo groot geworden, dat het kabinet deze week besloot zélf de regie te nemen in het aanwijzen van opvangplekken. In een brief aan de Tweede Kamer schreven staatssecretaris Eric van der Burg (Justitie, VVD) en minister Hugo de Jonge (Volkshuisvesting, CDA) dat het kabinet al twee locaties op het oog heeft, waar in totaal duizend asielzoekers kunnen worden opgevangen. Het is nog onbekend om welke gemeenten het gaat.  Dat het kabinet deze maatregel neemt, is bijzonder. Vooralsnog liet het kabinet de regie wel aan gemeenten. Maar het tekort loopt alleen maar op. De situatie is nu „nauwelijks houdbaar”, schrijven Van der Burg en De Jonge. Het kabinet werkte al langer aan een voorstel waarmee gemeenten een wettelijke opvangtaak zouden krijgen, maar de verwachting is dat die wet pas volgend jaar zal ingaan – mits er genoeg steun voor is. En dat is te laat. Het kabinet „ziet zich genoodzaakt”, schrijven staatssecretaris Van der Burg en minister De Jonge, om een ander instrument in te zetten: het Ruimtelijk ordening  instrumentarium.  Met deze maatregel kan het kabinet de vergunningsverlening overnemen, waardoor gebouwen die eigendom zijn van de Rijksoverheid omgezet kunnen worden in een opvangcentrum – zelfs „wanneer lokaal bestuurlijk draagvlak ontbreekt”. Ook zou het Centraal Orgaan opvang asielzoekers (COA) panden kunnen kopen om die vervolgens aan te merken als asielzoekerscentrum. Het kabinet wil eerst in gesprek  met gemeenten. Dwang is een uiterste middel. Maar in de brief van staatssecretaris Van der Burg en minister De Jonge stond ook: „Van uitstel of afstel kan ditmaal geen sprake zijn.” Met andere woorden: als de overheid een opvangcentrum in de gemeente wil, dan komt dat er. Een goed idee, vindt Peter Rodrigues, hoogleraar Asielrecht aan de Universiteit Leiden. „De Europese opvangrichtlijnen komen in het gedrang. Het kabinet heeft het tekort inmiddels benoemd als nationale crisis. Dan moet je alle instrumenten inzetten. Deze regel geeft gemeenten de mogelijkheid om lokale bezwaren voor het nationale belang te negeren. Dit betekent niet dat het Rijk gemeenten die weinig bijdragen rücksichtslos zal dwingen.”  We kunnen niet wachten tot iedereen terug is van reces Hubert Bruls Veiligheidsberaad De Vereniging van Nederlandse Gemeenten (VNG)  is niet blij met de nieuwe maatregel. „Wij hebben gezegd: zorg dat er een structurele oplossing komt”, zegt de woordvoerder. „Twee jaar geleden kwamen gemeenten met een plan voor de flexibilisering van de Asielketen, daar is nog niks mee gebeurd.” Gemeenten doen volgens de VNG al veel, in de afgelopen tijd zijn er  vijfduizend  noodopvangplekken gerealiseerd door de veiligheidsregio’s. Afgelopen maandag, tijdens een bijeenkomst van het kabinet met het Veiligheidsberaad, waarin 25 burgemeesters samenkomen, werden de veiligheidsregio’s verzocht nog eens 5.600 opvangplekken te verzorgen. Het Veiligheidsberaad gaf toen aan dat gemeenten al tegen hun grenzen aanlopen.  Al maandenlang slapen er tientallen, soms honderden mensen onder erbarmelijke omstandigheden bij het aanmeldingscentrum in Ter Apel. Het COA (Centraal Orgaan opvang asielzoekers) komt duizenden plekken tekort om asielzoekers te huisvesten. Dat komt  onder meer door het al bestaande tekort aan woningen in Nederland. Daardoor blijven bijna zestienduizend statushouders in asielzoekerscentra, omdat ze niet kunnen doorstromen.  „Het kabinet is zelf verantwoordelijk voor deze crisis”, zegt hoogleraar Rodrigues. „Toen zich minder asielzoekers meldden, verdwenen opvangcentra. Zo ontstaan tekorten als er meer asielaanvragen zijn. Het kabinet zou een buffer moeten aanhouden.” Ook de Vereniging van Nederlandse Gemeenten wil een structurele oplossing.  Hubert Bruls, burgemeester van de Nijmegen en voorzitter van het Veiligheidsberaad, toonde zich maandag ongeduldig. „Er gebeurt wel wat, maar echte beslissingen zijn nog niet genomen. We kunnen niet wachten tot iedereen terug is van reces”, aldus Bruls. Voor commentaar op het kabinetsbesluit om nu zelf de regie te nemen, was Bruls niet meer bereikbaar. Hij is nu op vakantie. Dat geldt, blijkt uit een rondgang, voor meer betrokken bestuurders in diverse gemeenten. Een woordvoerder van de gemeente Delft verklaart: „Vanwege het zomerreces heeft ons gemeentebestuur  hier nog geen standpunt over in kunnen nemen.”||https://www.nrc.nl//nieuws/2022/08/10/gemeenten-kabinet-moet-ons-niet-dwingen-asielzoekers-op-te-vangen-a4138637
2022-08-10||Wat vindt NRC | ‘Grease’ roept 44 jaar na dato nog altijd  een vrolijkheid op||Zet om een uur of één, als het feest is ingezakt en de dansvloer leeg, ‘You’re the One that I Want’ op, en chills, they are ah multiplying. Binnen een paar seconden is iedereen aan het meezingen en meedansen. Ooh, ooh, ooh, honey. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Zelfs wie Grease nooit heeft gezien, kent de tekst. Dat tijdloze gevoel van lome zomers, eerste liefdes, en de impuls om te willen dansen. Het gevoel van escapisme. De reacties op het overlijden van Olivia Newton-John eerder deze week lieten zien hoe groot de culturele impact van de film, 44 jaar na dato nog steeds is.  Het verhaal is natuurlijk bekend: stoere jongen (John Travolta) ontmoet tuttig meisje (Newton-John), doet stom tegenover zijn vrienden en verliest haar, meisje ondergaat metamorfose om zijn aandacht te trekken. En-ze-leefden-nog-lang-en-gelukkig. Het sprookje dat al ver voor Grease werd verteld, en nog steeds wordt verteld. Toen oubollig, nu nog steeds. Om het maar niet te hebben over de trits aan dingen waar nu debat over zou ontstaan: roken, onveilige seks en een abortus die nogal nonchalant wordt behandeld, het gebrek aan diversiteit en gendergelijkheid (mannen sleutelen aan auto’s, vrouwen doen elkaars haar). Of de acteurs die ver in de twintig waren en tieners speelden; Rydell High was een school vol zittenblijvers in leren jacks en petticoats. Op alle kritiek op haar personage Sandy – de metamorfose van tutje in pasteljurken naar vamp in leren broek en met hoge hakken om Danny terug te winnen zou seksistisch zijn – zou Newton-John een paar jaar geleden zeggen dat ook Travolta’s personage verandert: „Hij eindigt in een trui, terwijl zij het leren jack draagt. Dus ze proberen elkaar een plezier te doen – en ik denk niet dat daar iets  mis mee is.”  Maar dan: die aanstekelijke muziek en dans. Al toen Grease uitkwam, was dat wat de film tot een hit maakte. Niet onder recensenten, NRC had het over „een lauwe kermis”. Wél onder het publiek, dat de musical en de dansfilm herontdekte. Saturday Night Fever, met Travolta in de hoofdrol, was een jaar eerder een complete verrassing. Grease (regie Randal Kleiser) was het vervolg. Het soundtrackalbum stond in de VS twaalf weken bovenaan de hitlijsten. De muziek en dans is wat Grease tot een klassieker maakt, ook voor generaties die zijn opgegroeid met Dirty Dancing (1987) of High School Musical (2006). Grease staat als musical nog steeds ergens op het toneel, de film wordt altijd wel een paar keer per jaar op tv vertoond, of zomers op grote buitenschermen.  De onmiskenbare chemie tussen Travolta en Newton-John komt tot uitdrukking in zang en dans. Op een podium in 2012 was dat nog steeds zichtbaar, bevestigd door het gejuich van het publiek. De zang was haar verdienste, de dans de zijne.  Newton-John zou nooit meer zo’n grote filmhit hebben. Terwijl Travolta, die ook nog zou spelen in onder meer de klassieker Pulp Fiction, Grease blijft koesteren. Toen hem door het Smithsonian Institute eens werd gevraagd welke film hij in een tijdcapsule zou stoppen, noemde hij Grease: „Ik ga voor degene die de grootste therapeutische waarde geeft in de toekomst. Het is verbazingwekkend hoeveel vreugde [Grease] geeft aan jonge kinderen, oude kinderen, generaties.” Het plot mag dan voorspelbaar zijn, maar wie wordt er niet vrolijk als iemand roept: Greased lightnin'!||https://www.nrc.nl//nieuws/2022/08/10/grease-roept-44-jaar-na-dato-nog-altijd-een-vrolijkheid-op-a4138625
2022-08-10||Column | Pijnlijders||Ik wil het graag een keer over pijn hebben. Niet de pijn waar we allemaal weleens last van hebben – een lelijke snijwond, een wespensteek – maar chronische pijn. Pijn die buitensporig lang aanhoudt en waar ruim twee miljoen Nederlanders aan lijden. Mijn vriendin kampt al zeven jaar met een zich uitbreidende zenuwpijn en wat me het meest  raakt, is de onwil – want zo voelt het – van veel artsen om daar een leefbare oplossing voor te vinden. „U moet ermee leren leven”, zegt de een. „Zal ik een recept uitschrijven?” vraagt de ander. Of: „Heeft u al een psycholoog gesproken?”  Bij elke nieuwe arts vertelt mijn vriendin hetzelfde verhaal. Hoe ze uitgleed in de tram. Het sneeuwde, ze had hoge hakken aan, de tram maakte een scherpe bocht en de bestuurder trapte hard op de rem. Ze hield zich vast aan een stang, terwijl haar benen onder haar vandaan gleden. Naar buiten strompelend verbeet ze de pijn. Pas drie jaar later zou tijdens een operatie blijken dat een zenuw bekneld was geraakt en afgestorven, maar toen was het leed al geleden.    ‘Bewegen in warm water’, heet het wekelijkse zwemuurtje  met duinzicht waarvoor zij zich met tien andere  pijnpatiënten heeft ingeschreven. De jongste is 29, de oudste dik in de zeventig.  Kletspraatjes worden niet op prijs gesteld. Bruikbare tips gretig omarmd. Het tempo ligt laag. ‘Hier zwemmen ontspant en is goed voor de sociale contacten”, zegt de 62-jarige Laura, die op haar 49ste ten val kwam toen  ze een kind thuisbracht van school. Ze was gehaast en gleed uit over een kiezelsteen. „Ik brak mijn enkel en mijn pols”, zegt ze. „Pijnlijk maar te overzien, zou je denken. Tot de pijn zich langzaam uitbreidde.” Eerst liep ze op krukken, daarna met een rollator en inmiddels zit ze in een rolstoel. Ze heeft zware pijnstillers geslikt, zenuwblokkades laten zetten en een stroomstootkastje laten plaatsen. Niets helpt tegen wat nu dunnevezelneuropathie heet. Van kapster werd ze knutsel-oma-met-beperkingen. „Veel van wat ik had, komt nooit meer terug”, zegt Laura. „Dat leren accepteren is het moeilijkste.” De 56-jarige verpleegster Conny staat voortdurend „in de fik”, vertelt ze. Ze kan niet staan, zitten, liggen. Alleen met hoge doses oxycodon komt ze de dag door. „Ik huil al als ik een vuilniszak naar de container moet brengen.”  Onduidelijk is hoe haar pijn is ontstaan. Voorlopig houden artsen het op fibromyalgie, een verlegenheidsdiagnose, want met beeldopnames en bloedonderzoek kan niet worden aangetoond dat ze pijnklachten heeft. Dat leidt tot onbegrip en ongeduld van vrienden en instanties.  Neurochirurg Martijn Malessy, die zich al jaren inzet voor pijnpatiënten, vertelt dat hij een jonge moeder behandelde met chronische pijn  door een zenuwprobleem in de mond. Op een gegeven moment kreeg hij een briefje van haar huisarts: patiënte komt niet meer, ze heeft besloten een eind aan haar leven te maken. „En ze is niet de enige”, zegt hij.||https://www.nrc.nl//nieuws/2022/08/10/pijnlijders-a4138632
2022-08-10||Steeds meer rechtbanken wijzen ‘revolutionaire’ procesafspraken af|| Een man die verdacht wordt van witwassen en betrokkenheid bij cokehandel, op basis van in beslag genomen telefoons. Normaal een recept voor een  maanden- of jarenlange rechtsgang waarbij advocaten en het Openbaar Ministerie alles uit de kast halen. Advocaten eisen extra onderzoek en betogen dat de telefoon niet van de verdachte is of de hack waarmee de data bemachtigd onrechtmatig. Het OM voert lijvige verweren het eigen gelijk aan te tonen.  Zo niet in Haarlem. Via zogeheten procesafspraken kwamen een van witwassen en bij cocaïnesmokkel betrokken verdachte en het OM  deze zomer een celstraf van vier jaar overeen. Onderdeel van de afspraak is dat de 49-jarige verdachte zich niet verdedigt, geen onderzoekswensen indient en niet in hoger beroep gaat.   Toch  liggen de drie A4’tjes aan procesafspraken – ondertekend door de verdachte, diens advocaat Mark-Jan Bouwman en de officier van justitie – nu in de prullenbak. De rechtbank Noord-Holland verscheurde de afspraken namelijk, omdat ze „volstrekt onvoldoende” waren uitgewerkt en „heel weinig feitelijke en juridische scherpte” bevatten,  blijkt uit een vorige week gepubliceerde uitspraak.  Met die uitspraak veroorzaakte de rechtbank de nodige verwarring: staan Nederlandse rechters procesafspraken nou toe of niet? Eind vorig jaar was het antwoord op die vraag een volmondig ja. In december omarmden de rechtbank Rotterdam en de rechtbank Limburg voor het eerst in Nederland het fenomeen van procesafspraken – waarbij de verdediging en het OM de rechtbank een gezamenlijk afdoeningsvoorstel voorleggen. Rechter Jacco Janssen stuurde in Rotterdam bij de onderhavige drugssmokkelzaak zelfs nadrukkelijk aan op de totstandkoming van procesafspraken. In de uitspraak wees de rechtbank op de overbelaste strafrechtketen in Nederland en dat procesafspraken, in bepaalde zaken, tot ontlasting van die keten kunnen leiden. Het OM sprak van een „ventiel voor het verstopte strafrechtsysteem” omdat met procesafspraken bepaalde strafzaken sneller en efficiënter kunnen worden afgedaan. De betrokken officieren van justitie werden in het  OM-magazine  uitgelicht als pioniers. Intussen lijkt de lucht rond procesafspraken vertroebeld. Sinds de door kenners als ‘revolutionair’ bestempelde uitspraken van  december wezen de rechtbanken van Amsterdam,  Noord-Holland, Noord-Nederland, Overijssel, Zeeland-West-Brabant én het gerechtshof Arnhem-Leeuwarden gemaakte procesafspraken af. In totaal is de helft van de dertig  procesafspraken die dit jaar aan de rechter werden voorgelegd  afgewezen, blijkt uit een inventarisatie van NRC via  uitsprakenregister van rechtspraak.nl. Rechtbanken door het land blijken  verschillende standpunten te hebben over de procesafspraken, zo valt te lezen in de uitspraken. Sommige rechters lijken  het toestaan van een afdoeningsvoorstel principieel niet te zien  zitten. Rechters in een Amsterdamse strafzaak stellen dat als ze „worden meegetrokken in een deal” de rechtbank ervoor moet waken dat zij dan „een soort stempelmachine wordt”.   Ik denk wel vijf keer na voor ik dit weer aanga Mark-Jan Bouwman advocaat Bij ruim een derde van de  afgewezen procesafspraken speelt de te lage straf voor de rechter een grote rol. In een strafzaak waarbij onder meer ritalin-recepten  vervalst werden, kwamen  verdediging en OM een  celstraf overeen van ruim  drie maanden (gelijk  het voorarrest), plus een taakstraf. De rechter legde drie jaar cel op.  Ook trekken  rechters  vaak een vermeend voordeel van procesafspraken in twijfel: tijdwinst. Bijna de helft van de afwijzingen  gebeurt mede met het argument dat  de druk op de justitiële  keten er niet door verlicht wordt.  Voor betrokkenen leidt de  wisselende houding   van rechtbanken rond procesafspraken tot veel onduidelijkheid.  „Ik denk de volgende keer wel vijf keer na voordat ik dit weer aanga”, vertelt   advocaat Bouwman die betrokken was bij de recentste afwijzing,    door de rechtbank Noord-Holland.  Bouwman  zegt dat hij en het OM voor hun afspraken het raamwerk gebruikten dat elders in Nederland wel door de rechter werd geaccepteerd.  „Bij procesafspraken is vereist dat drie partijen willen meedansen. Als die wil alleen aanwezig is bij het OM en de verdediging,  houdt het op. In Rotterdam stelde de rechtbank zich op als procesbegeleider die het geheel in goede banen wilde leiden. Hier nam de rechtbank die rol niet op zich.” De advocaat  zegt sinds de uitspraak  aardig wat telefoontjes   te hebben ontvangen van collega’s. „Men is hier enorm van geschrokken. Bij mijn vakbroeders en zusters is het signaal van de rechters  ingedaald: ‘doe dit niet’, bij deze rechtbank moet je niet wezen.” Voor docent en onderzoeker Laura Peters van de Rijksuniversiteit Groningen, de Nederlandse expert van procesafspraken,  toont de recente uitspraak van de rechtbank opnieuw de noodzaak van iets waar zij al ruime voor pleit: wetgeving.  „Het is nu een beetje een chaos. Elk arrondissement is een eigen wiel aan het uitvinden en benadert procesafspraken anders. De wetgever moet aan de slag.” Ze  wijst erop dat Nederland nu een van de weinige Europese landen is waar het maken van procesafspraken niet in de wet is opgenomen. In antwoord op Kamervragen gaf de Justitie en Veiligheid-minister Dilan Yesilgöz (VVD) in  maart aan wetgeving niet nodig te vinden. De roep om wetgeving is echter niet verstomd. De procureur-generaal bij de Hoge Raad Edwin Bleichrodt stelde, mede omdat een wettelijke regeling ontbreekt,  cassatie in belang der wet in tegen een  uitspraak van de rechtbank Limburg  van december. Daardoor moet ’s lands hoogste rechter zich nu ook over de vormgeving van procesafspraken buigen. In zijn conclusie  wees Bleichrodt in juni op „de grenzen van de rechtsvormende taak” van de Hoge Raad en stelde  dat bij zo’n fundamentele ontwikkeling in het strafprocesrecht „de wetgever niet afzijdig kan blijven”.  Procesafsprakenexpert Peters heeft nog een belangrijk argument: het gelijkheidsbeginsel is in het geding. „Er is nu geen heldere procedure en geen helder kader van hoe je in Nederland procesafspraken maakt. Het kan niet zo zijn dat de ene rechtbank het anders aanpakt dan de andere. Je procesmogelijkheden als verdachte moeten van noord tot oost en zuid tot west hetzelfde zijn.”||https://www.nrc.nl//nieuws/2022/08/10/steeds-meer-rechtbanken-wijzen-revolutionaire-procesafspraken-af-a4138631
2022-08-10||In de Verenigde Staten voelen daklozen zich ontmenselijkt|| Je ziet het aan de openbare bankjes in Washington. Op Farragut Square: met een leuning in het midden. Op Franklin Park: met een brede spleet in het midden. Op Dupont Circle: helemaal geen bankjes, alleen losse stoelen. Op McPherson Square: lange zitbanken. Alle zwervers liggen op de bankjes van McPherson Square. Dat is ook het enige van de vier pleinen waar geen bordjes staan met ‘verboden te kamperen’. Dus zie je op McPherson Square, een grasveld doorstoken door vier rechte paden, allerlei bouwwerken van tentdoek, karton, boodschappentassen, winkelwagentjes en een enkele bureaustoel. Daartussen zitten, liggen of schuifelen tientallen mensen in de vroege hitte. Tentjes worden opengeritst, een paraplu wordt uitgeklapt tegen de zon. De lucht van urine, overal.  Op Franklin Park rijdt een kleuter rondjes op een fiets zonder trappers. Zijn moeder,  een modewinkeltas aan elke arm, spreekt door de draadloze oortjes van haar telefoon. Dit park is een kunstig geconstrueerde mengeling van trappetjes, pleintjes en kleine stukjes groen. „Hier ging ik vaak slapen als ik gek werd van de mijten en luizen in de opvang”, zegt Don Garner. „Ik nam een laken en deken mee en ging op het gras liggen.” Don Garner is 65 en je ziet hem zijn tien jaar in de gevangenis en veertig jaar op straat niet aan. Een sterke Afrikaans-Amerikaanse man die voor en na het eten bidt. Dit voorjaar kreeg hij een voucher voor een woningbouwproject voor daklozen en nu woont hij in een enorm complex in Maryland, niet ver van Washington. Bij McPherson Square steekt net een vrouw met een flanellen broek en een bruine baret mompelend over. „Mensen vragen zich af waarom daklozen in zichzelf praten”, zegt Garner. „Waarom ze schelden en vloeken. Weet je waarom dat is? Omdat niemand naar ze luistert.” Er is een daklozenparadox in de Verenigde Staten. Het totaal aantal mensen in de noodopvang loopt volgens de periodieke rapportage van het ministerie van Volkshuisvesting al enkele jaren terug.  Met uitzondering van New York, waar het aantal in 2021 hoger was dan ooit, daalt hun aantal ook in grote steden die al jarenlang veel daklozen kennen, zoals San Francisco en Washington. Maar uit die staatjes blijkt ook dat het totaal aantal wel daalt, maar dat het aantal langdurig daklozen gestaag stijgt, van ruim 24.500 in 2016 naar ruim 44.300 vijf jaar later. Dat zijn vaak mensen met psychische problemen, mensen die er het slechtst uitzien.  Is het daarom dat burgers en bestuurders korter aangebonden lijken dan ooit? Ze zijn de overlast zat. Winkeliers klagen over de schimmen die de hele dag rond hun etalages hangen, metropassagiers klagen over viezerds die in de wagons bivakkeren, automobilisten klagen over ingeslagen autoruiten.  De ergernis over daklozen voert in grote steden de politieke agenda’s aan. Eric Adams maakte er vorig jaar in New York het speerpunt van zijn burgemeesterscampagne van. Sinds zijn aantreden is er een aantal sweeps geweest, veegacties in de ondergrondse, waarbij hele kampementen zijn ontmanteld. Overigens is het woord ‘sweep’ op het stadhuis van New York in de ban gedaan. Clean up, schoonmaak, is nu de code voor het verwijderen van daklozen uit de openbare ruimte. ‘Clean up’ is ook de term op bordjes die her en der in Washington staan, op Dupont Circle of bij metrostation Van Ness: de aankondiging van een schoonmaakactie op dit plein, met in viltstift de datum erbij. Op Dupont Circle staan overigens permanent enkele flinke tenten waar daklozen wonen. Die worden gedoogd. Afgelopen jaar waren er verschillende incidenten van geweld tegen daklozen. In New York werd een zwerver in brand gestoken. In Colorado werd een man van 69 onthoofd door een jongen van 19 die later tegen de politie zou vertellen dat hij iemand wilde vermoorden die „toch niet zou worden gemist”. Dit voorjaar schoot een man enkele daklozen neer in New York en Washington. Volgens Donald Whitehead, directeur van de National Coalition for the Homeless, is dat geweld niet los te zien van het politieke discours. „Daklozen worden beschreven als vuil, als ongedierte, als mensen die er niet toe doen.”  Vorige maand mijmerde Joe Rogan, een van de populairste radiopresentatoren online, over de juridische status van de zooi die daklozen vaak bij zich hebben. „Dat mag je in Los Angeles niet aanraken”, zei z’n gast. „Maar je mag wel iemand wettig neerschieten”, zei Rogan. „Misschien moet je dan daklozen gaan neerschieten.”  „Daklozen worden ontmenselijkt in dit land”, zegt Whitehead. „Ze worden afgeschilderd als criminelen, mensen die de maatschappij schade toebrengen, mensen die geen compassie verdienen, die anderen in gevaar brengen. Terwijl zíj juist degenen zijn die het kwetsbaarst zijn. Zíj lopen de meeste kans om slachtoffer te worden van een misdrijf, zíj hebben het hoogste risico op besmettelijke ziektes, zíj leven gemiddeld veel korter.” Je ziet aan alles dat je minder waard bent, zegt Don Garner. De man die doet alsof hij druk telefoneert om je blik te vermijden. De vrouw die haar tas wat steviger tegen zich aandrukt als ze je passeert. Niemand die je aankijkt, niemand die je groet. „Ik weet dat we vaak stinken”, zegt hij erbij. Hij grinnikt als je hem ‘professionele dakloze’ noemt. Hij geeft inmiddels vaak les op openbare scholen, lezingen voor organisaties als die van Donald Whitehead, hij treedt op tijdens symposia van de dienst volkshuisvesting van Washington DC. Dan vertelt hij over zijn jaren op straat. De ellende die je voelt als je om vier uur ’s nachts aandrang voelt, maar nergens naar de wc kunt. Hoe ongelooflijk dankbaar je bent als die ene nachtportier je toch gauw even binnenlaat. Hij vertelt over de pijn van het slapen op een harde bank, tegen een gevel, of erger, op het wegdek. „Beton trekt alle energie uit je lichaam. Je kunt de eerste paar uur daarna alleen maar strompelen.” Hij vertelt ook over zijn gewoonte om proletarisch te winkelen: gewoon binnenlopen, iets pakken en opeten. Of een kledingzaak ingaan, twee, drie lagen kleren over elkaar aantrekken in het pashokje en naar buiten lopen. Natuurlijk is hij vaak aangehouden. Hij heeft verschillende keren in de gevangenis gezeten. Dat was nog erger dan de ergste nacht op straat.  Hij heeft nooit gebedeld, zegt Garner. Hij ging wel bij restaurants en winkels langs of ze wat te eten hadden, soms in ruil voor een klusje. Flessen weggooien, schoonmaken.  Vaste baantjes heeft hij ook gehad, in de bediening bij een fastfood-restaurant, rondleidingen in het Witte Huis. En hij was jarenlang schoenpoetser bij het Capitol One-sportstadion in de stad. „Ik had klanten van alle teams die daar speelden, de Redskins, de Wizards, de Mystics. Maar ook zakenlui van Merill Lynch, Morgan Stanley, Wells Fargo. Ik woonde in een gewoon huurhuis.” Corona maakte een eind aan die weelde. Het stadion ging dicht, de kantoren raakten leeg, en bij gebrek aan klanten moest Garner zijn schoenpoetszaakje sluiten. De nieuwe huiseigenaar zette hem, ondanks het landelijk moratorium op uitzettingen, zonder pardon op straat. „Ik heb een paar weken bij mijn moeder gewoond, maar dat hielden we allebei niet vol.”  Daarna kwam hij in een opvang, een oud hotel waar veel te veel mensen veel te dicht op elkaar leefden. „We kregen er elke dag een voedselpakket, een zak vol broodjes. Nooit warm eten, geen fruit. Hoeveel broodjes kan een mens eten?”  Toen de lockdowns werden opgeheven en het normale leven zijn loop hernam, stuurde de hoteleigenaar alle daklozen weer de straat op en heropende hij z’n hotel voor toeristen. „Die leveren veel meer op.” Sinds de coronapandemie zag Garner een nieuwe soort mensen op straat en in de opvang: gezinnetjes, mensen die door de lockdown werkloos waren geworden. „Je zag meteen dat ze nog nooit in een park of een auto hadden geslapen, zo angstig als ze waren.”  Hij  loopt naar het oude schoolgebouw aan de rand van Franklin Park. Dit was de opvang waar hij jaren heeft doorgebracht; er sliepen zeker tweehonderd daklozen. Nu is de hoofdbestemming van het gebouw een taalkunstmuseum, Planet Word. In de hal staat een lettersculptuur.  Don Garner ziet het voor het eerst. Hij vindt het „belachelijk, overbodig, weerzinwekkend”. Waarom er geen daklozencentrum van maken, met aparte slaapplaatsen, een ruimte voor cursussen, behandelkamers voor mensen met psychische problemen? „Dit land heeft miljarden dollars uitgegeven aan oorlogen in Afghanistan en Irak. Nu schenken we miljarden aan wapens aan Oekraïne. Ik weet dat dat belangrijk is. Maar kunnen we dan echt geen geld vinden voor mensen die het moeilijk hebben in ons eigen land?” Woningnood, inflatie, de oorlog in Oekraïne en de nasleep van corona zorgen dat steeds meer mensen op straat belanden. In de serie Dakloos doen correspondenten verslag van een sluimerende crisis.||https://www.nrc.nl//nieuws/2022/08/10/niemand-die-je-aankijkt-niemand-die-je-groet-a4138618
2022-08-10||Inflatie maakt Ahold  behoedzamer: beursgang bol.com uitgesteld||Nu de economie hapert en de bezorgdheid bij consumenten met de maand toeneemt, verkiest Ahold Delhaize discipline boven avontuur. Het supermarktconcern heeft op dit moment „echt alle aandacht nodig” om zo aantrekkelijk mogelijk te blijven voor klanten, zei topman Frans Muller woensdag in een gesprek met journalisten. „Dit zijn inspanningen met een intensiteit die we lang niet hebben gezien.” Volgens de topman gaat het dan over lange, stevige onderhandelingen met leveranciers, zodat de inkoop niet duurder wordt dan strikt noodzakelijk. Over het uitbreiden van het eigen merk, waardoor de klant meer betaalbare opties heeft. Maar ook over het nóg verder terugdringen van de eigen uitgaven, om boodschappen betaalbaar te houden. Want het tempo waarin prijzen stijgen, stemt Muller „zeer bezorgd”. Te midden van al die hectiek en onzekerheid besluit het moederbedrijf van Albert Heijn nu de beursgang van dochterbedrijf bol.com voorlopig op te schorten. Het is „geen goed moment” om een internetbedrijf naar de markt te brengen, aldus Muller. „Daarmee is het plan niet van tafel. We kijken wanneer het beursklimaat beter wordt, en dan kunnen we het heroverwegen. De meeste voorbereidingen zijn al gedaan: we zijn startklaar.” Ahold (413.000 werknemers) kondigde de beursplannen afgelopen najaar aan. Het supermarktbedrijf wilde een klein belang in bol.com plaatsen aan de Amsterdamse beurs om kapitaal op te halen. Dat was nodig om het „enorme groeipotentieel” van de webwinkel te kunnen benutten, zei de topman destijds.  Ook moest een eigen notering voor bol.com de waarde van het bedrijf „beter zichtbaar” maken. Volgens critici was die namelijk onvoldoende terug te zien in de koers van het moederbedrijf. Met een eigen prijskaartje konden geldschieters de waarde van bol.com en Ahold beter van elkaar onderscheiden, zo was de hoop.  Achteraf gezien kwam die aankondiging precies op de piek van de markt, in de week dat de AEX-index zijn hoogste stand ooit bereikte. Voor webwinkels en supermarkten leken de groeimogelijkheden tot dan toe schier oneindig. Er woedde al dik anderhalf jaar een pandemie, waardoor de klant liever zelf kookte dan uit eten ging, en online shoppen het won van een bezoek aan het winkelcentrum.  Amper negen maanden later is dat sentiment compleet omgeslagen, door hoge inflatie, politieke onzekerheid en stijgende rentes. Beleggers kiezen liever voor aandelen die nú geld opleveren, in plaats van een investering met mooie toekomstverwachtingen. Dat is te zien in de koersen van grote webverkopers: het Duitse Zalando en het Britse Asos verloren sinds begin dit jaar bijna 60 procent van hun  beurswaarde.  Ahold voelde die aarzeling ook bij kandidaat-investeerders. Hoe gunstig een beursklimaat is, voel je volgens Muller aan de „waarderingen” en „plaatsingskracht”. Oftewel: hoeveel interesse er is voor een aandeel, en welk bedrag beleggers ervoor willen betalen. Het Financieele Dagblad  citeerde onlangs al uit een rapport van zakenbank Bernstein, die bol.com taxeerde op 1,6 tot 2,7 miljard euro. Eind vorig jaar was dat 5 tot 7 miljard. Waarom zouden we iets verkopen ónder de prijs die we het waard vinden? Nu de interesse voor bol.com tegenvalt, voelt Muller „geen druk” om de plannen alsnog door te zetten.  „Waarom zouden we iets verkopen ónder de prijs die we het waard vinden?” Aan de potentie van de webwinkel is volgens hem in elk geval niets veranderd. De omzet van bol.com daalt weliswaar al twee kwartalen, maar de concurrentie krimpt aanmerkelijk sterker. Dus relatief gezien groeit bol.com juist, aldus Muller. Ahold zelf doet het, ondanks een „moeilijk kwartaal”, nog veel beter. Het supermarktbedrijf zag zijn omzet tussen april en juni toenemen tot 21,5 miljard euro, een toename van 15 procent op jaarbasis. Dat komt voor een belangrijk deel door de sterke dollar, waardoor de Amerikaanse omzet veel meer waard is dan vorig jaar. Maar ook doordat producten zélf duurder zijn, omdat de kosten stijgen, zowel bij de leverancier als voor Ahold zelf.  Toch is het geenszins zo dat het bedrijf profiteert van die inflatie, bezweert Muller. Hij reageert daarmee op een uitspraak van FNV-voorzitter Tuur Elzinga, die bij tv-programma Nieuwsuur stelde dat bedrijven recordwinsten behalen over de rug van burgers. Topman Muller meent dat zijn bedrijf juist een dempende rol speelt, nu de prijzen van grondstoffen, energie en personeel rap stijgen. De actuele inflatie bij Ahold is, promoties meegerekend, „duidelijk onder de 10 procent”, aldus Muller. Omdat het concern „hard onderhandelt” met fabrikanten. Maar ook omdat het „niet alle prijsverhogingen van leveranciers doorgeeft”. Dat Ahold een deel zelf absorbeert, is volgens Muller te zien aan de winstmarge: de brutowinst afgezet tegen de omzet. Die is in een jaar afgenomen van 4,4 naar 4,2 procent. De komende tijd gaat Ahold nog eens goed kijken naar alle geplande investeringen, om te zien welke de meeste prioriteit hebben „in het huidige veranderlijke klimaat” en welke misschien later kunnen. Dat moet in de komende drie jaar nog eens 250 tot 300 miljoen aan besparingen opleveren. Met dat geld wil Ahold de kostenstijgingen in het eigen bedrijf kunnen opvangen.  Ook bij bol.com worden de plannen herzien, zodat ze „minder kapitaalintensief” zijn. Dat wil volgens Muller zeggen dat ze worden uitgesmeerd over een langere periode. Dat kan volgens hem ook, nu de omzetverwachtingen van het onderdeel de komende tijd lager zijn dan eerder gedacht. „Dan heb je ook minder snel extra capaciteit nodig, met name in de distributiecentra.” Werkt Ahold Delhaize aan een megaovername in de VS? Het is een gerucht dat beleggers sinds dinsdag   bezighoudt, nadat een Amerikaanse beleggingsadviseur vakblad Seeking Alpha wees op opvallend vliegverkeer.  Zo landde een toestel van Ahold begin dit jaar in Boise, niet ver van het hoofdkantoor van de Amerikaanse supermarktgigant Albertsons. Deze week  gebeurde het omgekeerde: twee toestellen van Albertsons werden gespot in Bedford, nabij het Amerikaanse hoofdkantoor van Ahold. Topman Frans Muller hield zich woensdag op de vlakte. Zijn bedrijf reageert niet op speculatie, zegt hij. Wel kijkt Ahold „altijd naar mogelijkheden in al onze markten.”  Waarvoor die vliegtuigen van Albertsons dan kwamen? „Ik denk om hun eigen winkels daar te bezoeken. Ik heb ze in elk geval niet gezien.” ||https://www.nrc.nl//nieuws/2022/08/10/inflatie-maakt-ahold-behoedzamer-beursgang-bolcom-uitgesteld-a4138617
2022-08-10||Het moet goed én snel: hoe houdt het kabinet de laagste inkomens overeind?|| Het moet goed én het moet snel. De komende twee weken proberen de coalitiepartijen van Rutte IV een oplossing te vinden om de koopkracht van miljoenen Nederlanders te verbeteren. Hoe houdt het kabinet de laagste inkomens overeind? Kan er iets geregeld worden voor de middeninkomens, die ook massaal in de problemen dreigen te komen? En moeten bedrijven en vermogenden, die de afgelopen maanden beduidend beter zijn doorgekomen, daarvoor de rekening betalen? Dat zijn fundamentele politieke vragen waarover in de coalitie totaal verschillend wordt gedacht. Donderdag komen de fractieleiders van VVD, D66, CDA en ChristenUnie voor het eerst sinds het begin van het zomerreces samen. Eind volgende week komt het Centraal Planbureau met zijn eerste economische vooruitzichten. Daarna dringt de tijd: 26 augustus moet de coalitie eruit zijn. Dat is de deadline voor de begroting die in september, op Prinsjesdag, gepresenteerd wordt. Het gesleutel aan de koopkracht in de weken vóór Prinsjesdag wordt buiten de Haagse binnenwereld vaak spottend bekeken: een opeenstapeling van minieme aanpassingen in stelsels en toeslagen, vooral bedoeld zodat het kabinet kan zeggen dat vrijwel elke groep er, op papier, op vooruitgaat. Spot is er dit jaar niet bij: koopkrachtverbetering is voor veel huishoudens bittere noodzaak geworden. Woensdag stelde marktonderzoeker GfK vast dat de supermarktprijzen in minder dan een jaar tijd flink zijn gestegen, in een steekproef  kwam dat zelfs tot  bijna 20  procent  bij een select boodschappenmandje. Gezinnen zijn honderden euro’s per jaar meer kwijt. En dat valt nog mee naast de grootste klap: de door het dak geschoten energieprijzen. Die worden voor steeds meer mensen voelbaar nu hun energiecontracten aflopen en nieuwe contracten honderden euro’s duurder uitvallen. Doorsnee contracten stijgen van 2.000 euro naar 5.000 euro per jaar. De grootste problemen worden in de winter verwacht, maar energiebedrijven zien het aantal klanten dat de rekening niet kan betalen nu al toenemen. De inflatie kwam in juli voor het eerste sinds 1975 uit boven de 10 procent. Zelfs binnen Europa is Nederland daarmee een uitschieter.  Dat valt onder meer te verklaren doordat Nederland bovengemiddeld afhankelijk is van gas en doordat de energiemarkt hier verder geliberaliseerd is dan in andere landen, waardoor leveranciers hoge prijzen sneller aan klanten kunnen doorberekenen, zonder overheidsbeperkingen. Doordat de Nederlandse regering zichzelf zo op afstand heeft gezet, is het nu ook moeilijker om in te grijpen. De Franse overheid reageerde in juli op de energiecrisis door monopolist EDF, dat al grotendeels in handen van de staat was, van de beurs te halen en weer volledig te nationaliseren. Zo’n reddingsoperatie is in Nederland, met een veelheid aan particuliere bedrijven, onwaarschijnlijk. Wat dan wel? Een voor de hand liggende oplossing, zo valt te horen in de coalitie, is een verlenging van de lage btw op energie. Dat is een van de makkelijkste knoppen om aan te draaien, met een direct effect. De kosten zijn bovendien beperkt, juist door de hoge energieprijzen: die zijn namelijk zo hoog, dat de overheid zelfs met een laag btw-tarief nog steeds veel inkomsten ophaalt. Nadeel van zo’n btw-verlaging: het is schieten met hagel. Toen het kabinet in het  voorjaar de btw op energie verlaagde, profiteerden hoge inkomens méér dan lage inkomens, omdat de hoogste inkomens  meer energie verbruiken. Een alternatief is iedereen een gelijke korting te geven op de energiebelasting. Ook dat is  eerder dit jaar  gedaan. Het afgelopen jaar heeft het kabinet al voor zeker 6,5 miljard euro aan extra maatregelen aangekondigd: naast de btw-verlaging en belastingkorting gaat dat geld onder andere naar een energietoeslag van 1.300 euro voor 800.000 huishoudens. Als de oppositie aandrong op meer actie, wees het kabinet erop dat de meeste wijzigingen alleen op jaarbasis, dus vanaf 1 januari, zijn in te voeren. Het zijn precies die  wijzigingen waarover de coalitie deze weken moet beslissen. Zo kan het kabinet het minimumloon en de uitkeringen sneller of verder verhogen, of een extra belasting opleggen aan bedrijven die de afgelopen jaren grote winsten boekten om met dat geld nog meer steun te betalen. De coalitiepartijen hebben zich eerder positief over zo’n ‘solidariteitsheffing’ uitgesproken, maar er is nog geen concreet plan voor. Deze donderdag staat nog een ander punt  op de agenda: het zwaarder belasten van vermogende Nederlanders om de belasting op arbeid te verlagen, zoals een groep ambtenaren onlangs voorstelde.  Een lagere belasting op werk kan veel huishoudens helpen, maar vermogens extra belasten ligt   gevoelig in de coalitie. Dat geldt nog  meer voor een andere maatregel die tot veel extra inkomsten kan leiden: de winstbelasting voor bedrijven verzwaren, een lastig punt voor met name de VVD. Grote vragen – en de tijd dringt.  Correctie (11 augustus): Alle coalitiepartijen hebben het idee voor een solidariteitsheffing gesteund, niet alleen de ChristenUnie. Dat is aangepast. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/10/het-moet-goed-en-snel-hoe-houdt-kabinet-de-laagste-inkomens-overeind-a4138616
2022-08-10||Deliveroo verlaat Nederland, vlak voor rechterlijke uitspraak over in dienst nemen koeriers||Is het toeval? Eind november wil maaltijdbezorger Deliveroo zijn activiteiten in Nederland staken. Een maand voor een langverwachte uitspraak  van de hoogste rechter, de Hoge Raad.  Die zal naar verwachting het oordeel van lagere rechters bevestigen: dat alle fietskoeriers als werknemer betaald en behandeld moeten worden, in plaats van als zzp’ers. Daarmee krijgen ze recht op vakantiedagen, doorbetaling bij ziekte en pensioen. Maar op het moment dat het eindoordeel geveld wordt, hoopt de Britse maaltijdbezorger al weg te zijn. Al is het vertrek uit Nederland, woensdag bekendgemaakt, nog niet definitief. Het bedrijf wil dit voornemen de komende tijd bespreken met „belanghebbenden” zoals medewerkers en vakbonden. Vakbond FNV, die de rechtszaak tegen Deliveroo heeft aangespannen, claimt het vertrek van de maaltijdbezorger als een succes. Maar zelf voert Deliveroo heel andere redenen aan om het land te verlaten. Sinds het bedrijf de Nederlandse markt in 2015 betrad, is het er niet in geslaagd om genoeg marktaandeel te veroveren, legde topman Will Shu woensdag uit aan analisten bij de presentatie van de halfjaarcijfers. Terwijl dat essentieel is om ooit winstgevend te kunnen worden. De pogingen om het Nederlandse marktaandeel te vergroten kunnen nu het beste gestaakt worden, volgens Shu. Anders zou het „disproportioneel hoge investeringen” vergen, „met een nogal onzeker rendement”. 80 miljoen euro bedroeg omgerekend het wereldwijde verlies in het afgelopen halfjaar  1,2 miljard euro was de omzet in de eerste zes maanden 11 is het aantal markten waarop Deliveroo wereldwijd zegt actief te zijn. Daar komt bij dat Deliveroo de Nederlandse markt prima kan missen. Die is van „marginaal” belang voor Deliveroo, zegt analist Michael Roeg van zakenbank Degroof Petercam. „Ik denk dat buiten Nederland niemand wakker ligt van dit vertrek.”  Topman Shu noemde Nederland „een superkleine markt”. Deliveroo haalt 1 procent van zijn wereldwijde ‘brutotransactiewaarde’ uit de Nederlandse markt: de totale waarde van alle bestellingen. Bovendien past de beweging in een bredere trend: maaltijdbezorgers vertrekken vaker uit de landen waar hun marktaandeel te klein blijft. Deliveroo noemde het naderende oordeel van de Hoge Raad  woensdag niet als een overweging voor het vertrek. Is het daarmee irrelevant voor het bedrijf? Integendeel, zegt analist Roeg. Een overwinning voor de FNV zou Deliveroo’s bedrijfsmodel in Nederland  omverwerpen. „Het zou mensen dan in dienst moeten nemen en met terugwerkende kracht extra betalen. Je kostenniveau gaat dan omhoog, waardoor je winstgevendheid verder uit zicht raakt.” Deliveroo gaf tot nu toe geen gehoor aan de rechtbank en het gerechtshof, die al eerder oordeelden dat de fietskoeriers in feite werknemers zijn en ook zo behandeld moeten worden. Intussen procedeerde de maaltijdbezorger door tot de hoogste rechter.  Die zal eind dit jaar waarschijnlijk tot dezelfde conclusie komen als de lagere rechters. Dat is althans het advies van de advocaat-generaal bij de Hoge Raad, dat in juni openbaar gemaakt werd. De rechters volgen dat advies doorgaans. Dus nee, dat Deliveroo vlak voor dit oordeel wil vertrekken lijkt „niet zo toevallig”, zegt Roeg. Maar volgens de woordvoerder van Deliveroo, die alleen schriftelijk wil reageren, is er geen verband. „Onze beslissing staat los van de uitspraak van de Hoge Raad”, schrijft ze. „Dit is een economisch besluit.” Deliveroo moet zich in veel meer landen juridisch verantwoorden voor de inzet van zzp’ers. In april veroordeelde een Franse strafrechter niet alleen het bedrijf, maar ook twee voormalige bazen van Deliveroo wegens schending van het arbeidsrecht. Zij kregen een jaar voorwaardelijke gevangenisstraf en een boete van 30.000 euro. Ook hiertegen gaat het bedrijf in beroep. In Nederland blijven er nu twee grote maaltijdbezorgers over: het Nederlandse Just Eat Takeaway, met verreweg het grootste marktaandeel. En het Amerikaanse Uber Eats. De fietskoeriers van Just Eat Takeaway zijn werknemers, die van Uber Eats werken als zzp’er.  Beide bedrijven zullen hun marktmacht zien toenemen als Deliveroo het land verlaat. Daarmee kunnen zij in theorie gemakkelijker hogere tarieven vragen van consumenten en restauranthouders.  Al nuanceert analist Roeg de gevolgen van deze mogelijke monopolievorming. Sommige restaurants en ketens (Domino’s, New York Pizza) regelen hun bezorging zelf, zegt hij. Andere restaurants kunnen daar ook voor kiezen. En consumenten? „Ik denk dat die meer bezig zijn met hun energierekening dan met de concurrentie in deze markt.”||https://www.nrc.nl//nieuws/2022/08/10/deliveroo-verlaat-nederland-vlak-voor-rechterlijke-uitspraak-over-in-dienst-nemen-koeriers-a4138603
2022-08-10||Zelfde verpakking, minder inhoud||In de dagelijkse recessie-ophef in de media valt het woord inflatie dermate vaak dat we nu wel zo’n beetje weten wat het betekent en hoe het werkt. Deflatie, daar komen we ook nog wel uit. Maar inmiddels is de taalfamilie Flatie een nichtje rijker: krimpflatie.  Uiteraard een contaminatie van krimp en inflatie wat letterlijk ‘waardevermindering’ betekent. Nu is krimp een woord dat van oudsher een negatieve connotatie heeft, zeker in een economie die berust op de illusie van eeuwige, niet aflatende groei. Bijzonder is dat het doelwit van die krimp, de consument, het zelden in de gaten heeft. Overal stijgen de prijzen, ook producenten hebben hogere kosten en kunnen drie dingen doen: hetzelfde product met een hogere prijs aanbieden, het product goedkoper en kwalitatief minder produceren of, en daar komt de nieuwe telg om de hoek kijken, voor dezelfde prijs minder inhoud leveren. Zo’n ieniemienie beetje minder dat  u het in de supermarkt niet merkt en dat u denkt hetzelfde product te kopen. De consument is prijsbewust, maar een stuk minder netto-gewicht-bewust. Enkele voorbeelden: de Toblerone chocoladereep ging ongemerkt (tijdelijk) van 400g naar 360g, een pak Ben & Jerry’s is niet langer 500ml maar 465ml, in hetzelfde pak Koopmans zelfrijzend bakmeel zit nu geen 500g maar 400g . Had u het door? Precies. Het nieuwe Flatie-nichtje is geniepig maar krijgt altijd haar zin. Is krimpflatie oplichting? Strikt genomen niet: de correcte hoeveelheid staat immers op de verpakking aangegeven. Vaak schuilt de oplichting in de semantiek: op het pak Koopmans bloem prijkte ooit het woord ‘vernieuwd’ wat voornamelijk verwees naar de geslonken inhoud.  Het verhaal gaat dat krimpflatie is ontstaan in de jaren veertig van de vorige eeuw toen de cacao duurder werd en de snoepautomaten, waar destijds in de US een nikkel in ging voor een reep, voor dezelfde nikkel een downsized chocoladereep werd aangeboden. Het exacte woord shrinkflation is in 2015 door de Amerikaanse econoom Pippa Malmgren geïntroduceerd in, hoe achteloos, een tweet.  Toch zou je shrinkflation kunnen zien als een vorm van schrikflatie: een manier om de angst die hogere prijzen bij de consument oproepen enigszins te temperen. Als we met zijn allen minder geld uitgeven, stevenen we af op een recessie. Maar als we een recessie vrezen door de hogere prijzen in de supermarkt, geven we ook minder geld uit waardoor de kans op een daadwerkelijke recessie groter wordt. Een recessie is in niet geringe mate afhankelijk van massapsychologie.  Zo beschouwd zou krimpflatie kunnen werken als een psychologische parachute. Misschien zelfs meer dan dat: is het de toekomst? Waarom zouden we niet kunnen leven met vijf in plaats van zes cornetto’s in een pak? Zou krimpflatie de route kunnen zijn naar een duurzamere economie?  Daar komt taal weer om de hoek kijken, want iets waar het woord ‘krimp’ in staat, verkoopt zichzelf niet als verleidelijk toekomstperspectief. Misschien is het tijd voor nóg een ander woord. Genoegflatie? Contentflatie? Recessie of niet, grote kans dat de Flatie-familie in de nabije toekomst aanzienlijk, kuch, groeit.||https://www.nrc.nl//nieuws/2022/08/10/zelfde-verpakking-minder-inhoud-a4138601
2022-08-10||Meteorieten braken de aardkorst op, waarna de continenten op drift raakten||Door enorme meteorietinslagen 3,6 miljard jaar geleden brak de toen nog aaneengesloten, dikke aardkorst. Zo ontstonden de eerste continenten en kwam de continentale drift op gang. Dat volgt uit analyses aan oeroude kristallen zo dun als een mensenhaar. Die kristallen komen uit een stuk continentale korst van meer dan drie miljard jaar oud in West-Australië. Dat gebied, de Pilbarakraton genaamd, is een van de oudste, onaangetaste stukken continentale korst op aarde. Geoloog Tim Johnson van de Australische Curtin University en zijn collega’s deelden de resultaten deze week in het blad Nature. Ze bevestigen hiermee een theorie die al in de jaren zestig werd geopperd. Continentvorming en platentektoniek zijn complex Paul Mason geoloog Hoewel geoloog Paul Mason van de Universiteit Utrecht, niet bij de studie betrokken en net zelf terug uit de Pilbarakraton voor veldwerk, het een elegante analyse noemt én de resultaten sterk vindt, verwacht hij niet dat dit de laatste discussie is over de vorming van de eerste continenten. „Continentvorming en platentektoniek zijn complex. De onderzoekers bestudeerden continentvorming op een paar plekken. Hoewel we verwachten dat overal op aarde meteorieten ingeslagen geweest zijn, hoeft dat niet het startschot te zijn geweest voor alle continentvorming over heel de aarde. Het hoeft niet overal tegelijk te zijn begonnen.” De aarde is de énige bekende planeet waar gigantische individuele continenten en oceanische platen voortdurend langs elkaar schuiven, tegen elkaar botsen en onder elkaar duiken. Dat doen ze met grofweg dezelfde snelheid als waarmee vingernagels groeien. Geologen weten hoe vandaag de dag nieuwe continentale korst ontstaat. Wanneer een oceanische plaat onder een andere oceanische plaat of een continent schuift (subductie), schuift de onderduikende plaat diep de hete binnenkant van de aarde in. Daar smelt het gesteente en daarbij verandert ook de chemische samenstelling ervan. Er ontstaat graniet, het gesteente waar ook veel keukenbladen van gemaakt zijn. Graniet heeft een lagere dichtheid dan basalt, waar oceanische korsten voornamelijk uit bestaan. Door die lagere dichtheid komen de grote granieteilanden, oftewel de beginselen van jonge continenten, bovendrijven. Maar hoe de állereerste continentale korsten ontstonden, is een vraag die geologen al decennia bezighoudt. De jonge aarde had nog geen continenten. De planeet was volledig bedekt met aaneengesloten, ondergelopen oceanische korst. De manier waarop continenten vandaag de dag vormen, via onder elkaar duikende platen, was toen dus niet mogelijk. De gangbare hypothese is dat de eerste continenten ontstonden door processen binnen in de aarde. Maar een alternatief idee is dat het eerste continent ontstond door invloed van buitenaf, door meteorietinslagen – een theorie die al in de jaren zestig werd geopperd. Uit berekeningen aan inslagkraters op de maan en Mars volgt dat de jonge aarde hevig gebombardeerd moet zijn geweest met meteorieten. Er waren in ieder geval veel inslagen tot 3,9 à 3,5 miljard jaar geleden. En dat is het moment waarop de oudste continenten zijn gevormd. Bewijs voor het alternatieve idee ontbrak nog. Maar nu komen Johnson en zijn collega’s dus met bewijs. Daarvoor gingen ze naar de Pilbarakraton. Ze analyseerden 26 oude stenen. In die stenen zaten zeer dunne zirkoonkristallen. De geologen konden de leeftijden van de kristallen schatten door het langzame verval van uraniumisotopen tot loodisotopen in de kristallen. Sommige waren 3,6 tot 3,4 miljard jaar oud. Johnson, vanuit Australië: „En wat er met die oude kristallen – en dus met het stuk oude continent – gebeurd is, kunnen we zien aan de hand van zuurstofisotopen in het kristal.” Isotopen zijn varianten van hetzelfde element: ze hebben hetzelfde aantal protonen, maar een verschillend aantal neutronen. „Door verschillende omstandigheden verandert de isotoopverhouding in de zirkonen.” Uit de isotopenanalyse aan de oudste zirkonen blijkt dat meteorietinslagen de aarde hebben laten smelten op de plekken van de inslag. Door het smelten ontstond graniet, net zoals door subductie. Het graniet kwam vervolgens door de lagere dichtheid naar boven. „In de oude zirkonen zitten zuurstofisotopen die er alleen in kunnen zitten wanneer het gesteente gesmolten was vanaf het oppervlak”, zegt Johnson. „De analyse aan de stenen van de Pilbarakraton laat dus zien dat smelten van bovenaf begon, zoals je zou verwachten bij een meteorietinslag.”||https://www.nrc.nl//nieuws/2022/08/10/meteorieten-braken-de-aardkorst-op-waarna-de-continenten-op-drift-raakten-a4138600
2022-08-10||‘Het vrome mondje gaat van kwek kwek’, zong deze punkband toen Nederland nog niet wist wat punk was||1 minuut en 38 seconden duurt ‘Van Agt Casanova’, de eerste Nederlandstalige punksingle. Het ultrakorte intro knalt eruit. De zanger valt in op een verontwaardigde, licht bekakte toon.  Van Agt Casanova
moet aan de macht
Van Agt Supernova
de toekomst die lacht
(hahahahahahaha)  Van Agt wordt uw Führer
een pornoheld
Seks wordt obscurer
neuken kost geld Paul Tornado, noemt de zanger zich. Zijn gestreepte das is slordig gestropt. Op zijn wollen gilet, bepaald geen punktenue, prijkt een speldje. Geen punkbutton maar het beeldmerk van Caran d’Ache-kleurpotloden. Paul Hajenius, inmiddels 71, lijkt nog sprekend op zijn alter ego uit 1977. Hij praat ontspannen in zijn woning in de Enschedese wijk Roombeek, bekend van de vuurwerkramp uit mei 2000 die hij overleefde. „Ik zag de eerste vuurpijlen vliegen en wist wat er komen ging. Een voorgevoel. Ik vluchtte naar een parkeergarage. Na de eerste knal kwam er een groot brok beton vlakbij me neer. Mijn fiets was total loss; zelf had ik alleen een schram op mijn voorhoofd.” Paul Hajenius, alias punkzanger Paul Tornado, thuis in Enschede. Foto Eric Brinkhorst
 Zijn huis werd weggevaagd, inclusief een onvervangbare collectie fotonegatieven. Aan de keukentafel van het pand dat op min of meer dezelfde plek herrees opent hij een koffer met geredde parafernalia van het kunstcollectief waar hij in de pre-punkperiode deel van uitmaakte. Met Johan Visser, Willem Wisselink en Kees Maas was hij onderdeel van De Enschedese School. Als studenten aan de AKI (Academie voor Kunst en Industrie) organiseerden ze projecten. Als het dichtersduo Tornado & Capetti (met Maas) overvielen ze ‘serieuze’ poëziefestivals met surrealistische performances. Voor het tijdschrift Buster Magazine interviewden ze David Bowie. Is het leuk om een popster te zijn? „Alleen op woensdagen en zaterdagen”, antwoordde Bowie.  Punk stond in 1977 in Nederland nog nauwelijks op de radar, vertelt Hajenius. Het Paul Tornado-project kwam vooral voort uit de onafhankelijke geest van de betrokkenen. „Visser en Wisselink hadden ontdekt dat je vrij gemakkelijk zelf een plaatje kon persen. Ze begonnen 1000 Idioten Records met het idee dat er altijd wel duizend idioten te vinden moesten zijn waaraan je zo’n plaatje kon slijten. Ik had Johnny Rotten zien optreden in een tv-programma en begreep dat punk een Engelse stroming was die zich bikkelhard afzette tegen de gevestigde orde. Willem Wisselink is een begenadigd muzikant die makkelijk even zo’n punksong in elkaar zette. Het leek een beetje op ‘God Save the Queen’ en het thema moest politiek zijn. Choqueren, wilde ik. Vandaar woorden als ‘Führer’ en ‘neuken’ in de tekst, want in de brave Nederlandse popmuziek van toen kwamen die niet voor.” Van Agt een pornoheld? Ach, je moest toch iets doen om een beetje stennis te trappen Paul Hajenius  zanger/kunstenaar  Toenmalig minister van Justitie Dries van Agt gaf de voorzet voor Tornado’s tekst. „Van Agt had verordonneerd dat er nog maar 49 stoelen in een pornobioscoop mochten staan. Vijftig was te veel, want dan zou porno toegankelijk voor de massa worden. Die gedachte vond ik zo absurd dat ik er een lied over móést schijven. Door de onderwerpkeuze kon het niet anders dan in het Nederlands.” Van Agt Casanova
het ethisch reveil
Van Agt Supernova
de redding nabij  Vrome mondje gaat van
kwek kwek kwek kwek
Zuinig mondje gaat van
kwek kwek kwek kwek
Roomse mondje gaat van
kwek kwek kwek kwek
Pruimenmondje gaat van
kwek kwek kwek kwek Hoewel 1000 Idioten een ingenieus plan bedacht om ‘Van Agt Casanova’ behalve in Hilversum ook in het Haagse mediacentrum Nieuwspoort te promoten, werd het nummer geen hit. Punk lag niet goed bij de radio, weet ook zanger Guus Boers van de The Flyin’ Spiderz uit Eindhoven. In december 1977 waren zij de eerste Nederlandse band met een Engelstalige punksingle: het behoorlijk ruige ‘City Boy’ met een tekst over vervreemding en eenzaamheid in de grote stad.  Als pubrockband in een Eindhovense kroeg hadden ze al de nodige ervaring, vertelt Boers (71) nu. „In mei ’77 stonden we in het voorprogramma van The Damned in Paradiso. Ik was meteen verkocht door de energie die ze uitstraalden. Terwijl er eigenlijk nog een gewone rocksingle van ons had moeten uitkomen begon ik punksongs te schrijven. Onze elpee hebben we in twee dagen opgenomen, met producer Pim Koopmans die eigenlijk helemaal geen boodschap had aan punk. De sound van ‘City Boy’ hakte er zo in dat deejays als Frits Spits weigerden het nummer te draaien. Nederland was eind 1977 nog helemaal niet klaar voor punk.”  „No Elvis, Beatles or the Rolling Stones in 1977” had de Engelse punkgroep The Clash beloofd op de B-kant van hun explosieve single ‘White Riot’. Punk zou voorgoed afrekenen met die rockdinosaurussen. De Sex Pistols verstoorden het Zilveren Jubileum van Koningin Elizabeth door op 7 juni de Theems op te varen om hun single ‘God Save the Queen’ met veel bombarie te vertolken, twee dagen voordat de vorstin zelf aan een botenparade zou deelnemen.  Rod Stewart hield de Sex Pistols met zijn slome ballade ‘I Don’t Want To Talk About It’ af van de nummer één in de Engelse hitparade. Gefluisterd werd dat de Pistols die positie wel degelijk verdiend hadden op grond van hun gigantische verkoopcijfers, maar dat de BBC het punkrumoer klein hield om Hare Majesteit en haar bewonderaars te ontzien. Punk werd dé soundtrack van de zomer van 1977.  De punkrevolutie speelde zich af op 45 toeren. Vinylsingletjes, meestal niet langer dan drie minuten, waren het aangewezen medium. In oktober 1976 verscheen de eerste Engelse punksingle ‘New Rose’ van The Damned op het Stiff-label. In de VS roerden zich The Ramones (‘Blitzkrieg Bop’, „Hey, ho, let’s go”), Blondie (‘X Offender’) en Richard Hell (‘The Blank Generation’). De EP ‘Spiral Scratch’ van Buzzcocks uit Manchester belichaamde de doe-het-zelfmentaliteit van de punkbands. Waarom wachten op een platencontract als je de singletjes zelf kon laten persen? In Nederland bleef het akelig stil. Ivy Green uit Hazerswoude roerde zich al op de podia, maar de eerste plaat van deze Nederpunkpioniers verscheen pas in 1978. De Sex Pistols waren toen al uit elkaar en punk was in Engeland geruisloos opgegaan in new wave. In Nederland signaleerde alleen journalist Peter van Bruggen in Muziekkrant OOR dat er wat gaande was. Pas in april ’78 wijdde Nieuwe Revu een coverartikel aan het fenomeen: Alles over Punk: Wat betekent ’t en hoe lang duurt ’t nog? Te laat, te sensationeel, te veel gericht op uiterlijkheden als veiligheidsspelden en gescheurde T-shirts. In Nederland kwam de belangstelling voor punk pas najaar 1977 op gang toen The Stranglers de hitparade haalden met ‘Something Better Change’ Jeroen Vedder  punkliefhebber Punkliefhebber Jeroen Vedder was er als dertienjarige vroeg bij, toen hij de Sex Pistols in januari ’77 zag optreden in het tv-programma Tros Disco Circus. Als co-auteur van de punkbijbel Het Gejuich Was Massaal: Punk in Nederland 1976-1982 heeft Vedder een helikopterview van de opkomst en ondergang van punk in Nederland, die voor hem in zijn pure vorm ophield te bestaan toen er hanenkammen in beeld kwamen. „In Nederland kwam de belangstelling voor punk pas op gang toen The Stranglers in het najaar van 1977 de hitparade haalden met ‘Something Better Change’. Die vroege punk van nummers als ‘City Boy’ had een element van rhythm & blues dat het muzikaal interessant maakte. Betere punk dan de eerste elpee van de Ramones is er nooit meer gemaakt.”  Vedder (58), die tegenwoordig in een platenzaak in Utrecht werkt, merkt dat er een jong publiek is opgestaan met belangstelling voor de vroege punkjaren. Het boek dat hij schreef met journalist Jerry Goossens werd onlangs heruitgegeven als I’m Sure We’re Gonna Make It. De Engelstalige bewerking ontleent zijn titel aan het gelijknamige 45-toerendebuut van Ivy Green, volgens velen de beste punksingle ooit in Nederland gemaakt.  ‘City Boy’ en ‘Van Agt Casanova’ waren bakens aan de horizon van de Nederlandse punkscene, die labels als No Fun en Plurex en bands als The Ex en Tröckener Kecks zou voortbrengen. The Flyin’ Spiderz zegden de punk spoedig vaarwel en gingen in 1979 op in de new wave-rockband Spiderz. Paul Tornado hield niet van optreden en legde zich toe op fotografie en andere kunstdisciplines. In 1979 maakte hij nog één plaat: de EP Pissig! met onder meer zijn hartenkreet ‘Kijk Uit Voor de Deejays’. Hij bleef zijn leven lang een non-conformist, hoewel hij soms de drang voelt om Dries van Agt (nu 91) nog eens op te zoeken en hem een soort van excuses aan de bieden voor de harde manier waarop hij de toenmalige minister heeft aangepakt. „Ik heb geen idee of Van Agt ooit kennis heeft genomen van mijn plaatje”, zegt Hajenius. „Maar ik zou hem nu nog wel eens willen zeggen dat hij de laatste tijd op een goeie manier partij heeft gekozen voor de Palestijnen en dat ik het nu volledig met hem eens ben. Dat van dat pruimenmondje en die pornoheld? Ach, je moest toch iets doen om een beetje stennis te trappen.” ‘Van Agt Casanova’ en ‘City Boy’ zijn verkrijgbaar op de cd-compilatie I Don’t Care Collection: Dutch Punk 1977-1983 (Pseudonym). Inl: centertainment.nl Het Gejuich Was Massaal van Jerry Goossens en Jeroen Vedder is onlangs in facsimile uitgegeven door Korm Plastics, en herbewerkt in het Engels als I’m Sure We’re Gonna Make It. Inl: kormplastics.nl
||https://www.nrc.nl//nieuws/2022/08/10/de-punkrevolutie-begon-op-45-toeren-a4138586
2022-08-10||En weer is ABN Amro meer kwijt aan witwascontrole||Staat ABN Amro er nu wel of niet goed voor  sinds minister Sigrid Kaag (D66, Financiën) begin dit jaar heeft gehint op een snelle verkoop van (een deel van) de 56 procent van de aandelen die de staat in handen heeft? Het beeld uit de cijfers over het tweede kwartaal, die woensdag werden gepresenteerd door de bank, is niet eenduidig. Aan de ene kant kampte ABN Amro opnieuw met een aantal tegenvallers. Zo zette de bank meer geld opzij voor haar antiwitwasoperatie. De inhaalslag die de bank vorig jaar met toezichthouder DNB afsprak, omdat jarenlang te weinig was gedaan om malafide klanten eruit te pikken, blijft een grote kostenpost. In het tweede kwartaal werd daarvoor nog eens 34 miljoen euro extra uitgetrokken, terwijl in het eerste kwartaal ook al meer dan 50 miljoen euro extra was uitgegeven.  In totaal verwacht de bank in 2022 een half miljard euro kwijt te zijn aan deze antiwitwasmaatregelen. Pas in de loop van 2023 denkt ABN Amro de inhaaloperatie, waarbij oude klantdossiers allemaal nog eens moeten worden doorgenomen, af te ronden. Eerst mikte de bank op afronding eind dit jaar. Al die extra maanden is de bank geld kwijt aan personeel dat deze screening uitvoert.  De bank was ook extra geld kwijt aan het Single Resolution Fund. Uit dat Europese fonds, gevuld door alle Europese banken, moeten in de toekomst mogelijke faillissementen van banken worden afgewikkeld. De pot met geld moet scenario’s voorkomen zoals rond de kredietcrisis in 2008/2009. Toen werden miljarden aan belastinggeld – zoals bij ABN Amro door de Nederlandse staat – in banken gepompt om te voorkomen dat deze zouden omvallen. De extra kosten zorgden ervoor dat ABN Amro 8 procent meer kwijt was aan operationele kosten. Dankzij een meevaller wist de bank toch meer winst te boeken dan analisten gemiddeld hadden verwacht. ABN Amro boekte in de maanden april, mei en juni een winst van 475 miljoen euro, waar 312 miljoen was verwacht. De meevaller bestond uit het vrijvallen van 156 miljoen euro uit de stroppenpot voor slechte leningen, omdat een aantal klanten die het moeilijk hadden gekregen door de coronacrisis weer netjes zijn gaan betalen. En hoewel het economisch bureau van ABN Amro negatief gestemd is over de tweede jaarhelft vanwege de hoge inflatie en de oorlog in Oekraïne, heeft dat volgens de financiële afdeling van de bank nog niet direct de consequentie dat er daarom weer meer geld opzijgezet moet worden voor mogelijke faillissementen.  „We zien nog weinig bedrijven bij bijzonder beheer komen”, zei topman Robert Swaak in een toelichting aan de pers. „We zien wel een recessie aankomen, maar onze modellen wijzen nog niet op directe problemen voor onze klanten. We nemen wel voorzorgsmaatregelen en houden ons kapitaal hoog, zodat we klanten die toch in de problemen komen kunnen blijven helpen.” Volgens Swaak komt er in de tweede jaarhelft waarschijnlijk nog een meevaller aan. En wel in de belangrijkste inkomstenbron van vrijwel alle banken in Europa: de rentemarge. Dankzij het besluit van de Europese Centrale Bank om niet langer een negatieve rente te rekenen aan banken als zij geld stallen bij de ECB, verwacht ABN Amro aan het eind van dit jaar na jaren van daling weer eens méér rentemarge te maken. Daarbij helpt het mogelijk dat de bank die negatieve rente al sinds vorig maand niet meer aan de ECB hoeft te betalen, en vermogende klanten van de bank pas vanaf oktober geen negatieve rente gerekend meer krijgen bij tegoeden boven een ton. Swaak was ook positief over de zogenoemde onderliggende kosten. Dat zijn vaste kosten die de bank maakt, zonder de eenmalige tegenvallers zoals rond de antiwitwasoperatie mee te rekenen. Die onderliggende kosten daalden in het tweede kwartaal, dankzij kostenbesparingen en de strategiewijzigingen die Swaak sinds zijn aantreden in 2020 heeft ingezet. De topman is ervan overtuigd dat zijn bank er mede daardoor vanaf 2024 in zal slagen om de totale kosten – waarin wel de eenmalige kosten iworden meegerekend – naar 4,7 miljard euro te brengen. In 2022 koerst de bank nog af op evenveel kosten als in 2021 (5,3 miljard euro).  De vraag is of dat lukt: de incidentele kosten bij ABN Amro zijn afgelopen jaren door boetes en andere tegenvallers steeds hoog. Ook nu weer waarschuwt de bank in het volledige halfjaarverslag dat er mogelijk iets aankomt: de bank zegt in discussie te zijn met de Single Resolution Board over de hoogte van betalingen in het verleden. „Op dit moment zijn de uitkomsten van deze discussie onzeker. [..] Mogelijk leidt dit tot hogere kosten.” Op de Amsterdamse beurs weten ze ook nog niet wat te doen met de bank, die nog altijd voor 56 procent in handen is van de staat. In eerste instantie opende het aandeel na de kwartaalcijferpresentatie 4 procent hoger, maar bij sluiting van de beurs was dat omgeslagen in een verlies van 0,34 procent.   ABN Amro zelf lijkt ondanks het onzekere beursklimaat wel te geloven dat een verdere beursgang er in de komende maanden in zit. De bank kondigde een bijzonder aandeleninkoopprogramma aan. Als Kaag besluit tot verdere verkoop van aandelen, dan heeft ABN Amro zelf 250 miljoen euro beschikbaar om van die verkoop een succes te maken. De toestemming van toezichthouder ECB is voor de zekerheid wel zonder einddatum.||https://www.nrc.nl//nieuws/2022/08/10/en-weer-is-abn-amro-meer-kwijt-aan-witwascontrole-a4138599
2022-08-10||Edward Hopper leert ons: alles passeert, niets blijft||Dertig jaar geleden stapte ik in New York het Museum of Modern Art binnen, waar een tentoonstelling was, getiteld ‘Dislocations’. Als je de vertaling opzoekt krijg je ‘ontwrichtingen’, maar voor mij, reiziger die nog maar net was geland, ging het meer om zoiets als onthechting. Verplaatsingen.  De tentoonstelling bestond uit een reeks installaties van beroemde eigentijdse kunstenaars, die in mijn geheugen zijn vervaagd, maar binnen één zo’n installatie hing een ouder schilderij dat bleef haken, omdat het zo precies vertolkte waar mijn hoofd zich de afgelopen uren mee had gevuld.  Een gordijn dat opwaait. Een vrouw die zich bukt om iets te pakken. Licht, dat lekt door de ramen en oplost in de nacht.  Inmiddels zijn er bijna honderd jaar verstreken sinds Edward Hopper zijn schilderij ‘Night Windows’ maakte, maar nog steeds is dat wat je meeneemt van de treinreis die JFK Airport verbindt met de stad. Straten, gevolgd door eendere straten. Iemand steekt over. Een papiertje waait op. Een vrouw slaat een hoek om, de punt van haar jas nog zichtbaar. Gezien, en vergeten. Gezien, en vergeten. Alles passeert, niets blijft. Hopper wordt beschreven als de meester van de melancholie en dat is hij ook, maar wat zijn beste werk zo’n kracht geeft is de manier waarop hij die gemoedstoestand laat samenvallen met vluchtigheid. Met het besef dat vluchtigheid uiteindelijk alles is wat we hebben.  Kunstwerken kunnen ons wapenen tegen dat gevoel door hun unieke vermogen om vast te houden. Maar kunstwerken die juist dat gevoel van vluchtigheid vasthouden, zijn zeldzaam.  En je vergeet ze niet.||https://www.nrc.nl//nieuws/2022/08/10/gezien-vergeten-alles-passeert-niets-blijft-a4138598
2022-08-10||Opinie | De radio hoeft geen greatest hits-playlist meer te zijn||Kappers en accountants, forensen en thuiswerkers, treinreizigers en filerijders, tandartsen en logistiek medewerkers: goed nieuws, de radio wordt beter. Eeuwige underdog KINK heeft, na een lange juridische strijd, een nieuwe veiling van commerciële FM-frequenties afgedwongen. Eindelijk, na bijna twintig jaar, ligt er een dot van een kans om een aanbod te presenteren dat wél recht doet aan de diversiteit van radio-minnend Nederland anno 2022. Nu is het zaak om de juiste voorwaarden te scheppen, zodat frisse nieuwe initiatieven de kans krijgen het anders en beter te doen. Walt van der  Linden is omgevingsanalist bij het ministerie van Sociale Zaken en Werkgelegenheid en oud-redacteur van Sublime. De huidige frequentieverdeling op de FM dateert nog van juni 2003. Ruim een jaar voordat Adam Curry de podcast uitvond en drie jaar voordat Spotify on demand muziek de standaard maakte. Van true crime-podcasts tot live-concerten in de metaverse: internet en apps hebben de wijze waarop wij muziek, audio en videoclips consumeren revolutionair veranderd. Het Nederlandse commerciële radiolandschap bleef ondertussen vrijwel ongewijzigd.  Aanvankelijk zouden nieuwe partijen al in 2011 de kans krijgen een frequentie te bemachtigen. Maar dankzij een stevige lobby van de bestaande spelers werden de vergunningen steeds weer verlengd. Zo kregen bestaande zenders ‘de kans hun investering terug te verdienen’, met als zeer welkom neveneffect dat nieuwkomers op kartel-achtige wijze buiten de deur werden gehouden.  „Flagrante marktafscherming”, noemt KINK het terecht, want de zender is met haar alternatieve pop en rock dubbel zo populair als sommige concurrenten mét zo’n felbegeerde FM-frequentie. Het echte slachtoffer is de luisteraar: die moet het al twintig jaar stellen zonder innovatie in het aanbod.  Daar komt nog bij dat er op de frequentieverdeling in 2003, de zogeheten Zerobase-veiling, ook wel het een en ander viel aan te merken. Een goed voorbeeld van de weeffouten in de vorige veiling is het ‘jazz’-kavel, waarop Sublime uitzendt.  Deze vergunning stelt dat er een specifiek percentage jazz op de zender moet worden gedraaid. Klein probleem: wat is precies de definitie van jazz? En nu is er met deze geclausuleerde  kavels nóg iets interessants aan de hand. Dankzij een ondoorzichtige veiling en uit angst om mis te grijpen is voor deze kavels veel te veel betaald. Begrijpelijk dus dat, naarmate de begroting knellender werd, Sublime het concept ‘jazz’ ad absurdum is gaan oprekken. Grootste gemene deler-hits van Simply Red, Justin Timberlake en UB40 zijn inmiddels allemaal ‘jazz’.  De radio hoeft geen greatest hits-playlist meer te zijn Het werkelijke werkterrein – en zo zal het inmiddels ook gewoon in het businessplan staan – is simpelweg schmalz: muzikaal behang voor late taxiritjes, halflege wachtkamers en grijze kantoortorens. Niets mis mee, maar een echte jazzcat ontdekt hier geen spannende B-sides en het algemene radiopubliek is ook nauwelijks geïnteresseerd, getuige het marktaandeel van 0,6 procent. Ondertussen werd de vergunning wel drie keer verlengd. Hoog tijd dus om spijkers met koppen te slaan en zo snel mogelijk een gedegen veiling van FM-frequenties te organiseren. Een unieke kans, met een groot belang: deze veiling zal nog vele jaren bepalend zijn voor het commerciële radio-aanbod. Ik pleit er dan wel voor om de veiling dit keer anders te organiseren dan in 2003. De mogelijkheden voor verbeteringen zijn legio. Bijvoorbeeld: doe afstand doen van de gedateerde en arbitraire indeling van beschikbare kavels in muzikale genres. Want waarom wél klassiek, jazz en Hollands, maar geen hiphop, reggae of dance? En waarom wél verplichten om uit te zenden in het Nederlands of Fries, maar niet kijken naar demografische kenmerken van de te bedienen doelgroep?  Relevant is ook dat in het streaming-tijdperk de radio geen greatest hits-playlist meer hoeft te zijn, maar wel een rol speelt in het laten doorbreken van nieuwe platen. Het zou daarom jammer zijn als zenders als KINK en SLAM!, met jong publiek en veel nieuwe muziek, straks om dezelfde kavel moeten strijden. Dat geldt ook voor de nieuws-kavel: muziek is on demand beschikbaar, dus zou er op de commerciële FM best meer ruimte mogen zijn voor actualiteiten en discussie dan alleen een BNR Nieuwsradio. Ook is innovatie en marktwerking gebaat bij een diversiteit aan verschillende partijen: voorkom dus dat zenders geconcentreerd zijn onder een beperkt aantal conglomeraten, zoals Talpa met zijn vier zenders. Maar vooral moet er een groter gewicht worden toegekend aan een inhoudelijke toets van het businessplan. Daarin zouden publiek, kwaliteit en innovatie centraal moeten staan. Die laatste wellicht nog wel het meest. Want na twintig jaar is radio-minnend Nederland echt wel toe aan een fris geluid.  ||https://www.nrc.nl//nieuws/2022/08/10/zorg-eindelijk-voor-vernieuwing-van-de-nederlandse-radio-a4138597
2022-08-10||‘Lage inkomens meest geholpen met teruggave energietaks’||Het teruggeven van energiebelasting is de beste manier om mensen met een laag inkomen door de energiecrisis heen te helpen. De maatregel belast de Belastingdienst niet te veel en de compensatie loopt via de energierekening. Dat laatste heeft als voordeel dat het geld niet aan andere zaken wordt besteed. Dat concludeert CE Delft na onderzoek naar de mogelijkheden voor de overheid om de energierekening dragelijk te houden. De onderzoekers zijn ervan uitgegaan dat voor lagere inkomens voor een jaar een gemiddelde compensatie van 1.600 euro nodig is. In het door Eneco geïnitieerde onderzoek analyseert CE Delft zes maatregelen waarmee de overheid de pijn van de hoge energierekening kan verzachten. Door de hoge gas- en elektriciteitsprijzen van dit moment komt de jaarlijkse rekening in veel gevallen op meer dan 5.000 euro uit, terwijl dat eerder 2.000 was. Los van de inkomensafhankelijke belastingteruggave keken de onderzoekers ook naar een mogelijk vouchersysteem. Kosten voor de overheid zijn dan relatief laag, maar nadeel is dat die vouchers (tegoedbonnen) moeten worden aangevraagd, waardoor sommige mensen de steun mislopen. Ander nadeel is dat dit systeem zowel de energieleveranciers als de Belastingdienst zwaar belast. Een sociaal energietarief – laag inkomen, dus lage tarieven – kent weer als nadeel dat de betrokken huishoudens minder gestimuleerd worden om zuinig met gas en elektriciteit om te gaan. Voordeel van zo’n sociaal tarief is dat het heel gericht is en dat de Belastingdienst de verwerking kan combineren met bestaande regelingen. Makkelijkste systeem is een energietoeslag voor huishoudens tot bijvoorbeeld 120 procent van het sociaal minimum. Nadeel is dat het geld mogelijk „niet aan energie wordt besteed” en dat huishoudens met iets hogere inkomens zo niet bereikt worden. Gezien de forse stijging van de energienota kunnen ook mensen die verder boven het sociaal minimum zitten in financiële problemen  komen.  De inkomensafhankelijke subsidie via belastingteruggave komt volgens  CE Delft het best uit de bus, omdat met deze regeling eventueel ook hogere inkomens (tot 50.000 euro) kunnen worden gecompenseerd. Als de overheid zich beperkt tot de armste huishoudens, dan komt de rekening uit op 1,3 miljard.  Als de belastingteruggave voor iedereen zou gelden, gaat het de schatkist  bijna 13 miljard kosten. De overheid dempt dit jaar al de gevolgen van de energiecrisis. De energiebelasting is verlaagd, de btw op gas en stroom is van 21 naar 9 procent gegaan en huishoudens met een laag inkomen hebben een eenmalige energietoeslag gekregen.  Als de prijzen op het huidige niveau blijven, kost dit de 20 procent laagste inkomens in een jaar gemiddeld 1.591 euro. Voor de 20 procent hoogste inkomens zou de financiële schade volgens het rapport 2.625 euro zijn.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/10/compenseer-stroomnota-via-teruggave-energietaks-a4138596
2022-08-10||Met Mark Parsons klikte het nooit bij de Oranjevrouwen||Hij staat bekend als een praatgrage coach. Soms tot vervelens toe, volgens sommige speelsters van het Nederlands vrouwenelftal. „Hij gaat graag de diepte in en dan haakt bij ons vijftig procent wel af”, zei middenvelder Jill Roord over bondscoach Mark Parsons in een interview met de Volkskrant tijdens het EK in Engeland, vorige maand. „Maar hij is aan het leren, het wordt beter.” Tijd om verder te leren krijgt Parsons niet. Woensdag maakte de KNVB bekend dat „gezamenlijk” is besloten de samenwerking te beëindigen. „In aanloop naar en op het EK [waar Nederland in de kwartfinales door Frankrijk werd uitgeschakeld, red.] vielen zowel het vertoonde spel als de resultaten tegen en dat kunnen we ons niet veroorloven”, aldus de bond in een statement. „De lat ligt hoog. Nederland was titelverdediger en ook finalist op het laatste WK, we willen meedoen voor de prijzen.” Verrassend is deze uitkomst niet.  De keuze voor Parsons, een ervaren clubcoach in de VS zonder de benodigde papieren voor de functie van bondscoach in Europa, wekte van meet af aan verbazing. Was hij nou de ‘Sarina-plus’ waar de KNVB maandenlang naar had gezocht? De Brit kwam rijkelijk laat op de radar van de KNVB, nadat Arjan Veurink besloten had aan de slag te gaan als assistent-bondscoach van het Engelse elftal, onder Wiegman.  Parsons’ start was rommelig en ongelukkig. De eerste maanden combineerde hij de job met zijn baan als clubtrainer bij het Amerikaanse Portland Thorns. Dat stond in zijn contract, maar hij wist dat die dubbelfunctie veel van hem zou vergen. Vanwege het tijdsverschil maakte hij soms werkdagen van zestien uur, vertelde hij eind 2021 in NRC. In oktober van dat jaar miste Parsons ook het begin van de voorbereiding op de WK-kwalificatieduels met Cyprus en Wit-Rusland, na zijn vlucht vanuit de Verenigde Staten te hebben gemist. ‘Weet waar je aan begint’, had zijn vrouw Hannah nog  gewaarschuwd. ‘We hebben het over de opvolger van Sarina Wiegman, de coach onder wier leiding Nederland Europees kampioen en vice-wereldkampioen werd. Het kan alleen maar downhill gaan.” Parsons was dan wel nooit bondscoach geweest, zei oud-directeur topvoetbal Nico-Jan Hoogma bij diens perspresentatie.  Maar hij had bij Portland Thorns  wel „met topspeelsters gewerkt” op „het allerhoogste podium”. Op de vraag of Jessica Torny, Parsons nieuwe assistent, te zijner tijd het stokje zou overnemen zei Hoogma: „Zoiets moet bewezen worden. Het zijn gedachten die spelen, maar er zijn geen harde afspraken gemaakt.”  Het is zeer de vraag of Torny alsnog doorschuift. Zij maakte deel uit van het onfortuinlijke avontuur met Parsons en heeft onder hem niet de  ervaring kunnen opdoen die de KNVB bij de vorige benoeming nodig achtte voor een promotie. De profielfoto van Parsons is niet langer een kring van Nederlandse speelsters Een coach die wel hoge ogen gooit is, volgens insiders, Andries Jonker. Jonker was begin deze eeuw al korte tijd bondscoach van het vrouwenelftal en heeft ruime ervaring als coach in het mannenvoetbal. Zo was hij onder meer assistent-trainer van Louis van Gaal bij Bayern München  en hoofd jeugdopleiding bij Arsenal. In mei besloot Jonker zijn aflopende contract bij Telstar niet te verlengen na drie seizoenen.  Toen Jonker vorige maand als gast in Studio Engeland  gevraagd werd naar zijn ervaring met voetballende vrouwen, vertelde hij dat hij daar aanvankelijk niets mee had. „Ik ben met veel tegenzin bij de KNVB meisjes gaan trainen. Anders moest ik de tuchtzaken van het zaalvoetbal doen. Toen ben ik in Zandvoort gaan kijken naar een meisjeswedstrijd van het Haarlemse jeugdteam, op het perron van het station, zodat niemand me kon zien. Toen ben ik dichterbij gaan staan, achter een lichtmast. Toen vond ik het toch wel aardig.” Aan de NOS vertelde Jonker dat hij was gevraagd Wiegman op te volgen, maar dat niet wilde, omdat hij nog elke dag met spelers op het veld wilde staan, wat niet kan als  bondscoach. Dat zijn stijl als coach een andere is dan die van Parsons blijkt uit wat hij vorige maand in NRC zei over de uitlatingen van Roord. „Dat soort tussen-de-regels-door-kritiek zegt iets over de verhouding tussen speelsters en bondscoach. En dan is het belangrijk dat je dat niet laat sudderen, maar de koe bij de horens vat. Waar komt die kritiek vandaan?”  Andere namen die onder kenners rondzingen zijn die van Emma Hayes (de huidige coach van de Chelsea-vrouwen) en die van  Daphne Koster, ex-international en sinds 2017 manager van het vrouwenelftal van Ajax. Koster heeft, net als Parsons, niet de benodigde papieren, maar mag de opleiding als ex-international wel versneld doorlopen als ‘zij-instromer’. Ook oud-bondscoach Vera Pauw komt op basis van haar ervaring en staat van dienst in aanmerking voor de positie van bondscoach, maar zij verlengde vorig jaar haar contract als bondscoach van Ierland en liet zich bovendien zeer kritisch uit over de KNVB in NRC.  Pauw vertelde dat zij als speelster en als coach te maken had gekregen met seksueel grensoverschrijdend gedrag van KNVB-functionarissen, waarna de bond haar plaats in de geschiedenis zou hebben proberen te marginaliseren. De opvolging van Parsons moet hoe dan ook snel rondkomen. Begin volgende maand speelt Nederland een belangrijke return tegen IJsland in de WK-kwalificatie. Bij winst is de ploeg gekwalificeerd voor het WK in Australië en Nieuw-Zeeland van volgend jaar. Parsons lijkt al wat afstand te hebben genomen van zijn korte buitenlandse avontuur. Zijn profielfoto op Whatsapp is niet langer een kring van Nederlandse speelsters, maar een huiselijk tafereel.||https://www.nrc.nl//nieuws/2022/08/10/met-mark-parsons-klikte-het-nooit-bij-de-oranje-vrouwen-a4138595
2022-08-10||Vastplakken aan kunst: een nieuwe trend|| De Mona Lisa werd afgelopen juni besmeurd met taart. Omdat het schilderij achter glas zit,  bleef het onbeschadigd. Hoewel het niet om een georganiseerde actie van een klimaatactiegroep leek te gaan, schreeuwde de bekladder dat „mensen de aarde verwoesten”.  Het museum als plek voor protest – het lijkt een trend onder klimaatactivisten. De afgelopen maand plakten demonstranten zich meerdere keren met lijm vast aan bekende kunstwerken in verschillende Europese steden. De vraag is waarom zij juist musea kiezen als decor voor hun protesten.  „Het museum is een mediagenieke plek om te demonstreren, maar het kan schadelijk zijn wanneer een klimaatactivist zich vastplakt aan een kunstwerk”, vertelt directeur van de Museumvereniging Vera Carasso. Ze vindt het dan ook geen logische keuze dat de klimaatactivisten voor het museum gaan als plek voor protest en niet voor bijvoorbeeld het kantoor van Shell: „Musea doen veel aan verduurzaming, en houden ook tentoonstellingen over klimaatverandering. Naar mijn mening zijn musea en klimaatactivisten vrienden. Vooralsnog heeft een soortgelijk incident zich niet voorgedaan in Nederland. Hopelijk blijft dat zo. Mocht er wel zo’n actie plaatsvinden, dan zijn de musea in Nederland goed voorbereid via veiligheidsprotocollen.” De klimaatactivisten zijn vooral op zoek naar aandacht, denkt Sarah Pickard, die onderzoek doet naar de actiegroep Extinction Rebellion. Ze zegt daarover tegen The New York Times dat de keuzes voor kunstwerken „grotendeels irrelevant waren, omdat het hele punt is om ontwrichtend te zijn”. Toch lijken sommige demonstranten  te zoeken naar thematische aanknopingspunten. Bij een protestactie in Milaan lijmden demonstranten van de groep Ultima Generazione zich eind juli vast aan een sokkel in het Museo del Novecento waarop de bekende sculptuur uit 1913 staat van de futuristische kunstenaar Umberto Boccioni: Unieke vormen van de continuïteit in de ruimte (1913). In een online verklaring op Instagram liet de actiegroep het volgende weten: „We moeten een andere richting inslaan. We hebben ons vastgelijmd aan het werk van Boccioni omdat we het ons niet langer kunnen veroorloven om te blijven bouwen aan economische vooruitgang. De vooruitgang waarop de futuristen hoopten, leidt ons naar massale uitroeiing.” Daarbij lijdt de museumsector onder de klimaatcrisis,  menen de demonstranten. Tijdens het protest scandeerden zij dat „er geen kunst zal zijn als we ons geen eten kunnen veroorloven, als we sterven door hittegolven”. De demonstranten roepen de cultuursector op om hen te steunen en willen druk uitoefenen op de regering. Ze raadpleegden voor de demonstratie restaurateurs voor een geschikte lijm  en benadrukten dat ze het meesterwerk niet wilden beschadigen.   Just Stop Oil, een groep die de Britse regering ervan wil weerhouden vergunningen te verlenen voor nieuwe olie- en gasprojecten, is ook actief in musea. Enkele leden plakten zich vast aan onder andere de lijst van het schilderij My Heart’s in the Highlands (1860) van Horatio McCulloch. Op het kunstwerk in de Kelvingrove Art Gallery and Museum in Glasgow is een landschap uit de negentiende eeuw afgebeeld. Vervolgens lijmden zij zich vast aan Bloeiende perzikboom (1888) van Vincent van Gogh in de Courtauld Gallery in Londen. De landschappen die zijn afgebeeld, worden nu bedreigd, aldus de demonstranten. In België protesteerde een klimaatactivist in het Groeningemuseum in Brugge door zich vast te plakken aan het veiligheidsglas van het schilderij Madonna met kanunnik Joris van der Paele (1436) van Jan van Eyck. De keuze voor het schilderij lijkt in dit geval irrelevant.    
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/vastplakken-aan-kunst-een-nieuwe-trend-a4138594
2022-08-10||In Italië droogt zelfs voormalig moerasland op||Twee dagen per week mag landbouwer Stefano Boschetto (40) zijn akkers niet irrigeren. Voor boeren uit de streek rondom Latina, zo’n zeventig kilometer ten zuidoosten van Rome, blijft de kraan dan onverbiddelijk dicht. „Een noodzakelijke ingreep, tijdens een extreem hete en droge zomer”, zegt Boschetto, die ook bestuurder is bij het lokale consortium voor waterbeheer, dat die beslissing nam. „Zie je hoe laag het water in de kanalen staat? Sinds november heeft het hier niet meer geregend.” Tijdens een hobbelige rit met zijn rode pick-uptruck toont Boschetto   de smalle kanalen in de streek. Die zijn een erfenis van het fascisme. Tot in de jaren dertig was dit nog een door malaria geplaagd moerasgebied, de Pontijnse moerassen, dat nauwelijks bewoonbaar was. Na eerdere pogingen door de oude Romeinen en door pausen werd de streek pas tijdens het bewind van Benito Mussolini volledig drooggelegd. Fascisten stichtten ook de stad Littoria, en eromheen ontstond een boerengemeenschap. De stad veranderde later van naam en werd Latina. De  streek  is vandaag een belangrijke landbouwregio, bekend om de productie van kiwi’s, groenten en de melk waarmee buffelmozzarella wordt gemaakt. De kanaaltjes, her en der verspreid over het landschap, waren bedoeld om het overtollige water af te voeren naar zee. Negentig jaar later is de situatie compleet veranderd. Italië kampt met de zwaarste droogte sinds zeventig jaar. In vijf noordelijke streken is de noodtoestand uitgeroepen, en de Italiaanse regering maakte al miljoenen euro’s voor noodhulp vrij. Volgens minister Stefano Patuanelli (Landbouw, Vijf Sterren) is een derde van de Italiaanse landbouwproductie in gevaar. Om half elf in de ochtend is de verschroeiende hitte op Stefano Boschetto’s akkers nauwelijks te harden  zodra je een stap buiten de schaduw zet. De landarbeiders dragen losse kleren met lange mouwen, om zich enigszins te beschermen tegen de hete zon. „Mensen, akkers, planten: allemaal snakken ze naar water en naar lucht”, zegt Boschetto. „We kunnen nooit voldoende irrigeren om de grond tot rust te brengen, zoals een goede regenbui dat zou doen.”  Boer Stefano Boschetto in zijn truck.  Foto Francesca Leonardi Door het water slim te beheren – onder meer door rantsoenering – kon het consortium in Latina er wel voor zorgen dat zelfs in dit gortdroge landbouwseizoen elke boer voldoende water ter beschikking had, zegt Boschetto. „Maar je vraagt je onmiddellijk af hoe het volgend jaar gaat. Dit seizoen viel de laatste regen al in november, maar het jaar daarvoor hadden we hier twee overstromingen – dat is nooit eerder gebeurd.” Landbouwers moeten zich aanpassen aan steeds extremer en onvoorspelbaarder weer. Makkelijk is dat niet, maar de boeren in de streek van Latina proberen het wel. In november heeft Stefano Boschetto een grote kas   gebouwd, waarin sla en rucola groeien. De kas  helpt hem om het effect van de  hitte, maar ook van steeds heviger regenval op zijn groentes af te zwakken. Wie in Latina een kas  heeft, moet ook het regenwater dat ervan afstroomt opvangen in een waterbassin. Boschetto heeft er niet één – zoals de lokale overheid wettelijk verplicht – maar meteen twee laten uitgraven. De regen die op het dak van de kas valt, wordt slim in gootjes opgevangen en via buizen afgevoerd naar twee grote ‘zwembaden’, midden op zijn akkers. Die twee bekkens vol water, samen een halve hectare groot, helpen hem tijdens deze extreme droogte enorm met de irrigatie van zijn land. Boschetto gelooft sterk in het nut van die verplichte opvang van regenwater, maar vindt het  onzin om dit aan individuele boeren over te laten. In wat ooit een moerasgebied was, dringt zich een compleet nieuwe manier van waterbeheer op. Het consortium van Latina heeft bij de Europese Unie 18 miljoen euro aangevraagd voor een pompsysteem dat het water niet langer wegleidt naar zee, maar juist op de akkers kan vasthouden wanneer een periode van grote droogte dit vereist. Het project voorziet ook in grote, publieke bassins om regenwater op te vangen. Door slimme irrigatie is Boschetto’s oogst dit jaar weliswaar  gered. Maar al vóór de oorlog in Oekraïne waren brandstof en energie in Italië fors duurder. Daarbovenop komen de extra kosten voor het waterbeheer. „Mijn onkosten zijn al ruim een jaar dubbel zo hoog, maar ik verkoop mijn groenten nog altijd tegen dezelfde prijs. Dat is niet houdbaar.”  Voedselprijzen zullen verder stijgen, voorspelt hij. Akkerbouwers  krijgen in tijden van waterschaarste vaak de schuld dat zij te veel water verbruiken, zegt Boschetto. Hij wil dat wil nuanceren: „Wij irrigeren onze akkers niet met drinkwater en gebruiken water op een efficiënte manier. Daarbij voorkomt akkerbouw dat droog en brandbaar materiaal zich opstapelt en gaat branden. Op mijn land heb ik nog geen brand gehad.” Vlak naast zijn landbouwbedrijf zien we grote stukken zwart geblakerde grond, ten gevolge van de frequente branden die Italië tijdens deze hete zomer teisteren. In tijden van extreme droogte mag er eigenlijk geen druppel water verloren gaan. Toch heeft Italië ook met zijn drinkwater een ernstig probleem. Jaarlijks gaat 40 procent ervan verloren, vooral door oude en slecht onderhouden waterleidingen. Met 55 procent verlies scoort de provincie Latina nog een stuk slechter dan dit al bar slechte nationale gemiddelde. Hoe komt dat? Volgens Marco Lombardi, de topman van de lokale watermaatschappij Acqualatina, werd water vele jaren lang als een quasi gratis goed beschouwd, waardoor er ook nauwelijks voor werd betaald. De watermaatschappij verliest niet alleen 55 procent drinkwater door lekkende, slecht onderhouden leidingen, daarbovenop komt nog een ‘administratief verlies’ van 15 procent: mensen die stiekem water aftappen van iemand anders en daar niet voor betalen, of die weigeren controleurs binnen te laten die de watermeter nakijken en daardoor slechts een geschatte prijs betalen. Voor Acqualatina betekent dit een gemis aan inkomsten, aldus Lombardi, die de maatschappij hard nodig heeft voor het onderhoud. Bovendien is er volgens de bestuurder jarenlang een fout industriebeleid gevoerd. Dat legde de nadruk op uitbreiding van het netwerk, en niet op onderhoud of  vervanging van de onderdelen. „Als gevolg daarvan zouden wij vandaag in Latina de 3.500 kilometer waterleidingen eigenlijk volledig moeten vervangen”, zegt Lombardi. „Alleen zou dit ons 700 miljoen euro kosten. We kunnen ons 20 tot 25 miljoen euro aan investeringen per jaar veroorloven. Dus om het hele netwerk te vervangen, hebben wij tientallen jaren nodig.” Elk jaar voert Acqualatina tienduizend urgente reparaties uit, wat neerkomt op dertig tot veertig interventies per werkdag. Het is vechten tegen de bierkaai: „Als we op één plek een lek hebben hersteld, moeten onze technici prompt uitrukken voor het volgende probleem.” Ook de watermaatschappij van Latina wendt zich daarom tot Europa voor financiële hulp. Acqualatina hoopt op 40 miljoen euro uit Next Generation EU, het Europese post-covid-heropbouwfonds, om de dringendste gebreken aan het waterleidingnetwerk van Latina te kunnen herstellen. Europese steun moet ook toelaten om het waternetwerk van Latina volledig te digitaliseren, waardoor lekkages sneller kunnen worden opgespoord en aangepakt. Maar watertopman Lombardi heeft zijn verwachtingen al bij voorbaat bijgesteld: „In het allerbeste geval slagen we erin onze verliezen te verminderen met 4 tot 5 procent.”||https://www.nrc.nl//nieuws/2022/08/10/in-italie-droogt-zelfs-voormalig-moerasland-op-a4138593
2022-08-10||Opinie | Zijn we bereid om Nieuw-Zeeland Aotearoa te noemen?||Zijn we bereid om Nieuw-Zeeland ‘Aotearoa’ te noemen, de oorspronkelijke Maori-naam? Kunstenaar Hohepa Thompson, alias Hori, reisde twee weken geleden speciaal naar Zeeland om ons deze vraag te stellen. Een vraag die voor de meeste Nederlanders waarschijnlijk als een verrassing komt.  Marjolein van  Pagee is  historicus. Voor dag en dauw kwam Hori op zaterdag 30 juli in Zeeland aan. Anderhalve dag eerder had hij in Auckland het vliegtuig naar Londen gepakt. Daar aangekomen huurde hij een auto en samen met zijn cameraman nam hij de veerboot naar Calais. Het strand bij Vlissingen was zijn bestemming. Aan een van de vele paalhoofden op het strand bevestigde hij er een plaquette: „Aan de mensen van Zeeland, ik geef de naam Nieuw-Zeeland terug aan jullie, de naam van ons land is Aotearoa.” Een tv-crew legde zijn actie vast voor de Nieuw-Zeelandse televisie.  Hoe zat het ook alweer? Hoe kan het dat Maori-land naar Zeeland vernoemd is, waren het niet de Engelsen die het land hebben gekoloniseerd? De Maori’s zijn de oorspronkelijke bewoners van Nieuw-Zeeland en vormen een minderheid in eigen land. De nazaten van Europese kolonisten zijn nog steeds de meest dominant aanwezige groep. Net als Australië en de Verenigde Staten is Nieuw-Zeeland een koloniale bezetting. Het was echter de Nederlandse VOC-kapitein Abel Tasman die als eerste Europeaan in 1642 in Aotearoa aankwam, waarna het VOC-bestuur besloot om het gebied naar de provincie Zeeland te vernoemen. Deze naam is door de latere Britse kolonisten aangehouden. Als gevolg van de Britse toe-eigening van andermans land zijn de taal en cultuur van de Maori’s lange tijd onderdrukt geweest en weggezet als minderwaardig. De laatste decennia is daar verandering in gekomen. De Maori-cultuur wordt weer beleefd als iets positiefs. Terwijl het eerder afgestraft werd, is het nu haast hip om een paar woorden Maori te spreken. Door het nationale rugbyteam, de All Blacks, is de traditionele Maori-dans de haka wereldwijd bekend geworden als een uiting van een trotse cultuur.  Deze hernieuwde aandacht betekent niet dat problemen rondom racisme en uitsluiting zijn opgelost. Nieuw-Zeeland is en blijft een kolonie. Dit blijkt wel uit het bestaan van de Hobson’s pledge, een in 2016 opgerichte pro-koloniale lobbygroep die zich stoort aan de diverse initiatieven en regelingen die de discriminatie van Maori tegengaan. Vorig jaar startten zij de petitie ‘New-Zealand, NOT Aotearoa’ die inmiddels door bijna 59.000 mensen is ondertekend.  Afgelopen juni haalde een andere petitie het nieuws waarin juist gepleit werd voor het veranderen van de naam naar Aotearoa. De petitie werd georganiseerd door Te Pāti Maori, de politieke partij die opkomt voor de belangen van Maori. Deze werd maar liefst door 70.000 mensen ondertekend en de uitkomst wordt nu serieus onderzocht door een parlementaire commissie.  Kunstenaar Hori besloot in dit kader een campagne op te zetten. Hij liet grote banners drukken met de tekst: „Are we Abel to be called Aotearoa now?” – het woord Abel verwijst naar de VOC-kapitein. De banners plaatste hij op een aanhangwagen en van het meest noordelijke puntje van Nieuw-Zeeland is hij de afgelopen maand naar het uiterste zuiden gereden, zo’n 3.000 kilometer. Via sociale media brengt hij verslag uit.  Hori trok naar Vlissingen maar maakte ook een stop in het Zeeuwse dorp Krabbendijke, en reisde daarna naar Rotterdam, Leiden en Amsterdam. Overal hangt hij posters met een afbeelding van Tasman en de vraag of wij bereid zijn de naam ‘Aotearoa’ te gebruiken. Een QR-code leidt naar de website ‘Hori’s Pledge’ waar hij ons Nederlanders direct toespreekt.  Met zijn project geeft Hori kritiek op de arrogantie van Europese koloniserende naties die hele gebieden hernoemden alsof er niet al mensen woonden. Een koloniale naam teruggeven zoals hij nu doet, laat ons de absurditeit van die traditie zien. Koloniale doctrines, inmiddels eeuwenoud, hebben normaal gemaakt wat niet normaal is.  Hier is het een genocidepleger als Jan Pieterszoon Coen die op een sokkel staat en naar wie straten en bruggen zijn vernoemd. In Nieuw-Zeeland is het Abel Tasman die geroemd en geprezen wordt als ‘de ontdekker’ van het land. Beiden waren in dienst van de moordzuchtige VOC, het grootste bedrijf dat ooit bestaan heeft. Met zijn actie zaagt Hori als het ware aan de stoelpoten van onze democratische, beschaafde samenlevingen, gebaseerd op mythes van dappere zeehelden.  Dat die zeehelden niet echt helden waren, begint langzaam door te dringen. Maar met het herkennen van kolonialisme in het heden hebben we duidelijk meer moeite. Het heeft ook iets makkelijks om daden uit het verleden te veroordelen. Daarvan kunnen we ons distantiëren, alsof wij er niks mee te maken hebben en het allemaal voorbij is. Maar kolonialisme is geen geschiedenis, Aotearoa is een actueel bezet land en Nieuw-Zeeland een koloniale naam zoals Nederlands-Indië een koloniale naam was. ||https://www.nrc.nl//nieuws/2022/08/10/zijn-we-bereid-om-nieuw-zeeland-aotearoa-te-noemen-a4138592
2022-08-10||Smachtende liefdesliedjes van zelfbewuste zanger Gavin-Viano||De Parade, het centrale plein in Den Bosch en de vroegere pleisterplek van Festival Boulevard, wordt nog steeds stevig verbouwd, maar naast een hijskraan staat niettemin een festivaltent. Daar zijn elke avond artiesten te beluisteren, popmusici als Steffen Morrison en Sophie Straat, en er is muziektheater, zoals het dramatische Queen of Disco van Rightaboutnow, over discolegende Sylvester.  Ook Able to Fuck Love van Gavin-Viano is aanstekelijk muziektheater, gespeeld in een tent op het Zuiderpark. Gavin-Viano zingt zijn smachtende liefdesliedjes met een jeugdig elan en een ferme Stevie Wonder-intonatie, die bromt van warmte, begeleid door een strijkkwartet en keyboards. Tussendoor vertelt hij hoe hij seks met liefde kan verwarren en zich als ‘zoete’, lieve jongen staande houdt op Tinder. Als hij zijn hoofd erbij houdt, is hij de koning van zijn eigen leven, weet hij. Hoe zoet hij is, etaleert hij met een liedje dat ageert tegen politiegeweld. Vriendelijker hoor je dit type protestlied niet: of ze hem alsjeblieft niet neer willen schieten, zingt hij. Bij Down the Rabbit Hole, een Toneelhuis-productie, wordt de soundtrack verzorgd door gitarist Mauro Pawlowski, bekend als ex-lid van rockband dEUS maar veelvuldig actief als theatermuzikant. Behoudens de gruizige gitaarakkoorden klinkt zijn bijdrage inwisselbaar: klankschalen, vogelgeluiden, dreigende hoorns. Op het podium staat een houten wand met een raam, waarachter drie kwartier niets anders te zien is dan houten panelen die bewegen, in verschillende formaten en kleuren. Aan de zijkant trekt Benjamin Verdonck aan touwtjes om ze in horizontale of verticale richting te krijgen: een ambachtelijke techniek die de alom gelauwerde Vlaamse theatermaker en beeldend kunstenaar ook in eerder werk vaak hanteert. Wat je ziet is bijvoorbeeld dat achter een paneel met zwarte ruit weer een paneel met zwarte ruit verschijnt. Of dat panelen in bruintinten elkaar afwisselen. Een zichtbare relatie met de muziek is er niet. Na de aanvangskreet: „Down. Down. Does this fall never end?” is de voorstelling woordloos. Het effect van deze abstracte installatie, met meer pretenties dan ideeën, is slaapverwekkend. Al net zo pretentieus oogt Spare Time Work, van het Vlaamse collectief Buren, waarin de monotonie en de dominantie van werk in het leven het onderwerp is. Twee vrouwelijke performers voeren absurde scènes op, over spelen en werk, en spreken abstracte teksten uit, in het Engels. Dankzij de gelikte productie, met ingenieuze kostuums en decorstukken ziet het er visueel aantrekkelijk uit. Ook de geluidsbewerkingen, met onder meer voice-over en vervormingen, dragen bij aan een soort uiterlijke glans. Maar inhoudelijk ontbreekt elk idee en de voorstelling sleept zich traag voort. Het beoogde absurdisme is zouteloos en de satire vleugellam. Veel verder dan obligate kreten over sleur en onrecht reikt deze matte performance niet. Festival Boulevard. Gezien 8 en 9 augustus. Boulevard loopt t/m 14/8. Info: festivalboulevard.nl Gavin-Viano: Able To Fuck Love 
●●●●● Benjamin Verdonck/ Mauro Pawlowski/ Toneelhuis: Down the Rabbit Hole 
●●●●● Buren: Spare Time Work 
●●●●● Sonja van Ojen & Hendrik Kegels: Om de hoek woont een struik 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/smachtende-liefdesliedjes-van-zelfbewuste-zanger-gavin-viano-a4138591
2022-08-10||Het toneelstuk ‘Jan Pieterszoon Coen’ was omstreden. De reden? De ontmanteling van zijn mythische status||In 1931 schreef dichter en schrijver Jan Jacob Slauerhoff (1898-1936) zijn eerste en enige avondvullende toneelstuk Jan Pieterszoon Coen, over de ondergang van de vierde gouverneur-generaal van de VOC. Vanwege de politieke gevoeligheid werden door de jaren heen meerdere ensceneringen ervan op het laatste moment geannuleerd of zelfs verboden. Het stuk geldt inmiddels als een van de meest omstreden toneelstukken van Nederlandse bodem. De toneeltekst van Slauerhoff had al sinds de verschijning een discutabele reputatie. In kranten werd de tekst bekritiseerd, niet alleen om de opruiende inhoud, maar ook vanwege de tekortschietende vorm, die eerder literair dan dramatisch zou zijn en vanwege de vele decorwisselingen nauwelijks opvoerbaar zou zijn. „Tweedimensionaal” en „geen bijdrage van belang tot onze toneelliteratuur”, oordeelde de Haagsche Courant. Later schreef het Algemeen Handelsblad: „Het werk met zijn onmogelijk lange monologen kan men bezwaarlijk tot een van de geslaagde werkstukken van de Nederlandse dramatische literatuur rekenen.” In 11 taferelen ontmantelt Slauerhoff  genadeloos de mythische status van Jan Pieterszoon Coen  In elf taferelen laat Slauerhoff de laatste maanden van Jan Pieterszoon Coen voorbijkomen, waarin hij diens mythische status als nationale held genadeloos ontmantelt. Slauerhoff schildert Jan Pieterszoon Coen in het stuk af als angstige, gewelddadige en onvoorspelbare massamoordenaar, een hebzuchtig en racistisch heerser die zich ronduit tiranniek opstelt ten opzichte van zijn directe omgeving. Hij ging drastisch in tegen het publieke beeld van de VOC-topman: Coen werd destijds vooral geroemd als grondlegger van de Gouden Eeuw.  Hij gaf daarmee een kritisch tegengeluid dat politiek gevoelig lag. Inmiddels legendarisch is het verbod van de Amsterdamse burgemeester d’Ailly in 1948, zes dagen voor een groots aangekondigde uitvoering ter gelegenheid van de opening van de Boekenweek. Het was ten tijde van de politionele acties in Indië en aangenomen wordt dat de autoriteiten een dergelijk kritische blik op de gouverneur-generaal niet konden gebruiken. De opvoering ervan, oordeelde de burgemeester, zou „ongetwijfeld de openbare orde in gevaar hebben gebracht” – al bleef een officiële opgaaf van reden voor het verbod uit.  Ook in 1961 stak de Amsterdamse burgemeester, Gijs van Hall in dit geval, een stokje voor een openbaar toegankelijke enscenering van het stuk. Ditmaal vanwege de Nederlandse betrokkenheid bij de crisis in Nieuw-Guinea, die Nederland op veel internationale kritiek kwam te staan. De geplande uitvoering door toneelgroep Kothurne werd slechts in zeer strikt besloten kring toegestaan. Pas in 1986 – 55 jaar na verschijning – vond de eerste integrale openbare uitvoering van het stuk plaats, bij het Nederlands Repertoire Gezelschap van regisseur Roel Twijnstra, met Joop Keesmaat in de titelrol. In 2020 werd de toneeltekst opgenomen in de herziene editie van het Verzameld proza van Slauerhoff, samengesteld door Hein Aalders en Menno Voskuil.  Inmiddels worden er volop theaterstukken geproduceerd die een kritische blik op het Nederlandse koloniale verleden werpen. In maar liefst twee grote theaterproducties werd afgelopen seizoen uitgebreid stilgestaan bij ons koloniale verleden in Indië: in Lichter dan ik (Korthals Stuurman Theaterbureau) stond het verhaal van een Indische njai centraal, en De eeuw van mijn moeder (Het Nationale Theater) ging over hoe een koloniaal trauma generatie op generatie doorwerkt. Twee voorstellingen over deels verzwegen, Indische geschiedenissen, die – mede vanwege die kritische blik – zowel door pers als publiek lovend werden ontvangen.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/kritisch-toneel-over-voc-held-jp-coen-mocht-niet-a4138590
2022-08-10||Hop! daar gaat het truitje. Zwiep! daar zakt het rokje||Over de schouder van de kaartjescontroleuse glanst het welkomstcomité me tegemoet: een rij bronzen koppen. Les planètes (1990). Hun gezichten gloeien goud, behalve de verzilverde maan. Hij is pafferig alsof hij heeft gehuild (of is net wakker, kan ook). Eva Aeppli (1925-2015) schiep deze planeethoofden. Voor haar waren ze het resultaat van astrologische opluchting, voor mij zijn ze poortwachters naar haar wereld. Ik ben daar te gast, of ik welkom ben, dat maak ik zelf maar uit.  In die wereld verkeren levensgrote wezens met serene woede achter hun oogleden. Meestal hangen ze in een oude stoel. Hun hoofden zijn expressief, hun lichamen vaak gehuld in fluweel zoals spoken lakens dragen – geen idee wat eronder zit, maar het is benig.  Ze zijn portretten met een naam (‘Olga’, ‘Niki’), of deel van een groep (vijf verbijsterend rouwende weduwes, zeven verpletterend onbuigzame rechters). ‘Poppen’ zou je zeggen, maar nee. Met poppen kun je spelen. Aeppli’s creaturen laat je met rust, zoals je het ook uit je hoofd laat om iemand die slaapt aan te tikken. Je kijkt naar hun woelende gezichten. Wil je weten wat ze denken, bestudeer dan hun lange vingers en je denkt: o ja.  Centre Pompidou-Metz meldt fier dat Le musée sentimental d’Eva Aeppli het eerste grote overzicht van haar werk in Frankrijk is. Maar dat is rijkelijk laat. De musea negeerden haar (ook het Stedelijk in Amsterdam) en dat bleven ze doen, ook al zongen grootheden als  Louise Bourgeois en Andy Warhol haar lof. Wanneer ik Kamagurka vertel dat ik voor Eva Aeppli naar Metz ga, snapt hij dat meteen: „Dat is een hele grote kunstenaar.” In 1952 vestigde ze zich in Parijs met haar geliefde, Jean Tinguely. Brancusi was haar overbuurman, Yves Klein een van de vele vrienden. Niki St. Phalle werd Tinguely’s tweede vrouw en bleef altijd Aeppli’s boezemvriendin. Om Eva heen ontstonden het nouveau realisme, de popart, de nulkunst. Zij koos haar eigen weg en dat betekende een enkele reis anonimiteit. Ze bleef vooral de echtgenote van de beroemde Jean Tinguely, ook al was ze slechts tien jaar met hem getrouwd en had zij aanzienlijk meer invloed op hem dan hij op haar. Ze was anders. Als strikt antroposofisch opgevoede Zwitserse was ze in een geweld-ontkennend wereldbeeld gedrenkt. De horreur van de Holocaust reet dat aan flarden en Aeppli raakte zwaar gedeprimeerd. Ze was 20 en belandde in een inrichting. Daar zag een arts haar tekeningen en nam haar serieus als kunstenaar. Zijn bevestiging was haar bevrijding. Ze gaf zich onvoorwaardelijk over aan haar talent. Haar psychologisch invaliderende ontzetting over oorlog en wreedheid liet ze erin uitstromen. In de catalogus wemelt het van de afbeeldingen met het trieste bijschrift ‘oeuvre détruite’. Eva Aeppli vernietigde dwangmatig haar tekeningen en  schilderijen. Wat er, vooral door Niki St. Phalle, gered werd, is in Metz te zien. Het is zwartgallig en komiek, verdrietig, berustend. Ritmisch, dat ook, er zit swing in. Er zijn schilderijen als ‘Le Tango’ (1963): een ballet van hupsende skeletten in witte robes met een anjer achter hun oor. En er is het zevenluik ‘Le Strip-tease’ (1959). Op zeven smalle zelfportretten in houtskool voert een clowneske Eva een striptease uit. Hop! daar gaat het truitje. Zwiep! daar zakt het rokje. Ze doet haar best met uitnodigende grimasjes en kokette vingers, maar sexy wil het niet worden. Haar naakt is niks, haar ribbetjes zijn te tellen. Huilend tilt ze de grote lelie van haar hoofd, het laatste positieve bastion. En nog is het niet genoeg – tot slot tekent ze een schim in het duister. Vlees ontbindt, striptease compleet. Ik huiver. Maar intussen geniet ik van haar felle stijl. Brutaal. Grappig, dat ook, ondanks alles. ‘Le Strip-tease’ was een keerpunt. Hierna barstten haar figuren uit het platte vlak naar de derde dimensie van stof, naald en draad. Het leidde haar naar een onvergetelijk oeuvre. En soms gaat dat zijn eigen gang. ‘La table’ (1965-67) geldt als Aeppli’s chef d’oeuvre, met dertien creaturen in verrassend bonte kleuren achter een vijf meter lange tafel. Ze maakte het naar analogie van Leonardo Da Vinci’s ‘Laatste Avondmaal’, zij het dat niet Jezus in het midden zit, maar de Dood, geflankeerd door een groep radeloze burgers. Zij zijn  uitzonderingen in Aeppli’s werk, ze hebben hun ogen wijdopen. Zij kijken in de verte, wij kijken via hen in een spiegel. Op de officiële foto in de catalogus legt die Dood zijn handen op de tafel met zijn handpalmen ten hemel, zie Jezus bij Da Vinci.  In Metz niet. Daar pakt hij onder de tafel zijn buurman bij de hand. Ineens bemoedigt de dood een mens. Maar is dit nou een vergissing of een bewuste ingreep van Jean Kalman, de bewierookte theatervormgever die deze tentoonstelling inrichtte als een twilight zone? Bewust, denk ik. Hij doet meer. Hij troost haar vliegende heksen, die leidden tot een bittere ruzie met Tinguely, met vleugjes Edith Piaf, ‘Les amants d’un jour’. En hij besluit met een innig portret van Niki. In het wit, in een luie stoel. Rust. Vrede. Troost. Le Musée sentimental d’Eva Aeppli. Centre Pompidou-Metz, parvis des Droits-de-l'Homme 1, Metz. Ma-zo 10-18u, di gesloten. Tot 14/11/22. ●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/hop-daar-gaat-het-truitje-zwiep-daar-zakt-het-rokje-a4138589
2022-08-10||Russische journalist die tegen de oorlog protesteerde gearresteerd||De Russische autoriteiten hebben de Russische journalist Marina Ovsjannikova gearresteerd die wereldwijd bekend werd nadat zij in een live televisie-uitzending protesteerde tegen de oorlog in Oekraïne. Dat meldt haar advocaat woensdag aan persbureau AFP. Volgens de advocaat is tegen haar een strafzaak begonnen op grond van het verspreiden van „valse informatie over de Russische strijdkrachten” en het „in diskrediet brengen” van het leger, wat verboden is in Rusland sinds de invasie van 24 februari in Oekraïne. Ook is een inval gedaan in het huis bij de 43-jarige journalist.  In maart liep de vrouw in beeld op televisie met een protestbord waarop stond: „Stop de oorlog. Geloof niet in de propaganda. Hier wordt tegen u gelogen.” De beelden gingen de wereld rond. Vorige maand protesteerde Ovsjannikova opnieuw met een spandoek met de tekst: „Poetin is een moordenaar, zijn soldaten zijn fascisten”. Volgens haar advocaat hebben de arrestatie en de strafzaak te maken met het laatste protest. Ze riskeert een gevangenisstraf van maximaal 15 jaar. Ironisch bericht
Het is niet eerste keer dat Ovsjannikova wordt opgepakt of een boete krijgt. Maandag schreef ze op Facebook dat ze „naar de rechtbank gaat zoals ze naar haar werk gaat.” Gevolgd door de ironische boodschap: „Ik betreur het ten zeerste dat ik niet alle grootsheid van de ‘Russische wereld’ kan beschrijven. Ik bedank Poetin namens 30 miljoen Russen die in de 21ste eeuw leven zonder riolering en goede toiletten.” Ovsjannikova werkte voorheen voor de Russische staatstelevisiezender Rossija-1. Sinds april is de Russische journalist aangesteld als correspondent in Moskou bij de Duitse krant Die Welt.||https://www.nrc.nl//nieuws/2022/08/10/russische-journalist-die-tegen-de-oorlog-protesteerde-gearresteerd-a4138583
2022-08-10||Marlow Moss is niet zomaar een Mondriaan-imitator||Marlow Moss maakte schilderijen, reliëfs en sculpturen. „Ik ben geen schilder”, is een uitspraak van haar waarmee de pas verschenen documentaire De verdwenen lijnen van Marlow Moss van Fifi Visser en André van der Hout opent. „Ik zie geen vorm. Ik zie alleen ruimte, beweging en licht.” Toen ik voor het eerst een werk van Marlow Moss zag, was ik verbijsterd. Het schilderij met zwarte, verticale lijnen en een dubbele horizontale lijn, met in de rechterhoek een losgezongen blauw, deed denken aan Mondriaan, maar had een geheel eigen karakter. Wie was Marlow Moss? Waarom had ik nooit eerder werk van haar gezien?  De tentoonstelling Meet Marlow Moss (Kunstverein Amsterdam, 2013) van Sarah Crowner en Larry Bell werd ingeleid door een wervelende beschrijving van kunsthistorica Lucy Howarth, die wel en geen duidelijkheid gaf:  „Marjorie Jewel ‘Marlow’ Moss (1890-1958), ook bekend als Marlow Moss, was een biologische realist, een kluizenaar, een persona non grata, een fenomeen, [...] een amazone. 
Ze was een Britse, lesbische, constructivistische kunstenaar. Ze was ook een vrouw, een modernist [...] en een neoplasticist, een leerling van Piet Mondriaan en van Léger.
[...] Tot op heden wordt ze vooral gezien in relatie tot Mondriaan, een context die haar plaatst in de rol van navolger, of erger: ‘imitator’, een benaming die haar enorm te kort doet.” Hoe ontstaat het beeld dat men heeft van een kunstenaar? Waaruit wordt dit beeld samengesteld en kan het – eenmaal in het collectieve bewustzijn gebeiteld – nog worden herzien? Het beeld dat Mondriaan in afzondering en met haast onmenselijke toewijding tot zijn unieke werk was gekomen, is hardnekkig. Hoe het mij precies had bereikt, is achteraf moeilijk te zeggen. Het zal een combinatie zijn geweest van weergaves in tentoonstellingen, boeken en documentaires. Het was voor mij in ieder geval een verademing om via Marlow Moss te leren dat Mondriaan een enkele leerling had toegelaten en dat hij met Moss correspondeerde, bijvoorbeeld over haar gebruik van een dubbele lijn – iets wat hij na aanvankelijke aarzeling ook zelf ging toepassen. Zijn openheid naar anderen deed niets af aan zijn grootsheid. Ik wilde niet minder maar meer weten van zijn werk, dat door de schilderijen van Moss op een nieuwe manier bekeken en bevraagd kan worden. Het is jammer dat de documentaire De verdwenen lijnen van Marlow Moss geen poging doet te achterhalen waarom Moss op de achtergrond is geraakt. Er is van alles bij voor te stellen: het beeld van de grote, onwankelbare Mondriaan die uniek werk had geleverd, moest ‘heel’ blijven. Moss werd niet gewaardeerd door collega’s en critici die – bewust of niet – niet openstonden voor een vrouw die op een man leek, met een vrouw samenwoonde en er uitgesproken ideeën over kunst op nahield.  „In Parijs had ze denk ik het aanzien dat ze verdiende, daarna werd het minder”, vertelt Florette Dijkstra, schrijver en beeldend kunstenaar die voorkomt in de documentaire. „In Engeland werd ze totaal genegeerd door kunsthistorici en veel kunstenaars, waarschijnlijk omdat ze ‘te abstract’ was voor Engelse begrippen en daarmee concurreerde met de Engelse helden Hepworth, Nicholson en Moore. Dat heeft een eerste grote ‘stilte’ veroorzaakt. Ik denk zeker dat je gelijk hebt met de cultus rond Mondriaan: Moss is geweerd uit de meeste boeken over Mondriaan en De Stijl. Als ze al wordt genoemd, wordt ze snel afgeserveerd. Haar lot is natuurlijk ook het lot van veel vrouwen in de beeldende kunst. Pas de laatste twee, drie jaar zijn er grote tentoonstellingen over vrouwelijke kunstenaars. En dan mag je hopen dat Moss op den duur haar plek niet alleen tussen de ‘vrouwen’ maar ook weer tussen de ‘mannen’ mag innemen, zoals destijds in Parijs.” Marlow Moss is geweerd uit de meeste boeken over Mondriaan en De Stijl Florette Dijkstra kunstenaar Uit de documentaire wordt in ieder geval duidelijk dat er inmiddels zo weinig werk van Moss beschikbaar is, dat het misschien wel onmogelijk is haar de plek in de kunstgeschiedenis te geven die ze verdient. Het werk is grotendeels vernietigd in de oorlog. Verdwenen na een transport. Onrechtmatig verkocht. Onder erbarmelijke omstandigheden opgeslagen in een meubelopslagplaats in Zwitserland. Weggegooid, toen de rekeningen voor de opslag niet meer werden voldaan. Alles is waarschijnlijk en niets is zeker. Niet Marlow Moss, maar de vragen rond haar werk en leven hebben dan ook de hoofdrol in De verdwenen lijnen van Marlow Moss. Bij het kijken naar de film worden het er, frustrerend genoeg, alleen maar meer. Een van de sprekers die iets zou moeten toelichten over Moss is Andreas Oosthoek. Er wordt over hem alleen gemeld dat hij erfgenaam is, wat omstreden lijkt. Oosthoek heeft een koffer van Moss, die in de documentaire een glansrol heeft. Er komen schetsen en tekeningen van Moss uit tevoorschijn. Hij vond de koffer een paar jaar geleden in de garage, zegt hij tegen Lucy Howarth. Wanneer hij er nonchalant een brief van Mondriaan uit trekt, vraagt ze verschrikt of hij geen handschoenen nodig heeft.  Het is vast geen toeval dat de enkelen die zich hebben gewaagd aan een verhaal over Marlow Moss aanvankelijk kunstenaars zijn. Zij lieten zich niet afschrikken door de onmogelijkheid een overzicht te krijgen van haar werk, maar werden daar juist door gefascineerd en gaven er een eigen draai aan. Het ontbreken gaf ruimte voor mogelijkheden. Het nastreven van een  wordingsproces past mooi bij wat Moss zelf beoogde, zoals blijkt uit een tekst van romanschrijver Netty Nijhoff – echtgenote van dichter Martinus Nijhoff – die jaren met Marlow Moss heeft samengeleefd: „In tegenstelling tot Mondriaan, voor wie zelfs de magere bomen langs de Parijse boulevards nog te veel natuur waren, woonde Marlow bij voorkeur buiten. In Gauciel en na de oorlog in Cornwall, werkte ze dagelijks in haar tuin, om aan den lijve te ervaren dat het geheim van de vorm niet de vorm is, maar het voortdurend veranderen van de vorm. Dit voortdurend veranderen noemde ze het vitale proces van becoming.” Boeken van kunsthistorici als Lucy Howarth (2019) baseren zich voor een groot deel op het meerjarige en baanbrekende onderzoek van Florette Dijkstra (1963), die uit de behoefte een overzicht van het oeuvre van Moss te krijgen, in 1994 reconstructies begon te maken van werken van Moss – ook wanneer die alleen nog maar als zwart-witfoto of beschrijving bestonden. Er wordt vaak naar Dijkstra’s werk verwezen en zelfs gebruikgemaakt van haar reconstructies als illustraties in bijvoorbeeld het boek van Howarth.  Florette Dijkstra,  reconstructie van ‘Eivormige en cylindrische vorm’ van Marlow Moss.   Foto Florette Dijkstra In het M HKA hangt het overzicht van Dijkstra’s reconstructies tot nu toe, een indrukwekkende verzameling. Ik merk dat ik aarzel, wanneer ik voor de wand sta – ongelukkig genoeg onderbroken door een pilaar van het museumgebouw. Is dit in de eerste plaats het werk van Dijkstra of van Moss? Of zie ik hier een ontmoeting van twee kunstenaars? Het is de kracht van Dijkstra dat ze de toeschouwer laat bungelen tussen representatie en origineel, interpretatie en feitelijkheid. Ze geeft geen uitsluitsel maar laat de lacunes van de (kunst)geschiedenis hun werk doen. Het is pijnlijk om de gedachte toe te laten dat maar een klein deel van wat er door Dijkstra wordt weergegeven, nog bestaat. Tegelijkertijd is het bijzonder om de ontwikkeling van het levenswerk van Moss te kunnen overzien. Dijkstra: „Na haar studieperiode begint ze met het maken van vrij statische schilderijen, geïnspireerd door werk van Mondriaan. Op zoek naar ‘beweging’ in haar werk, verdubbelt ze lijnen, waarmee ze op haar beurt Mondriaan inspireert. Nog meer beweging bereikt ze door de kleurvlakken en lijnen in haar schilderijen vrij van elkaar te plaatsen. In de reliëfs die volgen is alle kleur vervangen door wit en hebben de lijnen plaatsgemaakt voor schaduwen. De objecten die Moss in de loop van haar leven maakt, laten op allerlei manieren haar verlangen naar ruimtelijkheid en beweging zien. Het licht dat op de objecten valt en de schaduwen die ze afwerpen, lijken dat verlangen in te lossen. In haar laatste twee levensjaren maakt Moss een reeks prachtige schilderijen met louter kleurvlakken.” Het is dankzij het onderzoek van Dijkstra dat er in 1994 een tentoonstelling werd gehouden in Arnhem, waarbij haar boek Marlow Moss: constructiviste + het reconstructieproject verscheen. Hierin wordt voor het eerst een poging gedaan leven en werk van Marlow Moss in kaart te brengen. Daarop volgde De voorgeschiedenis (De Kleine Kapaciteit, 1997) met meer persoonlijke verhalen en associatieve gedachten naar aanleiding van ontdekkingen en doodlopende sporen rond Marlow Moss. Mooi en bedachtzaam geschreven, laat Dijkstra – die werkt aan een nieuw boek over haar zoektocht – ruimte voor tegenstrijdigheden en onduidelijke verhaallijnen. Het verhaal van Marlow Moss is misschien vooral het verhaal van de omgang met haar werk en kunst in het algemeen, het maken van geschiedenis. Elke zin bouwt eraan mee, maar doet ook afbreuk aan de mythe van Moss als ongrijpbare, aan alle categorieën ontsnapte kunstenaar. Een versie schrijven is ook alle andere versies uitsluiten. Het is een spagaat waar Riet Wijnen een kern van heeft gemaakt in de prachtige biografie Marlow Moss (Kunstverein Publishing, 2013) die ook een anti-biografie genoemd zou kunnen worden – een term die Dijkstra gebruikt om haar eigen De Voorgeschiedenis in te leiden. Voortbouwend op wat Florette Dijkstra boven water heeft gehaald over Moss, en de gedachte dat het schrijven van kunstgeschiedenis ook vragen en tegenstrijdigheden mag bevatten, wordt er geen poging gedaan een enkel, kloppend verhaal te vertellen. Elkaar tegensprekende ‘feiten’ staan naast geruchten, aantekeningen naast fragmenten uit brieven.  Een strenge kunsthistoricus zou dit werk kunnen afdoen als de schets van een biografie waarin alle orde nog moet worden aangebracht. Het is de geest van de kunstenaar die ervoor heeft gekozen om juist het gebrek aan zekerheid rondom leven en werk van Moss als uitgangspunt te nemen. In een groter verband eist de kunstenaar een plek op voor een nieuw soort schrijven over kunst: niet alles hoeft feitelijk te kloppen, om er toch over te kunnen schrijven. Indrukken, geruchten en mythes zijn ook deel van hoe kunst wordt beleefd. Mooi gecomponeerd, leest elke pagina als een gedicht: She had several names:
	Marjorie Jewel Moss
	Marjorie Jewell Moss
	Marjorie Moss
	Marlow Moss
	Miss Moss
	Miss Mug
	Moss
	La Poupée
	the bird
	David & The Bird De kleine archieftentoonstelling in M HKA toont behalve De verdwenen lijnen van Marlow Moss en de reconstructies van Florette Dijkstra (onderdeel van Het Marlow Moss Project), de koffer van Marlow Moss met onder meer losse lijntekeningen in inkt, die volumes en lichamelijkheid benaderen. Ook hangt er een schilderij, Compositie met dubbele lijn en blauw vlak (1934), een bruikleen van De Vleeshal in Middelburg. Dit werk zou jaren ongeliefd op een gemeentekantoor hebben gehangen. Bij navraag bleek het tussen kast en muur te zijn geschoven. Tot mijn ontroering herken ik het werk dat ik in 2013 heb gezien bij Kunstverein – mijn eerste ontmoeting met Moss. Ik zie in Compositie met dubbele lijn en blauw vlak inmiddels meer dan een vage gelijkenis met Mondriaan. Het blauw is niet losgezongen maar maakt onderdeel uit van een aantrekken en afstoten. De dubbele lijn lijkt het werk uit elkaar te duwen en is een ode aan beweging, het worden zelf.  Ik zie wat Moss schrijft in een inleiding op haar werk: „Net als de natuur is kunst altijd scheppend en nooit herhalend. En elke vorm van betekenis komt maar één keer voor en is uniek. Voor mij is kunst net als het leven zelf: altijd in wording.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/marlow-moss-is-zo-veel-meer-dan-een-imitator-van-mondriaan-a4138588
2022-08-10||Wetenschappers zijn te slordig met ‘machine learning’||Of het nu gaat om het voorspellen van verkeersongelukken, de verspreiding van ziektes of de kans op conflicten of een burgeroorlog, de methode lijkt zo aanlokkelijk. Stop genoeg relevante data in een computer, laat er solide algoritmes op los, en er rolt een voorspelling uit. Twee Amerikaanse wetenschappers waarschuwen nu dat het gebruik van kunstmatige intelligentie om voorspellingen te doen ten koste kan gaan van de betrouwbaarheid. Ze voorzien zelfs een „dreigende crisis” in de herhaalbaarheid van onderzoek  omdat te veel wordt vertrouwd op kunstmatige intelligentie die niet waterdicht  is of slecht wordt toegepast. Computerwetenschappers Sayash Kapoor en Arvind Narayanan van de universiteit van Princeton deden een literatuurstudie in zeventien disciplines, van geneeskunde tot politicologie. In twintig reviews, de meeste recent maar ook een aantal oudere, telden ze 329 publicaties waarvan de resultaten niet of maar deels herhaalbaar waren, door manco’s in het gebruik van AI-modellen. Dat kan leiden tot „bizar overoptimistische conclusies”. De twee gebruiken een ruime definitie van ‘reproduceerbaar’: niet alleen moeten de data en algoritmische codes traceerbaar zijn, de data moeten ook correct zijn geanalyseerd. Belangrijkste valkuil bij het gebruik van machine learning is volgens Kapoor en Narayanan het lekken van data, waardoor de uitkomsten van een onderzoek vervuild kunnen raken. De twee identificeren acht soorten data leaking, zoals het onbedoeld opnemen van niet-relevante data of verschillende datasets niet goed uit elkaar houden. Als testdata vermengd raken met data uit de evaluatieset, leidt dat tot ‘betere’ maar bij nader inzien ondeugdelijke voorspellingen. De computer heeft de uitkomst dan al  verwerkt in zijn voorspellingen. Het gaat niet om fraude of opzettelijke fouten, maar om een overdreven geloof in AI-modellen en een gebrek aan deskundigheid. Fouten die de twee signaleren vallen doorgaans niet op bij het lezen van de artikelen in het academische beoordelingsproces, maar pas bij grondige analyse van de achterliggende data en gehanteerde methode. De twee pleiten voor een drastische herziening van bestaande AI-protocollen om de gaten te dichten. Bij concept-publicaties moet een checklist komen om na te gaan of alle acht types datalek zijn uitgesloten. Het onderzoek van de Princeton-wetenschappers is een preprint: nog niet getoetst voor publicatie in een wetenschappelijk tijdschrift. Niettemin heeft hun waarschuwing veel losgemaakt bij wetenschappers die zich zorgen maken over AI-methodes voor kwantitatief voorspellend onderzoek. Aan een online workshop van Kapoor over het onderwerp namen meer dan 1.600 academici deel. Niet alle reacties zijn positief. De Amerikaanse politicoloog David Muchlinski, van wie een artikel over de voorspelbaarheid van burgeroorlogen door het duo wordt bekritiseerd, verdedigt in Nature zijn onderzoek. Volgens Kapoor en Narayanan voegt het gebruik van AI in conflictstudies niets toe aan standaard statistische methodes. Muchlinski  vindt dat zijn vakgebied onrecht wordt gedaan.||https://www.nrc.nl//nieuws/2022/08/10/wetenschappers-zijn-te-slordig-met-machine-learning-a4138587
2022-08-10||Publiek in Bayreuth is ziedend over nieuwe ‘Ring’ van Wagner||Gemor klonk ook al voor de première van de nieuwe Ring in Bayreuth. In de winter zei de jonge regisseur Valentin Schwarz (33) dat hij Wagners magnum opus Der Ring des Nibelungen wilde brengen als een Netflix-serie. Wagners vierluik moest verslavend zijn, en geen geschiedenis over goden en dwergen, maar een verhaal over hedendaagse mensen met hedendaagse problemen. „Wir wollen einen geilen Wagner”, zei Schwarz in het weekblad Der Spiegel. Stramme Wagner-liefhebbers schudden toen al hevig het hoofd.  Maar de aanvankelijke scepsis en het tu-tu-tut van de conservatieve kenners stond in geen verhouding tot de woede van het publiek  in Bayreuth na afloop van Schwarz’ Ring. Toen het doek vrijdagavond viel, na het vierde en slotdeel Götterdämmerung, zo schrijven Duitse verslaggevers, klonk eerst nog een kort beleefd applaus voor de zangers en het orkest, om over te gaan in razend boegeroep zodra de regisseur het podium betrad. Het fluitconcert duurde negentien minuten volgens de verslaggever van Der Spiegel, die zichzelf boven het artikel een „Schlachtenbummler” in Bayreuth noemde – een ramptoerist.  Meer critici schaarden zich aan de zijde van het publiek. „Als de Bayreuther Festspiele een normaal bedrijf zou zijn, zouden er koppen rollen”, schreef de recensent van Deutschlandfunk. De auteur noemde Schwarz’ enscenering „total loss”,  niet te repareren, en dat terwijl Schwarz’ versie nog vijf jaar gespeeld zal worden in Bayreuth.  „Een middelvinger naar het publiek”, kopte de Frankfurter Allgemeine Zeitung. „Een executie”, noemt de criticus het woedende boe-geroep van het publiek. „Bijna tweeduizend mensen zijn ontzet”, aldus de FAZ, omdat hun investering van zestien uur ernst, empathie en inspanning is weggehoond door de regie.  Recensenten, ook de mildere zoals bijvoorbeeld die van de Süddeutsche Zeitung, zijn het erover eens dat de nieuwe vorm waarin Schwarz de Ring heeft gegoten niet te volgen is. Schwarz veranderde Wagners plot, bedacht er nieuwe personages bij, verving traditionele attributen door pistolen en boksbeugels, en, meer in het algemeen, vertrashte alles flink. De goden en de dwergen zijn bij Schwarz aan lagerwal geraakte mensen van vlees en bloed, met een garderobe als die van de gemiddelde vastgoedmakelaar, zo was ook te zien op de vijf uur lange uitzending van  Götterdämmerung op de commerciële zender Sat3.  Valentin Schwarz, die zelf aan de slag ging  na een afzegging van een eerder gekozen regisseur, had ongeacht zijn regiekeuzes ook veel pech. De hoofdrol, Siegfried, zou eerst door Stephen Gould worden gezongen, die werd verkouden, de invaller kreeg corona, en een dag voor de première werd de tenor Clay Hilley ingevlogen van zijn vakantie op Bari. Bij de première van Die Walküre zakte Wotan door een stoel, in een volgende akte moest hij worden vervangen. En de oorspronkelijke dirigent, Pietari Inkinen, kreeg tien dagen voor de première corona en dirigent Cornelius Meister moest inspringen.  De woedende reacties betekenen voor Schwarz overigens niet een definitieve mislukking. Het Bayreuth-publiek is niet makkelijk te behagen. De voorganger van Schwarz, Frank Castorf, jarenlang de gerenommeerde artistiek leider van de Berlijnse Volksbühne, kon in 2013 op een dertig minuten durend fluitconcert rekenen, aldus de schrijvende ramptoerist van Der Spiegel.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/publiek-in-bayreuth-is-ziedend-over-nieuwe-ring-van-wagner-2-a4138585
2022-08-10||Wagners Parsifal woont nu in een verzorgingshuis||Parsifal, de grote graalridder en verlosser, zit in het verzorgingstehuis. Net als Kundry, de ‘wilde vrouw’ die ooit Christus aan het kruis bespotte en daarom gedoemd is eeuwig te leven. Gurnemanz, een collega-graalridder, komt bij haar op bezoek in het tehuis. Drie oude mensen, elk op hun manier hunkerend naar het einde. De kindse Kundry slaat blijmoedig aan het poetsen. Verlossing, daar draait het om in Parsifal, de laatste opera van Richard Wagner, ook in de compacte versie die vanaf vrijdag te zien is in de Cenakelkerk in Heilig Landstichting. „En verlossing, als die er is, komt van de kunst”, zegt bariton en regisseur Marc Pantus stellig. Hij is de bedenker en de regisseur van de voorstelling én zingt de rol van Gurnemanz. Tijdens de lockdowns zette hij het project op poten en vorig jaar waren er al enkele succesvolle uitvoeringen. In de Cenakelkerk spelen ze de voorstelling zes keer. „Ik zit niet in het laatje met Wagner-zangers, en voor mij is dit een manier om me toch tot zijn muziek te kunnen verhouden”, zegt Pantus tijdens een repetitie half juli. Wie wél in dat laatje zit, is tenor Frank van Aken, die grote Wagner-rollen zong op de podia van La Scala in Milaan, de Met in New York én Wagner-mekka Bayreuth. Van Aken vertolkte de titelrol al vaak, onder meer in de langstlopende Parsifal-productie ter wereld, in het Nationaltheater Mannheim, waar de regie van Hans Schüler al sinds 1957 te zien is. Het is een apart concept, maar wel geloofwaardig, zegt Van Aken over Pantus’ Parsifal. Door aktes 1 en 2 weg te laten is de duur van ruim vijf uur teruggebracht tot anderhalf. En de bedwelmende orkestpartituur is gereduceerd tot een arrangement voor piano, harmonium, synthesizer, basgitaar en klokken. „Toch zing ik niet anders dan anders”, zegt Van Aken. „Je went eraan, en het arrangement is heel goed gevonden. Bovendien zingt Marc een erg mooie Gurnemanz.” Pantus groeide op in Nijmegen, met uitzicht op de Cenakelkerk, een opvallend, witgepleisterd bouwwerk met twee byzantijnse torens. Volgens hem lijkt het interieur van de kerk sprekend op de Graalburcht uit de allereerste Parsifal-productie in Bayreuth, en de ligging op een ‘Grüne Hügel’ heeft wel wat weg van die van het Festspielhaus aldaar. „Wagner wilde dat Parsifal uitsluitend in zijn eigen theater in Bayreuth zou worden uitgevoerd. Dat is allang niet meer zo, maar op deze plek heb ik het gevoel dat we er wel dichtbij komen”, zegt Pantus, die droomt van een jaarlijks festival op deze plek. Het idee om de handeling naar een verzorgingstehuis te verplaatsen haalde hij uit de partituur zelf: al die mensen die in de derde akte maar zitten te wachten op de dood... Even verderop, Pantus wijst voorbij de kerk, staat het verzorgingshuis waar veel van zijn familieleden hebben gewoond. „Als je me zoekt, over dertig jaar, moet je eerst daar kijken.” Mezzo Merlijn Runia vertolkt de rol van Kundry. „Ik denk dat Marc niemand anders durfde te vragen”, zegt ze lachend. „Want ik zing maar één woord: Dienen!” Runia en Pantus kennen elkaar goed. Ze is ook co-regisseur, ze leidt de voorstelling in én ze speelt af en toe basgitaar, het instrument dat „alles is wat een klassieke zangeres niet is”. Maar vooral, blijkt tijdens de repetitie, is ze een bijzondere aanwezigheid op het podium, poetsend en redderend. De scène waarin Parsifal haar zalft en ze verlossing vindt in haar kindsheid is ontroerend mooi. Ze heeft een haat-liefdeverhouding met Wagner, vertelt Runia. „Dat absolute, daar heb ik moeite mee, al bewonder ik het ook. Zelf ben ik meer van de ironie en het voorbehoud. Onze voorstelling heeft ook grappige elementen. Maar het gekke is, de verlossing is wél vrij van ironie en oprecht.” Tijd voor een doorloop. Runia verschijnt op het podium en vertelt uit de losse pols wat er allemaal gebeurd is in de eerste aktes: de onheelbare wond van koning Amfortas, de profetie dat een ‘reine dwaas’ hem zal verlossen, de verschijning van de jonge Parsifal, de heilige speer die, geworpen om hem te doden, boven zijn hoofd blijft zweven. Daarna zet Runia een pruik op en kruipt onder het tafellaken. Ondertussen experimenteert klavecinist Andrea Friggi giechelend met de knopjes op zijn synthesizer.  Parsifal komt op. Met een zwabbersteel als speer schrijdt hij statig door de Cenakelkerk, op rubberlaarzen en getooid met een motorhelm. ‘Shut the fuck up and train’ staat op het T-shirt onder zijn lange jas. Van Aken ziet er geweldig uit en in de pauze moet hij op de foto van zijn vrouw, sopraan Eva-Maria Westbroek, die voor de gelegenheid fungeert als zijn chauffeur. Ja, het is makkelijk lachen om deze reine dwaas – maar zodra hij begint te zingen ben je volledig in zijn ban. Zo gaat er een eigenaardige kracht uit van dit Parsifal-ritueel in de Cenakelkerk. De voorstelling ondergraaft weliswaar Wagners loden ernst, maar het lijkt alsof de emotionele impact van diens muziek zich daardoor alleen maar heviger doet voelen. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/wagners-parsifal-woont-nu-in-een-verzorgingshuis-a4138584
2022-08-10||Nabestaanden krijgen geen gegevens van &#8216;spirituele onderzoekers&#8217; die seances hielden op begraafplaats||De gemeente Amersfoort hoeft de persoonsgegevens van de groep die seances hield op begraafplaats Rusthof in Leusden niet te verstrekken aan nabestaanden. Dat heeft de rechtbank in Utrecht woensdag geoordeeld. De ouders van twee kinderen die daar begraven liggen, hadden via de rechter om de gegevens gevraagd. De rechter oordeelde echter dat het „veiligheidsaspect” voor de groep zwaarder weegt. Afgelopen september had een groep van zes mensen, met toestemming van de directeur van de begraafplaats, een bijeenkomst op het kerkhof in Amersfoort. Ze deden naar eigen zeggen onderzoek naar ‘paranormale energie’ van overledenen, onder meer in het gedeelte waar kinderen begraven lagen. Met lichtbolletjes bij de graven werd geprobeerd contact te krijgen met de overledenen. De seances kwamen aan het licht toen een bezoeker een videocamera vond met daarop filmpjes van de bijeenkomst. De ouders probeerden via de rechter af te dwingen dat ze in contact konden komen met de groep. Zij willen voor hun verwerkingsproces weten wat er rond het graf van hun twee overleden dochters gebeurd is en de ‘paranormale onderzoekers’ in de ogen kunnen kijken. Volgens de rechter weegt de veiligheid van de groep, die ernstig zou worden bedreigd, zwaarder. Eerder kreeg de burgemeester van Amersfoort Lucas Bolsius – die ook niet weet wie er achter de groep zit – al bedreigingen vanwege de kwestie. Sinds de vondst van de camera zijn nabestaanden, de gemeente, de Nationale Ombudsman en het Openbaar Ministerie op zoek naar de groep. De directeur van de begraafplaats, die sinds vorig najaar in de ziektewet zit en niet zal terugkeren, wil de gegevens van de groep niet geven. In negen gevallen zijn geliefden van nabestaanden herbegraven, omdat de nabestaanden dit wilden. De gemeente Amersfoort heeft de kosten daarvan – zeker 165.000 euro – op zich genomen.||https://www.nrc.nl//nieuws/2022/08/10/nabestaanden-krijgen-geen-gegevens-van-spirituele-onderzoekers-die-seances-hielden-op-begraafplaats-a4138581
2022-08-10||NFT’s van De Nachtwacht moeten digitaal Rembrandt-museum bekostigen|| Een digitaal Rembrandt-museum met al zijn schilderijen. De verkoop van 8.000 NFT’s van De Nachtwacht moet de bouw van het ‘metamuseum’ mogelijk maken. Dat is het plan van The Rembrandt Heritage Foundation. Deze in Amsterdam opgerichte stichting begint binnenkort met de verkoop van digitale eigendomscertificaten van piepkleine stukjes van het beroemde schuttersstuk. Op de site van het digitale museum in oprichting, metarembrandt.com, staat dat het een eerbetoon betreft aan Ernst van de Wetering, de vorig jaar overleden kunsthistoricus die 46 jaar verbonden was aan het Rembrandt Research Project (RRP). Door zijn werk voor deze onderzoeksgroep, die alle aan Rembrandt toegeschreven schilderijen op echtheid onderzocht, groeide Van de Wetering uit tot dé internationale Rembrandt-autoriteit. Met het digitale museum zal zijn nalatenschap voor de toekomst bewaard blijven, staat op de site. Edzard Gelderman is voorzitter van The Rembrandt Heritage Foundation. Voor zijn bedrijf TCR Holding stelde de kunsthistoricus in 2006 een tentoonstelling samen met reproducties op ware grootte van alle door zijn onderzoeksgroep erkende Rembrandt-schilderijen. Deze expositie trok van 2006 tot 2019 in Amsterdam, Japan en Nieuw-Zeeland vele honderdduizenden bezoekers. Door de hoge aanloopkosten is de expositie toch geen financieel succes gebleken, zegt Gelderman. „Rembrandt is een dure hobby gebleken.” De ondernemer wilde „iets doen met de legacy van Van de Wetering”, zegt hij. „Zijn prachtige tentoonstelling stond in een kast. Wat konden we daar nog mee?” Met een Rotterdams bedrijf gespecialiseerd in cryptocurrency en blockchaintechnologie ontstond het idee voor een digitaal museum. Maar ook zo’n virtueel museum kost nogal wat, zegt Gelderman: „Gamestudio’s kunnen het maken, maar dan heb je het al gauw over een paar honderdduizend euro.” De NFT’s moeten het benodigde geld binnenbrengen. Een door Van de Wetering gemaakte reconstructie van de oorspronkelijke versie van De  Nachtwacht – in 1715 zijn aan alle kanten van het doek stukken gesneden die verloren zijn gegaan – is digitaal opgeknipt in 8.000 stukjes van bijna 25 vierkante centimeter. Deze onder een virtuele glazen stolp geplaatste fragmenten zullen binnen een paar weken te koop worden aangeboden. De prijs van de NFT’s staat nog niet vast, zegt Gelderman, maar zal liggen tussen de 0,1 en 0,15 ethereum (164 tot 246 euro). Kopers kunnen niet kiezen voor het oog van kapitein Frans Banninck Cocq of een ander herkenbaar stukje van het schilderij. De NFT’s zullen willekeurig worden toebedeeld. Volgens de site vormen de kopers „de oprichters en schatbewaarders, de Nachtwachters, van het MetaRembrandt Museum”. Hun NFT biedt straks toegang tot het digitale museum. Kopers kunnen hun certificaat ook verhuren aan andere museumbezoekers.  Met de komst van NFT’s leek vorig jaar een nieuw, parallel artistiek universum te zijn ontstaan; op de kunstmarkt stegen de prijzen voor het nieuwe medium in recordtempo. Maar even snel zakte de belangstelling eind vorig jaar weer in. Op de vraag of zijn stichting niet te laat is met de Rembrandt-NFT’s, antwoordt Gelderman: „De grote gekheid is inderdaad verdwenen. We zullen zien.”  TCR Holding heeft al behoorlijk wat kosten gemaakt voor de opzet en de promotie het project. Als alle 8.000 NFT’s verkocht worden, komt bij het bedrijf een bedrag tussen de 1,3 en 2 miljoen euro binnen. Als de verkoop onverhoopt tegenvalt, zegt Gelderman, zullen eerst de investeringskosten gedekt worden en zal de stichting van het resterende bedrag een vereenvoudigde versie van het museum bouwen. Gelderman: „Er bestaan allerlei gradaties hoe mooi zo’n museum kan worden.” Carin van Nes, de partner van Van de Wetering, stemde in met het plan, zegt ze. „Dat zijn Rembrandt-project met een digitaal museum voor de hele wereld toegankelijk wordt gemaakt zou Ernst heel erg leuk hebben gevonden. Hij wilde altijd graag zijn kennis delen.” De Nachtwacht is eigendom van de gemeente Amsterdam en hangt in eeuwigdurende bruikleen in het Rijksmuseum. Het museum is enthousiast noch humeurig over het initiatief, blijkt uit een schriftelijke reactie van een woordvoerder. „De collectie van het Rijksmuseum is voor iedereen. We hebben een open databeleid voor afbeeldingen waar geen auteursrechten op rusten, dat wil zeggen dat iedereen de (rechtenvrije) afbeeldingen mag gebruiken.” Correctie (11 augustus 2022): In een eerdere versie van dit artikel stond dat het doek is opgeknipt in stukjes van 2,5 centimeter. Het gaat om delen van 25 centimeter. Dat is hierboven aangepast. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/nfts-van-de-nachtwacht-moeten-digitaal-rembrandt-museum-bekostigen-2-a4138580
2022-08-10||Mark Parsons vertrekt als bondscoach van Oranjevrouwen||Bondscoach Mark Parsons vertrekt bij het Nederlandse vrouwenelftal. De KNVB laat woensdag in een persbericht weten dat het een „gezamenlijke” beslissing was de samenwerking te beëindigen.  Het Nederlandse vrouwenelftal werd in juli uitgeschakeld door Frankrijk in de kwartfinale van het Europees kampioenschap. Daarna volgde een evaluatie van de afgelopen periode waaruit bleek dat er „te weinig vertrouwen bestaat dat onder de huidige leiding de ambities worden waargemaakt”, zo meldt de KNVB. „In aanloop naar en op het EK vielen zowel het vertoonde spel als de resultaten tegen en dat kunnen we ons niet veroorloven”, stelt de directie van de voetbalbond. „Met het oog op de huidige WK-kwalificatiereeks is besloten dat op zeer korte termijn iemand anders aan het roer komt te staan.” De Brit Parsons verving in mei 2021 Sarina Wiegman. Onder haar leiding werd het elftal in 2017 Europees kampioen en in 2019 tweede tijdens het wereldkampioenschap. Bij het afgelopen EK won Wiegman de titel met Engeland.
Nederland speelt op 6 september tegen IJsland het laatste groepsduel in de kwalificatie voor het WK, dat volgend jaar zal plaatsvinden in Australië en Nieuw-Zeeland. Bij winst zijn de Oranjevrouwen zeker van plaatsing voor het WK. ||https://www.nrc.nl//nieuws/2022/08/10/mark-parsons-vertrekt-als-bondscoach-van-oranjevrouwen-a4138579
2022-08-10||Boot met migranten gezonken voor Griekse kust, tientallen vermist||Voor de kust van het Griekse eiland Karpathos is in de nacht van dinsdag op woensdag een boot met zo’n zestig tot tachtig migranten gezonken. De Griekse kustwacht heeft 29 mensen kunnen redden, de rest is nog vermist. Dat melden internationale persbureaus. Om de vermiste migranten te vinden is woensdag een grootschalige zoekactie gaande.  De migranten waren volgens een woordvoerder van de kustwacht vanuit de omgeving van de Turkse stad Antalya onderweg naar Italië. De boot is gekapseisd en gezonken voor de oostkust van Karpathos, in de zuidelijke Egeïsche zee. De overlevende migranten komen uit Afghanistan, Iran en Irak.  Twee patrouilleboten van de kustwacht, een Grieks marineschip, een helikopter van de luchtmacht en minstens drie schepen die in al de buurt van het incident voeren, werken mee aan de reddingsoperatie. Sinds de Europese migratiecrisis in 2015 en 2016 was het aantal migranten dat via Griekenland naar de rest van Europa reisde afgenomen, maar de Griekse autoriteiten zeggen volgens persbureau Reuters dat ze recentelijk een sterke toename zien. ||https://www.nrc.nl//nieuws/2022/08/10/boot-met-migranten-gezonken-voor-griekse-kust-tientallen-vermist-a4138578
2022-08-10||Ajax-speler Dusan Tadic bij eigen huis overvallen||Ajax-aanvoerder Dusan Tadic is eind juli bij zijn huis in Amsterdam-Zuid belaagd door twee overvallers. Dat schrijven De Telegraaf en Het Parool woensdag. De politie vermoedt dat de verdachten het „specifiek op het slachtoffer hadden gemunt”. De voetballer raakte bij de overval lichtgewond, maar heeft geen wedstrijden gemist, en kwam onder meer uit tegen PSV om de Johan Cruijffschaal op 30 juli.  In de nacht van 27 op 28 juli werd de 33-jarige Amsterdammer „vermoedelijk opgewacht” door twee donker geklede mannen met helmen op, schrijft de politie, die overigens niet bevestigt dat het om Tadic gaat. Toen hij zijn auto parkeerde en uitstapte, zag hij de mannen en rende hij weg. Hij werd achtervolgd en uiteindelijk ontstond er een worsteling, waarbij hij de voetballer zich „behoorlijk verzette”.  Tadic wist te ontkomen en vluchtte met gescheurde kleding een horecagelegenheid in. De twee mannen reden weg op een scooter, zonder buit. De Telegraaf schrijft dat de twee waarschijnlijk achter een „kostbaar horloge” van de voetballer aanzaten. Eerder zouden ook al twee mannen met helmen bij zijn huis hebben aangebeld. Tadic’ vrouw was wantrouwig en deed niet open. De politie is nog naar de verdachten op zoek.  In de afgelopen jaren werden meer voetballers het doelwit van overvallers. Tijdens een rechtszaak tegen de zogenoemde Rolexbende bleek twee jaar geleden al dat zij plannen hadden om Tadic, en ook voetballers Steven Bergwijn en Siem de Jong te belagen. Vorig jaar werden de vrouw en kinderen van voetballer Eran Zahavi, die toentertijd speelde bij PSV, vastgebonden tijdens een overval in hun huis in Amsterdam. De politie heeft de daders nog niet gevonden. ||https://www.nrc.nl//nieuws/2022/08/10/ajax-speler-dusan-tadic-bij-eigen-huis-overvallen-a4138574
2022-08-10||Broeinest lezen voelt aan als een loodzware taakstraf||‘Was ik maar een steen, dacht ik, want stenen weten niet van verdriet en schaamte en schuldgevoel. Stenen hebben geen gevoel.’ Dit denkt een van de familieleden die centraal staan in Broeinest van Van Sambeek, op ongeveer drie kwart van de roman. Nou, inderdaad, dacht ik, murw tegen die tijd. Was jij maar een steen, dan stond je niet in een boek. Of was ik zelf maar een steen, dan kon ik niet lezen. Van Sambeek, Broeinest.  Prometheus. 320 blz. €22,50 Van kinds af aan ben ik een alleslezer. Ik kan genieten van fictie en non-fictie, van boeken voor volwassenen, pubers, kinderen. Van serieboeken tot doorwrochte literatuur, ik kan een hoop hebben. Maar Van Sambeek niet. Broeinest lezen voelde aan als een loodzware taakstraf. Met het gegeven is niets mis: de volwassen kinderen van een gezin steggelen om een erfenis. Hun jeugd viel niet mee. De een hield er een psychische gesteldheid aan over, de ander scheidde, de derde vond de ware liefde, maar ze ging dood, de vierde worstelde met haar geaardheid en is een onecht kind. Renate, Ruud, Rinus en Roos heten ze, vier R-ren op een rijtje. Om beurten doen zij kond van hun geschiedenis, hun huidige staat van zijn en hun visie op hoe het verder moet. Een prima uitgangspunt, een puike opbouw. En toch een schier onleesbaar boek. Dit komt door de stijl, waarvoor het trefwoord ‘potsierlijk’ tekortschiet. De stukken over broer Rinus spannen de kroon. Hij verliet zijn vrouw voor een ander: ‘Als een schuldbewust dier gaf ik me over aan de viriliteit die in mij wakker was geschud.’ Waarom deed-ie dat? ‘Het geheim ligt denk ik besloten in de tomeloze schaamteloosheid die zij in mij heeft wakker geschud. Behoedzaam heeft [ze] schil voor schil de gêne van me afgepeld om kennis te kunnen maken met de diepste kern van mijn drift.’  Aha. Maar wat gaat het mis met deze veeleisende vrouw. ‘Ik word gemangeld tussen conflicterende belangen die niet met elkaar te verenigen zijn. Er ontstaat een infarct in mijn verdraagzaamheid.[...] Nu de ware, met spot doordrenkte omvang van mijn ongenoegen tot haar doordringt, zie ik voor mijn ogen gebeuren hoe ze het onderspit delft.’ Alles wordt honderd keer uitgelegd, wie wat voelt en waarom Iets minder stijf is de stijl als het over een ander gaat, dat moet gezegd. Maar het scheelt niet veel. ‘Dat ongemak laat je prevaleren boven het herstellen van jullie relatie’, roept een dochter uit tegen haar moeder Renate. Wie praat er zo? Als Renate verstoten wordt door haar man, luidt het: ‘In het moeizame proces naar erkenning van mijn falen en de bewustwording van mijn onvermogen, dringt het besef door dat ik zelf aan de bak moet om het destructieve tij te keren.’  Alles wordt honderd keer uitgelegd, wie wat voelt en waarom. Bizar genoeg wordt Broeinest er niet helderder op. Integendeel. Ook in de dialogen wordt uitentreuren van alles herhaald. Het is een beginnersfout om als persoon A iets meemaakt met persoon B, het later, wanneer persoon C betrokken raakt, helemaal te herkauwen. De auteur lijkt niet te begrijpen dat wat de lezer weet, leidend is, niet wat de personages weten. Wie is die auteur eigenlijk? In 2003 verscheen onder de naam Liza van Sambeek Zadelpijn en ander damesleed van het auteursduo Liesbeth van Erp en Ciel Heintz, een jaar later gevolgd door Het verwende nest. Beide boeken waren een stuk leesbaarder dan Broeinest. Intussen is alleen ‘Van Sambeek’ over. Hoe de ene auteur de voornaam kreeg en de ander de achternaam, waarom de samenwerking spaak liep: het lijkt me vooralsnog boeiender dan heel Broeinest.||https://www.nrc.nl//nieuws/2022/08/10/broeinest-lezen-voelt-aan-als-een-loodzware-taakstraf-a4138577
2022-08-10||Zo verandert mondiale opwarming het noordpoolgebied||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/10/zo-verandert-mondiale-opwarming-het-noordpoolgebied-a4137587
2022-08-10||Zeker dertien mensen omgekomen bij beschietingen in stad nabij Zaporizja||Zeker dertien mensen zijn in de nacht van dinsdag op woensdag om het leven gekomen bij beschietingen in de Oekraïense stad Marganets. Ook raakten zeker elf mensen gewond. Dat laat Valentyn Reznytsjenko, de gouverneur van de regio Dnipropetrovsk, woensdag weten.  Door de beschietingen raakten meer dan twintig gebouwen beschadigd, waaronder twee scholen, een overheidsgebouw en een concertzaal. Duizenden mensen zitten volgens Reznytsjenko zonder elektriciteit.  Marganets ligt op zo’n zestig kilometer van de stad Zaporizja. De kerncentrale in die stad is al sinds het begin van de oorlog in Russische handen. De centrale is de grootste van Europa, tien keer groter dan de centrale bij Tsjernobyl. Beschietingen bij de centrale deze week kwamen volgens Rusland van Oekraïense militairen, vanaf de overkant van de rivier de Dnjepr. Volgens Kiev heeft Rusland zelf de centrale onder vuur genomen, om een nucleaire crisis uit te lokken waarmee het Westen onder druk kan worden gezet.||https://www.nrc.nl//nieuws/2022/08/10/zeker-dertien-mensen-omgekomen-bij-beschietingen-in-stad-nabij-zaporizja-a4138576
2022-08-10||Kasteelvrouw Emmy heeft een nieuw dak, de Britse adel moet nu zelf afwassen||Om zichzelf een beetje te troosten keek Emmy afgelopen winter 120 keer dezelfde dvd van een kasteelromance.  In haar keuken, want daar stond het enige houtkacheltje. Het dak van haar Franse kasteel was zo lek als een vergiet en de regen drupte door de plafonds. Haar man Rutger, die toch al niet erg geloofde in haar droomkasteel, zat ondertussen met z’n natje en z’n droogje in Nederland, en even leek het erop alsof ze zelf ook weinig fiducie meer had in haar megaproject. Dinsdagavond was de laatste aflevering van Kasteelvrouwe Emmy (MAX) en het Franse sprookje eindigde best goed, of in elk geval hoopvol. Ze was een ton en acht maanden stress verder, maar het  dak zat erop. Ik hoop dat Emmy gisteravond naar Het echte leven van de Britse adel  (MAX) heeft gekeken. Dan zou ze gezien hebben dat ook  hertogen, prinsessen en een achterneef van prins Charles tobben met  hun kastelen. Genoeg bezit,  geen geld. Lord Mountbattens achttiende-eeuwse landgoed heeft een hertenkamp, het huis een  gothische kapel en honderd ramen, maar die moet de lord zelf lappen (met The Times). Prinses Olga Romanoff (een verwant van tsaar Nicolaas II) heeft het landgoed geërfd waar haar voorouders onderdak vonden  na hun  vlucht uit Rusland. Zij is 2,5 miljoen verder en het huis staat nog steeds op instorten. Alleen het onderhoud ervan kost haar 60.000 euro per jaar. Ze lacht er smakelijk om als ze het vertelt, wat moet ze anders? Wie de serie Downton Abbey kent, over een fictieve adellijke Britse familie tussen 1912-1925, zag per jaar de krankzinnige weelde afkalven. Eerst vertrok het huispersoneel. De dienstmeiden, de lijfknechten, de keukenhulpen konden elders beter werk vinden, met meer vrijheid en  salaris. Het fortuin slonk. Om aan geld te komen moest de familie het landgoed openstellen voor betalende bezoekers. Dorpelingen stonden in de rij om zich te vergapen aan de glorie die verging. Status weg,  geld op, en dus verdween ook de ledigheid van de elite. Werken, dat deed je niet als je een beetje deftig was. Maar nu moesten ze wel, en hun nazaten ploeteren een eeuw later voort om overeind te houden wat er rest. Dus zie je prinses Olga een rondleiding door haar landgoed geven aan bezoekers (voor 17 pond  de neus). Hier een portret van haar als jong meisje, daar een marmeren buste van overgrootvader Alexander. Grasmaaien en stront van de paarden scheppen doet ze zelf en ze vuilbekt erbij zoals alleen adellijke dames dat kunnen. Net als hun voorouders  eind negentiende eeuw, huren de Mountbattens een Franse chef-kok in met vier Michelinsterren op z’n naam. Hij verzorgt een pop-up diner waar gasten voor 200 euro per couvert mogen aanschuiven. Lady en Lord Fitzalan-Howard moeten de 80.000 euro die het kost om hun 126 kamers te verwarmen zien terug te verdienen met hun wijngaard. Een fles mousserende Britse wijn voor 24 euro is flink aan de prijs,  ontdekken ze  als ze achter een schamel kraampje op de markt hun bubbels proberen te slijten.  Kasteelvrouw Emmy is niet vies van hard werken. Of het allemaal zo efficiënt gaat is een tweede, ze doet het. Ter inspiratie ging ze op bezoek bij een achttiende-eeuws kasteel in de buurt van het hare, waar een verre nazaat van Napoleon een Napoleon-museum van heeft gemaakt. Het ziet er schitterend uit, prachtig gerestaureerd van binnen en van buiten. Uniformen en wapentuig in de vitrines, en in de keuken servies en glaswerk met een N erin gegraveerd. Napoleon heeft er vast nog van gegeten. Wordt zeker niet meer gebruikt, vermoedt  Emmy.  Zeker wel, zegt de museumeigenaar. Alleen niet zo vaak. Hij moet alles zelf weer afwassen.    
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/10/kasteelvrouw-emmy-heeft-een-nieuw-dak-de-britse-adel-moet-nu-zelf-afwassen-a4138575
2022-08-10||‘Ik wil dat mijn familienaam voortleeft in het slijpersvak’||Jeffrey Passieux slijpt messen en scharen. Sinds 1795 is dit ambacht in zijn familie overgegaan van vader op zoon. Passieux woont in Lewedorp en werkt in Heinkenszand (bij Goes). „Ik heb een missie: het ambacht van messen en scharen slijpen  doorgeven aan een volgende generatie. Ik wil de Internationale Passieux Slijpersvakschool oprichten.  „Al sinds 1795 zit dit vak in mijn familie. Het is overgedragen van vader op zoon. François Passieux was de eerste van wie we weten dat hij messenslijper was. Hij is opgegroeid in een dorp van messenmakers en -slijpers in de Franse bergen, naast Zwitserland. In 1805 is hij op Zuid-Beveland neergestreken. „De familietraditie houdt straks op bij mij, na ruim twee eeuwen. Ik heb twee dochters. Ze wonen in België. Ze zijn met heel andere dingen bezig. „De naam Passieux is een begrip in dit deel van Zeeland. Mijn vader, mijn opa en heel wat generaties vóór ons gingen langs de deuren met hun slijpsteen. Eerst op een kruiwagen, urenlang lopen, van dorp naar dorp. Het bordje ‘P.G.C. Passieux Goes’, dat op de kruiwagen geschroefd zat, heb ik nog. Later, in de jaren vijftig, kreeg mijn vader een Citroën-busje.  „Ik heb het slijpersvak niet van mijn vader geleerd. Ik ben linkshandig. Dan ben je ongeschikt voor dit werk – dacht mijn vader. Mijn oudere broer was voorbestemd als zijn opvolger, ik zou brood- en banketbakker worden. Ik was een hele goeie bakker. Ik heb er prijzen mee gewonnen. „Een jaar of 23 was ik toen ik de zaak kon overnemen van een overleden bakker in Middelburg. Ik had de winst eerst met die familie moeten delen. Langzaamaan zou de zaak dan van mij worden. Maar die bakkerij zat zwaar in de schulden. Ik had dat nooit kunnen terugverdienen. „Toen zei mijn vader: joh, kom bij ons in de zaak. Samen met zijn broer had hij geïnvesteerd in de winkel die mijn tante Belle in 1954 was begonnen. Alle eetgerei was er te koop: messen, bestek, pannen, serviezen. Ik ben erin gestapt nadat ik eerst een half jaar bij staalfirma’s in Duitsland  het slijpersvak had geleerd. Mijn vader was verbaasd dat ik het zo snel in de vingers had gekregen. In die jaren heb ik aan het familiebedrijf een groothandel voor de horeca toegevoegd. De naam Passieux is een begrip in dit deel van Zeeland ‘Van mijn vader heb ik geleerd wat hard werken is. Hij zei altijd: ‘Je hoeft niet goed te zijn; als je maar beter bent dan de rest.’ Stug doorgaan – zo was m’n vader. Hij maakte dagen van ’s ochtends zeven tot ’s avonds elf. Ik doe dat ook wel, als het nodig is.  „Ik heb altijd geprobeerd een beetje slim te werken. Nieuwe dingen proberen. Ondernemen. Ik heb een speciaal oestermes in productie genomen dat Marcel Schouwenaar, een bekende Zeeuwse chef-kok, heeft ontworpen. In de hele wereld is het te koop, van Canada tot Japan. Zo ben ik met wel meer dingen begonnen; het ene met meer succes dan het andere. „Op m’n 25ste zei ik: ik ga twintig jaar knallen, zodat ik op m’n 45ste geld genoeg heb om te doen waar ik zin in heb. Dat zou omstreeks 2010 zijn geweest. Maar in 2001 raakte ik verzeild in een echtscheiding. Pas in 2006 was die afgewikkeld. Dat heeft me een hoop geld en energie gekost. „Daar kwam in 2006 nog een fikse tegenvaller bij. Mijn broer gooide als zakenpartner de handdoek in de ring. De winkel in Goes was net verkocht. We waren bezig de slijperij uit te bouwen in een loods in Heinkenszand, waar het bedrijf nog steeds zit.  „Opeens moest ik de zaak zelf opnieuw financieren. Toen is wel even de grond onder m’n voeten weggezakt. Maar ach, zoals de Engelsen zeggen: karma is a bitch. Oftewel: shit happens. Gelukkig ben ik vergevingsgezind van karakter. En ik ben een leeuw, ik deins nergens voor terug: hup, mouwen opstropen en opnieuw beginnen. „Van ‘doen waar ik zin in heb’ is nog niks terechtgekomen. Een paar jaar heb ik zitten broeden op nieuwe business. Ik heb uiteindelijk een netwerk met vijftig servicepunten in heel Nederland opgezet: winkels waar je je messen en scharen kunt brengen, die ik dan slijp, hier in Zeeland. Ik heb vijf slijpers opgeleid, die – als franchisenemers – met een busje door het land gaan. ‘Het is wel jammer dat die mooie familiegeschiedenis straks voorbij is. Maar ik heb iets bedacht om de naam Passieux voor altijd te verbinden aan het slijpersvak. In Duitsland, Zwitserland of waar dan ook hoop ik een fabrikant van kwaliteitsmessen te vinden met wie ik wil investeren in het opleiden van goeie slijpers. Mijn familienaam wil ik aan zo’n opleiding verbinden.  „Een gemiddeld huishouden koopt tegenwoordig voor een paar euro een mes of schaar van veel te zacht staal, dat binnen een jaar al bot is. De betere thuiskok weet hoe belangrijk het is dat je kunt beschikken over goeie, goed geslepen messen en scharen. Dat geldt al helemaal voor koks in restaurants,  kappers, stoffeerders, kleermakers, hoveniers en mensen die werken met allerhande snijgereedschap. „Echt, in het ambachtelijke werk zal altijd een goed belegde boterham te verdienen zijn.”||https://www.nrc.nl//nieuws/2022/08/10/ik-wil-dat-mijn-familienaam-voortleeft-in-het-slijpersvak-a4138573
2022-08-10||Franz Marijnen durfde het experiment aan in de grote zaal||Toneelrepetities die een voorstelling dichterbij brengen en waarin alles klopt tussen tekst, regisseur en acteur noemde de Vlaamse regisseur Franz Marijnen „een moment van trilling”. Voor hem was het ook een moment „waarop de hele wereld perfect is”. Met meer dan honderd theater- en regievoorstellingen op zijn naam behoorde Marijnen tot de belangrijkste regisseurs van de jaren zeventig en tachtig van de vorige eeuw. Hij was een van de weinigen die experimenteel theater durfden te maken in de grote zaal. Afgelopen woensdag 3 augustus is Marijnen op 79-jarige leeftijd overleden in Bonheiden (B), niet ver van zijn geboorteplaats Mechelen. Zijn officiële opleiding genoot hij in Brussel aan het RITCS (Hoger Rijks Instituut voor Toneel en Cultuurspreiding). Nog tijdens zijn studie regisseerde hij bij het Mechels Miniatuur Teater, een kleine vernieuwende groep. Hier bracht hij in 1966 Het verhaal van de dierentuin van Edward Albee uit, een voorstelling die opviel door een grote theatraliteit en rijke beeldtaal. Deze stijl zou hij trouw blijven.  Zijn officieuze leerschool doorliep hij in Polen bij de nog altijd legendarische en veel geciteerde theatervernieuwer Jerzy Grotowski, de man wiens naam verbonden is met rauw en authentiek theater. Naar aanleiding van zijn verblijf tussen 1967 en 1968 in Wroclaw (Breslau) zei Marijnen, die de zoon van een advocaat was, dat hij „daar de scheuren in mijn burgerlijke Vlaamse ziel” opliep. Van Grotowski leerde hij dat de illusie een fout idee van theater is. Een acteur moet niet iets uitbeelden of vertonen, maar „tonen” dat zijn fysieke aanwezigheid de kern van het spel  vormt. Vanuit deze overtuiging regisseerde Marijnen een ongekende reeks groots gemonteerde theatervoorstellingen, waarin volgens de tijdgeest van toen de toneelrookmachine volop draaide. Het liefdesconcilie (1976)  van de Duitse psychiater en avant-gardist Oskar Panizza was een van zijn meest gedurfde en ook shockerende voorstellingen, uitgevoerd bij de Toneelraad Rotterdam. In 1988 regisseerde hij met Woyzeck van Büchner de openingsvoorstelling van het pas opgerichte Nationale Toneel in Den Haag. Grauw, somber, zwart was de entourage, met de Woyzeck van Peter Tuinman als een man met een diep geschade ziel.  In 1993 wijdde de Singel in Antwerpen een tentoonstelling aan Marijnens theater met maquettes, video’s en vooral prachtige foto’s van zijn vaste fotograaf Leo van Velzen. Niet voor niets heette de expositie Onttakeling van zekerheid, een titel die gerust Marijnens artistieke visie verwoordt. Marijnen was vooral ook artistiek leider van enkele vooraanstaande gezelschappen, waaronder zijn eigen gezelschap Camera Obscura (opgericht in 1973), het Ro Theater (1977-1983), de Koninklijke Vlaamse Schouwburg in Brussel (1993-2000). Daarnaast was hij freelance regisseur bij onder meer het Noord Nederlands Toneel en NTGent. Dat Marijnen ook heel precies, intiem en klein kon regisseren bleek uit Glenn Gould (2008) bij Het Nationale Toneel met Stefan de Walle als de briljante maar moeizame Canadese pianist, een van de mooiste muziekvoorstellingen ooit. Marijnen greep aldoor hoog, soms te hoog. De rock-opera Ik, Jan Cremer (1985) door Stichting Theater Initiatieven Groningen rondom het leven van de schrijver als een soort Jesus Christ Superstar  moest voortijdig worden afgebroken wegens faillissement.   Theatergeschiedenis schreef Marijnen als intendant van het Ro Theater: onder zijn verantwoording speelde  komiek  Johny Kraaijkamp sr. de titelrol van de oude koning in Shakespeares King Lear (1979). In 1993 regisseerde Marijnen zelf de Lear in Den Haag, nu met Freek de Jonge als de nar en André van den Heuvel als de koning. Over die keuzes zei hij destijds dat hij altijd de beste acteur zoekt bij die ene rol. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/10/franz-marijnen-durfde-het-experiment-aan-in-de-grote-zaal-a4138572
2022-08-10||Maaltijdbezorger Deliveroo wil eind dit jaar weg uit Nederland||De Britse maaltijdbezorger Deliveroo wil eind november weg zijn uit Nederland. Dat maakt de bezorgdienst woensdag bekend in een mail aan klanten. Het platform vindt dat het niet groot genoeg is om in Nederland voldoende winst te maken. Om die reden is het een proces gestart om te vertrekken. Tot het vertrek definitief is, gaan de diensten door als gewoonlijk.  In april ging Deliveroo nog een samenwerking aan met Albert Heijn voor de thuisbezorging van boodschappen. Hiermee wilde de maaltijdbezorger het boodschappen-aanbod op het platform in Nederland vergroten. Ook breidde Deliveroo haar werkzaamheden in juni uit naar Zaandam. Waarom de maaltijdbezorger kortgeleden nog aan het uitbreiden was en nu met deze trend breekt, is niet duidelijk. Deliveroo was voor NRC nog niet bereikbaar voor commentaar.  De Britse bezorgdienst is nu zeven jaar actief in Nederland. Deliveroo is niet de eerste maaltijdbezorger die uit Nederland vertrekt. In 2018 verkocht de eigenaar van de Duitse bezorgdienst Foodora de Nederlandse tak omdat die geen toekomst meer zag in deze markt. De grootste maaltijdbezorgers in Nederland zijn nu Thuisbezorgd en Uber Eats. ||https://www.nrc.nl//nieuws/2022/08/10/maaltijdbezorger-deliveroo-wil-weg-uit-nederland-a4138571
2022-08-10||Verdwaalde beloega overleden na reddingsactie in de Seine||De verdwaalde beloega die al meer dan een week rondzwom in de Franse rivier de Seine, is woensdagochtend overleden na een reddingsactie. Dat meldt het lokale bestuur van het departement Calvados, waar het dier in een zoutwaterbassin zou worden opgevangen. Tijdens de reddingsoperatie uit een sluis in de Seine woensdag, kreeg de beloega moeite met ademen. Dierenartsen besloten hem te laten inslapen. Vorige week dinsdag werd de beloega voor het eerst gesignaleerd, zo’n zeventig kilometer buiten Parijs. De tandwalvis verkeerde voor de reddingsactie al in slechte gezondheid – hij was te dun en had spijsverteringsproblemen, waardoor het niet lukte hem te voeren. Nadat de beloega woensdagochtend het water uit werd gehaald, bleek dat hij nog maar 800 kilo woog, in plaats van de 1.200 kilo die walvissen van zijn soort gewoonlijk wegen. Lokale bestuurder Isabelle Dorliat-Pouzet zei eerder op de dag al tegen nieuwszender BFM TV dat „dierenartsen niet per se optimistisch zijn over de gezondheid van de walvis”. „Hij is verschrikkelijk mager en dat belooft weinig goeds voor zijn levensverwachting op middellange termijn.”  De beloega zou in een zoutwatertank met een gekoelde vrachtwagen naar Normandië worden gereden, waar hij drie dagen zou verblijven. Dierenartsen zouden hem daar behandelen en „zijn repatriëring in de open zee” voorbereiden, zei Dorliat-Pouzet.  In mei verdwaalde ook al een orka in de Franse Seine. Net als beloega’s leven orka’s gewoonlijk in koude, noordelijke zeeën. Het dier was ziek, mogelijk een reden waarom de orka Het Kanaal in was gezwommen. Reddingswerkers probeerden het dier met nagebootste orkageluiden uit de Seine terug naar de zee te leiden, maar dat mislukte. Toen bleek dat de orka leed aan een schimmelinfectie, en waarschijnlijk veel pijn had, liet de artsen hem inslapen. Dit bericht is omstreeks 11.30 geüpdatet met nieuwe informatie. ||https://www.nrc.nl//nieuws/2022/08/10/verdwaalde-beloega-uit-de-seine-gehaald-a4138569
2022-08-10||Supermarktprijzen stijgen binnen een jaar met bijna 20 procent||Consumenten betaalden in juli 2022 gemiddeld 18,5 procent meer voor supermarktboodschappen dan in september 2021. Dat blijkt uit onderzoek van marktonderzoeker GfK, schrijft de NOS woensdag. Het bureau houdt de prijzen bij van producten in supermarkten. Een gezin met vier personen is door de prijsstijgingen gemiddeld 1.500 euro per jaar meer kwijt aan supermarktuitgaven dan tien maanden eerder. GfK vergeleek de prijsverandering van 55 basisproducten in negen supermarkten, acties telde ze niet mee. De prijsveranderingen verschillen sterk per product: waar onder meer schoonmaakmiddelen, appels, bananen en chocolade in prijs slechts enigszins stegen of zelfs daalden, werden producten als pasta, brood en toilet- en keukenpapier flink duurder. Analist bij ING Reginald Watson zei afgelopen week tegen NRC dat consumenten ondanks de hogere prijzen blijven doorkopen. Dat komt volgens hem door de afgelopen coronajaren: mensen geven nu het geld uit dat ze tijdens de lockdowns niet uit kónden geven. „Dat opgespaarde coronageld in combinatie met de lage werkloosheid maakt dat mensen nog niet gaan minderen.” GfK maakte eerder dit jaar wel bekend dat budgetsupermarkten als Aldi, Lidl en Dirk populairder worden. Hun marktaandeel lag begin dit jaar zo’n 3 procent hoger dan begin vorig jaar. Daarnaast nam de verkoop van huismerken met 6 procent toe.||https://www.nrc.nl//nieuws/2022/08/10/supermarktprijzen-stijgen-binnen-een-jaar-met-bijna-20-procent-a4138570
2022-08-10||50 jaar na de etnische rellen in de Rotterdamse Afrikaanderwijk||Vanaf de redactie van NRC vertellen we je elke dag het verhaal van vandaag. Deze week laten we de voorpagina's even los en hoor je verhalen die je de hele zomer kunt luisteren. In de Rotterdamse Afrikaanderwijk begonnen op 10 augustus 1972 rellen die zes dagen duurden en de boeken ingingen als de eerste - en enige - echte 'rassenrellen' in Nederland. Witte Nederlanders en Turkse gastarbeiders kwamen met elkaar in botsing. Rotterdam-correspondent Sheila Kamerman vertelt hoe het 50 jaar geleden zo mis kon gaan. Wat is er in die wijk nu nog zichtbaar van die geschiedenis?||https://www.nrc.nl//nieuws/2022/08/10/50-jaar-na-de-etnische-rellen-in-de-rotterdamse-afrikaanderwijk-a4138568
2022-08-10||VS-inspecteurs van kernwapens niet welkom in Rusland||Rusland heeft een belangrijk onderdeel van de afspraken met de Verenigde Staten over kernwapenbeheersing opgeschort. Amerikaanse inspecteurs die moeten toezien op naleving van het Start-verdrag over kernkoppen, mogen voorlopig Rusland niet meer in.  In een verklaring zei het Russische ministerie van Buitenlandse Zaken dat het Russische inspecteurs door de westerse sancties  onmogelijk is gemaakt naar de Verenigde Staten te reizen. Hierdoor ontstaan „eenzijdige voordelen voor de Verenigde Staten en wordt de Russische Federatie in de praktijk het recht ontnomen om inspecties uit te voeren op Amerikaans gebied.” Volgens het ministerie blijft Rusland zich wel volledig gebonden voelen aan alle bepalingen uit het verdrag. Het is voor het eerst dat Rusland  de inspecties opschort, maar dit besluit moet worden beschouwd als „een tijdelijke maatregel”.   De update van het Start-verdrag voor nucleaire wapenbeheersting is in 2011 van kracht geworden en begin vorig jaar met vijf jaar verlengd. De twee landen verplichten zich het aantal operationele kernkoppen te beperken tot 1.550. Een van de manieren om dit te controleren is door het sturen van inspecteurs over en weer. Een andere manier is elkaar op de hoogte te stellen wanneer kernwapens worden verplaatst.   Een voormalige  Amerikaanse staatssecretaris voor wapenbeheersing en internationale veiligheid, Rose Gottemoeller, wees er  tegen het Britse blad The Guardian op dat het aantal  meldingen de afgelopen maanden is toegenomen.  „Het ziet ernaar uit dat de Russen, of in ieder geval de Russische nucleaire eenheden, erop gebrand zijn door te gaan met de naleving, voor wederzijdse voorspelbaarheid en vertrouwen”, zei ze.  President Biden zei maandag dat de VS willen praten  over een nieuwe versie van het Start-verdrag, maar volgens de Russische VN-delegatie vertragen de VS de besprekingen. ||https://www.nrc.nl//nieuws/2022/08/10/vs-inspecteurs-van-kernwapens-niet-welkom-in-rusland-a4138547
2022-08-10||Wat vindt NRC | Aan banken als gedachtenpolitie  is geen behoefte||‘Ervaar jij problemen met de bank en heb jij het idee dat de islamitische identiteit de reden is van jouw problemen?” Meldpunten van belangenorganisaties hebben in een democratische rechtsstaat dezelfde functie als rood knipperende lichtjes op het dashboard. Reden om op de rem te trappen. Zeker als er daadwerkelijk iets gaande blijkt dat gecorrigeerd moet worden.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 In dit geval is dat de zoektocht naar terreurfinanciering door banken, daartoe aangemoedigd door de overheid. Die blijkt neer te komen op het najagen van illusies: dat een terrorist of dito-sympathisant überhaupt te herkennen is aan zijn bestedingspatroon.  Een recent NRC-onderzoek schetst een onthutsend portret. Banken als poortwachter annex toezichthouder op het uitgavenpatroon van individuele burgers en rechtspersonen met een moslimidentieit. Er blijkt een eenzijdige verdenking te bestaan met als gevolg dat moskeeën en religieuze organisaties door hun banken vrij consequent op de korrel worden genomen. Op basis van boterzachte aannames worden dan bankrekeningen geblokkeerd en indringende vragen gesteld. Die werken stigmatiserend en intimiderend – giften overmaken wordt zo een persoonlijk risico, waar achteraf uitleg over moet worden gegeven. Als je tenminste moslim bent.  Terwijl de AIVD in z’n meest recente jaarverslag nog noteerde: „Een aanslag van rechts terroristische eenlingen of groepjes is voorstelbaar.” Maar daar hebben de algoritmen van de bank kennelijk geen ruimte voor. Discrimineren is zo staande praktijk geworden, onder de dekmantel van terreurbestrijding. Wordt uw religieuze organisatie op complotblogs of radicaal-rechtse sites in een dubieus daglicht geplaatst? De bank komt vragen wat u deed om dat te voorkomen, of het nu waar is of niet. Bij twijfel wordt de bankrekening gesloten of valt u acuut ‘buiten onze doelgroep’. Alweer, als u moslim bent.  Het is een uitvloeisel van het verplichte ‘KYC’-beleid ofwel ‘know your customer’, vooral bedoeld om het zwartgeld- en witwascircuit mee te bedwingen. Maar ook ingezet om dubieuze geldstromen naar terroristische organisaties tijdig te onderkennen en tegen te gaan. Een mooi doel, maar inmiddels staat ook vast dat aanslagplegers helemaal niet herkend kunnen worden op basis van hun bancaire gedrag. Onderzoek laat zien dat deze methode inefficiënt en ineffectief is. Het ontdekken van eventuele verdachte financiële patronen is „extreem moeilijk”. En eigenlijk niet langs deze weg te bestrijden, laat staan te voorkomen.  De standaard praktijk is dus etnisch en religieus profileren: algoritmen die Arabisch klinkende achternamen en specifiek reisgedrag combineren. Het opsporingsrendement is laag, de schade is groot. Deze praktijk is uiteraard onacceptabel. Meest schrijnend is dat dit allemaal al een paar jaar bekend is. Zij die het uitvoeren blijken er grote twijfels over te hebben. Hennie Verbeek-Kusters, hoofd van de Financial Intelligence Unit,  erkent dat banken klanten met een moslimidentiteit steeds meer beoordelen op wat ze „uitdragen” en of dat wel „in lijn is met ons Nederlandse rechtssysteem”. Dat is dus een politiek-ideologische ballotage die ver af staat van controle op het feitelijk financieel steunen van terreurdoelen.  „Is de bank een gedachtenpolitie?”, is de discussie achter de schermen, zegt zij. Die vraag stellen is hem ook beantwoorden. Nee. Natuurlijk niet. Daaraan is in een democratische rechtsstaat principieel geen behoefte – zeker niet bemand door banken. Die vervullen óók een nutsfunctie. ||https://www.nrc.nl//nieuws/2022/08/10/aan-banken-als-gedachtenpolitie-is-geen-behoefte-a4138536
2022-08-10||Column | China gaat Taiwan niet frontaal aanvallen. Wel zijdelings||Toen Rusland Oekraïne binnenviel was er veel speculatie dat China nu ook Taiwan zou binnenvallen. Met China’s heftige reactie op het bezoek van Nancy Pelosi aan Taiwan vorige week lijkt dat moment opeens dichtbij. China doet zware militaire oefeningen dicht bij de kust, legt sancties op en voert een breed diplomatiek offensief. Bereidt het een oorlog voor? Dat is onwaarschijnlijk. Naarmate China sterker wordt, zal het steeds assertiever de eigen belangen verdedigen. Escalatie hoort daarbij. Daarmee geeft het aan andere landen het signaal dat het bereid is ver te gaan. Het drijft de kosten van bemoeienis met Taiwan op en verandert daarmee de overwegingen van die landen in de toekomst. Toch zijn er grenzen aan hoe ver China zal gaan. Voor China is Taiwan een onomstotelijk deel van het land dat ooit met China verenigd moet worden. Voor de Verenigde Staten is Taiwan een cruciale bondgenoot, waarmee ze China’s mondiale expansie voor de eigen kust kunnen tegengaan. Zolang de VS het militaire vermogen hebben om Taiwan te verdedigen is er een patstelling. Beijing weet hoe sterk de VS militair is en weet ook dat hoe langer gewacht wordt, hoe sterker de positie van China wordt. Vroeg ingrijpen is daarom onverstandig. Je  moet niet, in de woorden van een Chinese hoogleraar, het hele schaakbord omgooien voor een enkel stuk. China speelt  een complex schaakspel. Geopolitiek conflict is onbegrensd geworden. Het eerste boek dat daar een goede analyse van maakte, werd al in 1999 geschreven, door twee Chinese militairen, Qiao Liang en Wang Xiangsui. In de Golfoorlog van 1990-1991 zagen zij het begin van Unrestricted Warfare, de titel van hun boek. Toen al constateerden zij dat er niets in de wereld is dat niet een wapen kan worden: een aandelencrash, een computervirus of een gerucht over een leider. Alle componenten van een klassiek conflict – het slagveld, de soldaten en de instrumenten – zijn onbegrensd geworden. Hun analyse is nog steeds bijzonder actueel.  Wat is volgens de auteurs het grote geheim van de nieuwe oorlogsvoering? Combinatie. Ze hebben het over combinaties van oude en nieuwe wapens, maar vooral over de duizenden mogelijkheden als domeinen en actoren gecombineerd worden. De auteurs maken dit idee specifieker met een mysterieus concept van ‘principe en zijkant’. De zijkant is een soort kwinkslag, een aanpassing op een principe waarmee de tegenpartij overmeesterd kan worden. Als het zwaard het principe van aanval is, dan is de zijkant de hoek waaronder het zwaard moeiteloos schade kan toebrengen. Het is dus een manier om niet frontaal aan te vallen. Dat is vooral belangrijk tegen een sterkere tegenstander, zoals de VS voor China is. We zien nu al hoe Rusland het conflict  op meerdere tonelen voert, van energie en voedsel tot een diplomatiek offensief in ontwikkelingslanden. China is veel meer verweven met de rest van de wereld en heeft daarom nog veel meer opties.  Rondom Taiwan is een aantal mogelijkheden al te onderscheiden. Diplomatiek bijvoorbeeld. China framet het bezoek van Pelosi als  bemoeienis van een rijk en machtig land met de interne zaken van een ander land. Daarmee positioneert het China aan een kant met alle ontwikkelingslanden.  Ook bijzonder belangrijk in het geval van Taiwan is de chipindustrie. Robert O. Work,  voormalig Amerikaans staatssecretaris van Defensie, zei eerder over chips dat er voor de VS een verschil van 110 mijl is tussen twee generaties voorsprong op China en twee generaties achterstand. Die afstand verwijst naar de Straat van Taiwan en wat er zou gebeuren als China de Taiwanese chipindustrie in handen zou krijgen. Het zijn twee voorbeelden van principes waarmee China indirect en zijdelings kan aanvallen op het internationale schaakbord. Ja, het land wordt steeds dreigender en het zal stap voor stap pogen Taiwan in te lijven. Maar het is waarschijnlijker dat het niet frontaal zal aanvallen, maar van de zijkant.  Enerzijds is dat goed nieuws. Het maakt een bloedige oorlog minder waarschijnlijk. Maar China is op oneindig veel manieren met de rest van de wereld verbonden; het is een economische grootmacht in bijvoorbeeld zeldzame aardmetalen, zonnepanelen, medicijnen en digitale technologie. Door zijdelings aan te vallen, kan het veel meer ontwrichting veroorzaken dan Rusland nu doet. Niet invasie, maar zijdelingse ontwrichting is het echte verband tussen Oekraïne en Taiwan. China zal het schaakbord niet omvergooien. Maar het is al meer dan twintig jaar bezig om strategieën met onverwachte combinaties te bedenken. Hoe goed zijn wij daarop voorbereid?||https://www.nrc.nl//nieuws/2022/08/10/china-gaat-taiwan-niet-frontaal-aanvallen-wel-zijdelings-a4138530
2022-08-10||Column | Toch nog besmet||Op de vriendelijk bedoelde vraag „Hoe was je vakantie?” kan ik dit jaar een vrij zeldzaam antwoord geven:  „Teleurstellend.” Je ziet de ander meteen terugdeinzen, want men is bij dit soort vragen ingesteld op volautomatisch positivisme. Natuurlijk, ik kan mijn tegenspoed verzwijgen, maar het heeft ook wel iets troostrijks je sores zorgvuldig, met de vereiste korte stiltes voor het dramatische effect, uit te serveren. Daar gaan we. Mijn vakantie was nog maar enkele dagen oud toen ik, samen met mijn vrouw, iets kreeg wat ik nog nooit had gekregen: corona. Nu pas? Voor driekwart van het Nederlandse volk betreft het een al bijna vergeten, soort verwaarloosde verkoudheid waaraan je alleen als je érg veel pech hebt doodgaat. Ik kan nu getuigen dat corona je ook bij het prachtigste weer in juli voluit bij de strot kan grijpen.  Twee jaar lang hadden we het virus uiterst voorzichtig ontweken, we waanden ons bijna onaantastbaar nadat we nog eind maart een nieuwe booster hadden gekregen. Toen halverwege juli een dierbare vriendin overleed, kenden we dan ook geen aarzeling: de rouwdienst mochten we niet missen. Ook toen we daar rondliepen tussen honderden mensen voelden we ons niet bezwaard. Er volgde nog een nazit in een Brabants café  waar de bedroefdheid enigszins kon worden weggedronken. Moest kunnen.  Maar het kon niet. Drie dagen later begon mijn vrouw verdacht aamborstig (dat   woord bestaat nog) te hoesten, een dag later volgde ik. De rest is zo voorspelbaar dat ik met enkele trefwoorden kan volstaan: positieve zelftests, koorts, isolatie. Fysiek viel het best mee, maar psychisch begon er iets te knagen als je naar buiten keek en al die mensen in luchtige kledij van het mooie weer zag genieten. Wij werden die tbc-patiënten die je op oude foto’s in Zwitserland vanuit de ligstoelen bij hun sanatorium naar de besneeuwde bergen ziet staren.  Het was een schrale troost dat tezelfdertijd ook Joe Biden corona kreeg. Hij reageerde meteen akelig optimistisch („Mensen, het gaat goed met me, bedankt voor jullie bezorgdheid”), en liet weten dat hij in afzondering al zijn taken kon blijven uitvoeren. Hem was een antiviraal medicijn toegediend dat mij meteen jaloers maakte („Zeker alleen voor de hoge heren”), totdat hij tien dagen later opeens opnieuw positief testte en weer in isolatie moest. Het zou te maken hebben met de werking van dat medicijn. Gerechtigheid!  Intussen zat ik thuis bezorgd over mijn eigen tests gebogen. Steeds weer de hoop op een gunstig resultaat, maar al na enkele minuten kleurt het gehate tweede streepje toch weer rood. Tegen beter weten in probeer je de verkleuring te minimaliseren – is dit nog wel rood of is het meer roze? – hoewel de gebruiksaanwijzing geen aarzeling toestaat: „Elke lichte verkleuring van het testlijngebied (T) moet worden opgevat als een positief testresultaat. Een positief testresultaat betekent dat u zeer waarschijnlijk besmet bent met Covid-19.” Het zijn teksten die niet in een vakantie thuishoren. Ze doen je beseffen dat de  enige die nooit op vakantie gaat, Covid-19 heet. In ruimere zin geldt dat ook voor de dood zelf, maar daar wisten we het al van. Covid-19 is meer een miezerig aanzeggertje van de dood, het hulpje van de grote maffiabaas, die je toebijt dat je op je tellen moet passen. ||https://www.nrc.nl//nieuws/2022/08/10/toch-nog-besmet-a4138526
2022-08-10||Opinie | Gevallen||Een jongetje van een jaar of vier staat in de boomgaard van de kinderboerderij, waar ik werk als vrijwilliger. Vol verbazing en bewondering kijkt hij naar de appels in de boom.   Er ligt een appel op de grond.  „Oh oh”, zegt hij. „Die is gevallen.”  Hij raapt de appel op en reikt die naar mij: „Hangt u hem maar weer op, meneer.”  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/10/gevallen-a4138524
2022-08-10||Sudoku van woensdag 10 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/10/sudoku-a4138520
2022-08-10||Courgette in bladerdeeg||Verwarm de oven voor tot 200 graden. Halveer de courgette voorzichtig in de lengte. Snijd met een mes de zaadlijsten weg. Hol de courgette door met een lepeltje te schrapen een beetje verder uit tot aan de steelaanzet, zodat beide helften een opening hebben voor het vullen. Meng de ricotta met de kaas in een kom. Pers of rasp de knoflook erboven. Boen de citroen schoon en rasp de gele schil eraf boven de kom. Hak de kruiden fijn en schep ze met zout en peper naar smaak door de ricotta. Stapel de plakjes deeg en rol ze uit tot een langwerpige deeglap waarin je de courgette makkelijk kunt verpakken. Druk de courgettehelften op elkaar en wikkel ze in het deeg. Vouw het deeg aan de bolle onderkant van de courgette al dicht, laat de andere zijde met de vulopening open. Schep de kruidenricotta in een spuitzak en spuit via de opening bovenin de vulling in de courgette. Vouw ook deze kant van het deeg dicht en leg het courgettepakketje met de naad naar beneden op de bakplaat. Klop het ei los. Bestrijk het deeg met ei. Bak de courgette in de voorverwarmde oven in ongeveer 30 minuten goudbruin en gaar. VOOR 2 PERSONEN: Janneke Philippi Vega Nijgh & Van Ditmar 256 blz. € 29,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/10/thuiskok-courgette-in-bladerdeeg-a4138516
2022-08-10||In het midden||Horizontaal:  3.  ‘Wat __ u, mevrouw?’ 9.  Piazza di __, Romeins plein met trappen 13.  Van een prent voorzien 15.  De maan betreffend 16.  Betreurde tegenspeelster van John 17.  Bruce Springsteens band (1+6) 19.  Boom 22.  __ zit! 24.  Wat heb ik __? 27.  Keniaanse opponent van Ruto 30.  De Lempicka of Van Ark 31.  Ondergrondse schat 32.  Strijdvaardig zijn 33.  Doelstelling  Verticaal:   1.  __ of Man 2.  Heeft een brede kijk op religie 3.  Voor professor of militair 4.  Nigeriaans volk 5.  Lichaamsbescherming 6.  Kwam onverwacht op bezoek bij Trump 7.  Zetten de werkelijkheid naar hun hand 8.  Stukje vooruitgang 10.  Stinkende vloeistof 11.  __ Melchers, Amerikaanse kunstschilder 12.  Verhoudingsgewijs onbeduidend 14.  Voorwaarde 18.  Knuffelfilm met Mark Wahlberg 20.  ‘Prijzen van chips en __ omhoog door droogte’ 21.  Steunbehoevende 22.  Venetiaanse heerser 23.  __ Gerhardt, dichteres 25. Just the Way You __, Bruno Mars 26.  __ Mouskouri 28.  Sportcompetitie in de VS 29.  Voor de blauwe wordt gewaarschuwd Oplossing puzzel 9 augustus. Horizontaal: 1. BIDEN 8. TONEELZAAL 11. MAGMA 13. UZI 14. AREA 15. OUTSPAN 20. SPELEND 22. OISE 24. ARU 25. MEREN 26. SERVEERDER 27. EDGAR Verticaal: 2. ISAR 3. ETMAAL 4. NOA 5. GEVORDERD 6. BLITZ 7. GAZA 9. AU PAIR 10. LINZEN 11. MASSAS 12. GEZEUR 16. UI 17. SJOERD 18. PEKEL 19. ON 21. PRET 23. SERA 25. MEE In het midden: ZAPORIZJA||https://www.nrc.nl//nieuws/2022/08/10/in-het-midden-a4138511
2022-08-10||Column | De Spaanse worst riekt naar plagiaat||De zon zakte in zee als een plakje chorizo en langs de kustlijn keken verliefde stelletjes zwijmelend toe. Oh, those summer nights, zong Olivia Newton-John in mijn hoofd. Toen zette de schemering in en werd het koud op het strand. Een meisje verweet haar vriend dat hij haar vest had ingepikt. Summer dreams ripped at the seams.  Op Twitter was de Franse natuurkundige en wetenschapsfilosoof Étienne Klein  door het stof gegaan vanwege zijn gewraakte foto van Proxima Centauri – niet iedereen kon erom lachen dat de ster in feite een plakje pittige Spaanse worst was, gefotografeerd tegen een zwarte achtergrond. Het zou het toch al wankele vertrouwen in de wetenschap schaden. Was die grap van Klein echt zo erg? Laat die man toch, dacht ik in eerste instantie. Hij was geboren op 1 april  en had dus z’n  hele leven al flauwe grappen moeten aanhoren op z’n verjaardag. Wetenschappelijke integriteit sluit humor niet uit. Maar alles heeft twee kanten, ook een onschuldig plakje worst. Algauw stuitte ik op een blog,The Dark Side of ChorizoGate, van theoretisch astrofysicus Peter Coles. Die had daags vóór Klein exact dezelfde foto getwitterd, chorizo tegen een zwarte achtergrond. Oftewel: de worst riekt naar plagiaat.  Voor een onschuldige foto niet zo’n ramp, schrijft Coles in zijn blog – alles wat hij online plaatst mag van hem ‘geleend’ worden door anderen. Bovendien had hij de foto zelf ook weer gekopieerd van de in Spanje wonende Nederlandse pensionado Jan Castenmiller, die er in 2018 de bloedmaan boven Málaga mee nabootste. Alleen: Klein bleek in 2016 door het Franse weekblad l’Express al te zijn beschuldigd van plagiaat. In een door hem geschreven Einstein-biografie en in enkele journalistieke artikelen citeert hij, zonder bronnen te noemen, vooraanstaande filosofen, natuurkundigen en zelfs romanschrijvers. Klein doet volgens zijn eigen website aan vulgarisation scientifique, Frans voor wetenschapspopularisatie, maar lijkt die term als vrijbrief te gebruiken voor wetenschappelijke onbeschaamdheid. En plagiaat is wél funest voor wetenschappelijke integriteit.   Ondanks de chorizo-faux-pas is Klein nog volop aan het twitteren. Zo plaatste hij na het overlijden van Olivia Newton-John een zwart-witfoto van haar naast een foto van haar grootvader, Max Born, die in 1954 de Nobelprijs voor de Natuurkunde blijkt te hebben gewonnen.  Zelf was Newton-John op school niet goed in exacte vakken, zei ze  in interviews  (al zou je de titel van  haar jarentachtighit Physical met  goede wil als eerbetoon kunnen zien aan haar opa). Ze droomde van een loopbaan als dierenarts, maar werd vanwege tegenvallende cijfers zangeres. Hopelijk was het een schrale troost dat haar meisjesdroom in taalkundig opzicht toch uitkwam. Vet, het Engelse woord voor dierenarts, is  immers ook de Nederlandse vertaling van Grease.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/10/de-spaanse-worst-riekt-naar-plagiaat-a4138563
2022-08-10||PSV wint na thriller van AS Monaco en hoopt nu Gakpo te houden||„Cody moet blijven!”, galmde    de hele avond door het Philips Stadion. Terwijl de fans van PSV de 3-2 zege op  AS Monaco in de derde kwalificatieronde   voor de play-offs van de Champions League vierden probeerden ze hun sterspeler voor zich te winnen.   Cody Gakpo (23) zwaaide vaak. Of hij dit seizoen bij PSV blijft zal de komende weken duidelijk worden.  Of zoals hij het zelf onlangs voor de camera van de NOS verwoordde. Gakpo:  „Mijn keuze is niet per se gebaseerd op het halen van de Champions League.” Nog even afwachten dus. Het was  een vreemde situatie. Een voetballer die met een raak schot of een mislukte kans deels zijn eigen toekomst kan bepalen. Gakpo kon op  dinsdagavond niet het verschil voor PSV maken. Het was Joey Veerman die met een rake schuiver in de 21ste minuut het Eindhovense publiek hoop gaf, Guillermo Maripan  en Ben Yedder dreigden met hun treffers na rust PSV uit te schakelen totdat invaller Erick Gutiérrez in de 89ste minuut gelijkmaakte. Verlenging. Luuk de Jong werd met een rake kopbal de verlosser van PSV.    PSV zal nu in een dubbele ontmoeting met Rangers FC in de play-offs voor de Champions League spelen.    Het verschil tussen de Champions League en de Europa League is in alle opzichten enorm.   PSV is eigenlijk ieder jaar veroordeeld de beste spelers van de club  te verkopen. Bij  kwalificatie voor de Champions League komt er circa veertig miljoen euro binnen, maar dan nog kunnen buitenlandse clubs spelers met grote bedragen wegkopen.  Zo is het anno 2022  voor een club als PSV die  in financieel opzicht  op grote achterstand staat van topclubs uit Engeland, Spanje en Duitsland. Clubliefde is tegenwoordig geen doorslaggevende factor meer. Hoe diep dat gevoel  ook zit. Gakpo is  wel een echt kind van de club. Van jongs af aan doorliep hij   de hele opleiding. Van de F’jes tot het eerste elftal. Gakpo heeft  als geboren en getogen Eindhovenaar altijd de    gunfactor gehad. De middelste zoon van de  Togolese voetballer  Johnny Gakpo en de  Nederlandse rugbyster  Ank van Bommel bleek een natuurtalent. Gakpo  wist zijn enorme talent en snelheid  te koppelen aan het juiste arbeidsethos. Hij had altijd  maar één doel voor ogen: slagen als profvoetballer. Inmiddels is de nummer 11 van PSV    publiekslieveling in Eindhoven.  Gakpo straalt een groot geloof in eigen kunnen uit zonder een hautaine houding aan te nemen. Dat is altijd zo geweest. Als een nog onbekende tiener  speelde hij in 2016 samen met hardloper Jay van Brienen en kickbokser Tyjani Beztati  zichzelf in de  videoclip ‘de Man’ van de Amsterdamse rapper Diorno Braaf. Gakpo liet zich volgen als een jongen met een droom. Over een lange weg naar succes. Kijkend naar de lampen van het Philips Stadion. Twee jaar later maakte hij er zijn opwachting. En deze dinsdagavond  is hij de  man bij PSV waarop veel hoop is gevestigd. Gakpo speelt echter onder de maat. Alsof hij stijf staat van de spanning. Nu het er echt om gaat, kan hij de kar niet trekken. Toch laat trainer Ruud van Nistelrooij hem staan. In de hoop op een bevlieging. Gakpo hinkt   op twee gedachten: blijven of vertrekken   uit  Eindhoven    Het is snel gegaan. Gakpo stond  vier jaar geleden nog in de schaduw van zijn ploeggenoot Steven Bergwijn. Dat was een luxe voor PSV. De club wist dat er bij een  vertrek van Bergwijn een getalenteerde opvolger voorhanden was. En zo geschiedde. Bergwijn vertrok in januari 2020 voor dertig miljoen euro naar Tottenham Hotspur. Gakpo schoof door en werd een vaste waarde bij PSV.  De international van Oranje  maakte met zijn schoenmaat 46   grote passen en  kwam in de belangstelling van   Liverpool,  Manchester City en Bayern München te staan. Gakpo verlengde zijn contract in januari van dit jaar tot 2026. Het  was zijn plan om PSV deze zomer als kampioen van Nederland te verruilen voor een internationale topclub.   Dat mislukte. De landstitel ging naar Ajax. En winst van de KNVB-beker voelde als een troostprijs.  Cody Gakpo (rechts) twijfelt nog of hij bij PSV blijft  Foto Olaf Kraak/ANP Gakpo hinkt al maanden op twee gedachten. Aan de ene kant zou hij heel graag PSV  een hoofdprijs willen schenken. Zoals Gini Wijnaldum en Memphis Depay in 2015 deden voordat ze een transfer naar het buitenland maakten.  Bij PSV zal hij verzekerd zijn van een basisplaats in aanloop naar het WK voetbal  in Qatar.  Bovendien  zou hij in het centrum van Eindhoven kunnen blijven wonen, niet ver van zijn ouderlijk huis in de wijk Stratum. Maar aan de andere kant lonkt het grote geld. Spelen in een topcompetitie. In grote stadions. Zoals zijn grote voorbeeld Thierry Henry.     Tot afgelopen zondag gold hetzelfde voor zijn ploeggenoot Ibrahim Sangaré, die  twee jaar geleden voor negen miljoen euro over kwam van het Franse Toulouse en tekende destijds tot 2025. De 24-jarige middenvelder   besloot vlak voor de return met AS Monaco zijn contract met twee jaar te  verlengen. De Afrikaan  ging niet in op de interesse  van  clubs als  Aston Villa,  Everton en Crystal Palace. Sangaré stelde PSV alleen voor een echte topclub te willen verlaten.   Daarmee maakte de middenvelder uit Ivoorkust een einde aan de onzekerheid voor de club en voor hem zelf. „Dit geeft heel veel rust in het hoofd. Ik voel me hier prettig en wil mijn ontwikkeling bij PSV nu doorzetten”, zei Sangaré tijdens een persconferentie. „We  voelen  de frustratie van het vorig jaar gemiste kampioenschap. Het geeft alleen maar motivatie om het dit jaar nog beter te doen.” Sangaré sprak de hoop uit dat Gakpo eveneens blijft. „Het zou geweldig zijn als we deze groep bij elkaar zouden kunnen houden”, stelde Sangaré. Gakpo zal de komende weken rustig  de ontmoetingen met Rangers FC afwachten en kijken welke clubs er voor hem komen.   De aanhang van PSV zal ondertussen bij hem smeken in Eindhoven te blijven.||https://www.nrc.nl//nieuws/2022/08/09/psv-wint-na-thriller-van-as-monaco-en-hoopt-nu-gakpo-te-houden-a4138558
2022-08-10||Lage waterstand leidt tot file in de Maas||Door de marifoon, de communicatieradio, aan boord van het schip van Rein Bron (55), klinken dinsdagmiddag niet de gezelligste berichten. Er wordt gemopperd en soms gescholden. Bron zit in de stuurhut van zijn binnenvaartschip, dat stilligt voor de sluis in Grave. Hij ligt er al even. Sinds maandag 13.00 uur, zegt Bron. Er klinkt gekraak door de marifoon, een schipper klaagt, en weer een andere stem zegt: „Dat komt door die kutmentaliteit van die sleepboten!” Bron hoort het aan. „Ja da’s frustratie.” Schippers reageren die op elkaar af. „En op de sluismeester”, zegt Bron afkeurend. „Die kan er al helemaal niks aan doen.” De sluismeester kan inderdaad niets doen aan de droogte die Europa al wekenlang teistert. Binnenvaartschippers moeten daardoor soms langer wachten of kunnen minder lading meenemen. Het heeft allemaal, direct of indirect, te maken met het feit dat het water in de IJssel, de Waal en de Maas veel lager staat dan gebruikelijk rond deze tijd van het jaar. Rein Bron, die via de Waal de Maas op wilde om een lading zand te halen in het Noord-Limburgse Heijen, gaat normaal via het Maas-Waalkanaal en door de sluis bij Weurt, op de Waal aan de noordkant van Nijmegen. Dat is voor schepen de snelste en meest logische route. Maar in april ging een van de twee ‘kolken’, de doorgangen in sluizen waarin schepen varen, dicht vanwege onderhoud. Eind augustus is de reparatie naar verwachting klaar. En 21 juli ging ook de tweede kolk dicht, ditmaal door de lage waterstand. Schepen konden daar niet meer invaren. Nu moet dus al het scheepsverkeer via de sluis in Grave, op de Maas ten zuiden van Nijmegen. Dat betekent extra drukte. Helemaal omdat schepen – wederom door het lage water – minder lading mee kunnen nemen. Dat betekent méér schepen voor dezelfde lading. Tot overmaat van ramp ging de sluis in Grave zondagmiddag ook nog eens kapot, maandagnacht werd hij weer operationeel. Het groen-witte binnenvaartschip ‘Alexandra’ van Edyta van Bommel (41) ligt dinsdag eindelijk ín de sluis, na meer dan een dag wachten. „Het is moeilijker varen met laagwater”, vertelt Van Bommel in de deuropening van haar stuurhut, terwijl het water de kolk instroomt en Van Bommels hoofd langzaam op het niveau van de kade komt.   „De rivier is smaller”, zegt Van Bommel, “iedereen moet door dezelfde kleinere vaargeul. Er wordt soms geschreeuwd en gemopperd.” De stuurhut stijgt hoger, boven de kade uit. „En ik kan minder meenemen”, vervolgt Van Bommel het lijstje nadelen. Waar ze normaal zo’n 1.400 ton kolen vervoert, is dat nu 800 ton. Het is niet alleen maar ellende bij laagwater. Sommige binnenvaartschippers wrijven in de handen als het waterpeil zakt. Dan vragen ze een zogeheten laagwatertoeslag om te compenseren aan bevrachters. „Ik niet”, zegt Van Bommel. „Ik verdien een dagprijs.” Het schip stijgt nog meer, de kade ligt nu ver beneden Van Bommels voeten. De sluisdeuren gaan open en ze mag gaan varen. Rein Bron heeft een  contract bij een opdrachtgever en profiteert ook niet van toeslagen. „Normaal vaar ik twee ladingen per week om uit de kosten te komen, dat kan nu niet.” Hij had gepland om donderdag te lossen, maar hij is nog steeds op weg naar Heijen om zijn lading zand te halen. Het lossen wordt maandag. „Een planning maken is onmogelijk zo. In betere tijden moet ik dat gaan inhalen.” En het varen zelf is risicovoller. Normaal zit er 2,5 tot 3 meter tussen zijn schip en de bodem, nu is die afstand op sommige plaatsen „maar een colaflesje hoog”. „Met de dop eraf”, lacht Bron. Bron vindt het ellendig, maar hij blijft vrolijk en houdt het hoofd koel, zo lijkt het. Misschien omdat hij nog niet zo lang vaart. 25 jaar lang was hij boekhouder voordat hij besloot te gaan varen. „Ik word gewoon betaald om uit het raam te kijken”, grijnst hij. Zijn dochter Tara (25) lacht vrolijk mee. Zij gebruikt de tijd aan boord om haar scriptie te schrijven. Binnenvaartschepen moeten op dit moment op meer plaatsen langer wachten bij sluizen. Rijkswaterstaat hanteert vanwege de droogte een „regime van zuinig schutten”. Waar normaal een schip dat aan komt varen direct een sluis in mag, wordt nu langer gewacht tot meer schepen zich melden. Elke keer als een schip door de sluis gaat, wordt er water verplaatst van hogerop de rivier naar het lagergelegen gedeelte. Dat gaat ten koste van de waterstand.  „Iedereen heeft last van het lage water”, zegt binnenvaartschipper Jan de Boer (59) uit Urk terwijl hij een bakje yoghurt leeglepelt in de deuropening van zijn kajuit. Hij ligt helemaal achteraan te wachten tot hij de sluis in mag. Omdat nu meer schepen nodig zijn voor dezelfde lading vragen schippers, volgens de wet van vraag en aanbod, hogere prijzen. „Uiteindelijk gaat de consument die prijsstijging betalen”, zegt de Boer. Hij veegt zijn mond af met een boerenzakdoek. De schipper denkt dat het wel eens lastig varen kan worden op de Waal als het peil nog verder zakt. Hij vreest een vaarverbod. „Maar ik kan niks met zekerheid zeggen.” Op delen van de IJssel is de vaargeul al zo smal geworden, dat een inhaalverbod van kracht is. De Boer maakt zich verder niet zo druk om laagwater en droogte op lange termijn. „Ik ben lang visser geweest, na zeven magere jaren kregen we vaak zeven vette. Dat het laagwater door klimaatverandering komt geloof ik niet. Ik ben christen. Er is er maar één die wat over de natuur te zeggen heeft, en die zit hierboven.” Rein Bron heeft wel het idee dat laagwater de afgelopen jaren een steeds groter probleem vormt. Hij denkt dat het met klimaatverandering te maken heeft. „Absoluut!” Hij heeft het KNMI aan zijn zijde. Uit onderzoek bleek dat de afgelopen droge zomers niet direct iets met klimaatverandering te maken hebben. Maar klimaatverandering maakt de kans op droogte in de toekomst wel groter. „Maar ja, als je dat probleem nu gaat aanpakken, dan maak ik niet meer mee dat er iets verandert.” Voor nu heeft Bron een oplossing om te zorgen dat hij net zo’n grote lading kan meenemen als bij een normale waterstand: in plaats van over de Waal en de IJssel, gaat hij helemaal via de Maas (waar het water nog wat hoger staat) naar het westen en door allerlei kanalen naar zijn eindbestemming in Friesland. „Maar dat is wel enorm om.”||https://www.nrc.nl//nieuws/2022/08/09/gemopper-in-de-sluizen-a4138557
2022-08-10||Dankzij Poetin weten de Zweden weer waar hun schuilkelders zijn||Stefan Söderberg draait de lange ijzeren sleutel om in het slot, en terwijl hij een hendel omhooghaalt, gaat de zware groene stalen deur langzaam open. Koude lucht ontsnapt. „Deze eerste deur is bestand tegen de schokgolf van een zware explosie, de tweede is luchtdicht en beschermt tegen giftige gassen”, vertelt  Söderberg geroutineerd.  Zijn lange rossige baard valt op onder een kaal geschoren hoofd, hij draagt donkere werkkleding. De Torsgatan Skuddsrum is een van de twintig schuilkelders die Söderberg voor de stad Stockholm beheert.  Gebouwd in 1939 in een hoge rotswand onder de zuidwestkant van het grote stadspark Vasaparken,  behoort die tot de oudste van de zevenduizend schuilkelders die de stad rijk is.  Binnen in de schuilkelder zijn de muren blauw, de buizen en alle installaties knalgeel. De kleuren van Ikea en van Zweden. „Toeval”, lacht Söderberg, „die kleuren hebben ze in de jaren tachtig  gekozen, dat zouden we nu nooit meer doen.” De ruimte oogt krap voor de 230 mensen die hier zouden moeten kunnen schuilen, een oppervlakte van 0,75m2 per persoon.  In heel Zweden zijn er rond de 65.000 schuilkelders voor in totaal zeven miljoen inwoners, zo’n 70 procent van de bevolking. Behalve Zwitserland (voor meer dan het aantal inwoners) en Finland (voor 70 procent) heeft geen enkel ander Europees land zo’n uitgebreid netwerk van schuilkelders voor zijn burgerbevolking. In 2017 besloot  de Zweedse regering, na de toegenomen Russische dreiging door de annexatie van de Krim, om alle schuilkelders opnieuw in kaart te brengen en waar nodig op te knappen. Lange tijd is er nauwelijks naar omgekeken. De belangstelling is enorm toegenomen sinds de oorlog in Oekraïne, zeker nu Zweden  het historische besluit heeft genomen om lid te worden van de NAVO. De in 2017 door de overheid gelanceerde website waarop de dichtstbijzijnde schuilkelder te vinden is, is sinds de inval in Oekraïne erg populair. Ook de overheidsbrochure Als crisis of oorlog eraan komt, die in 2018 huis aan huis is verspreid om de burgerbevolking beter voor te bereiden, wordt online weer flink gelezen. „De eerste schuilkelders zijn gebouwd in 1938/39, net na de invasie van Tsjechoslowakije door nazi-Duitsland”, vertelt architectuurhistoricus en schuilkelderexpert Henrik Nerlund. „Zweden realiseerde zich dat het zijn burgerbevolking onvoldoende kon beschermen tegen luchtaanvallen en besloot schuilkelders te bouwen.” Na de Tweede Wereldoorlog, waarin Zweden neutraal bleef, werden er meer gebouwd. In de jaren vijftig en zestig was er sprake van een explosieve toename, vooral in stedelijke gebieden. De oudere schuilkelders waren vooral bedoeld om mensen te beschermen tegen explosies en gassen, voor een verblijf van hooguit een paar dagen. De schuilkelders uit de jaren vijftig en zestig zijn veel groter, kunnen de impact van een atoombom aan en zijn geschikt voor een langer verblijf. Katarinaberget, op het eiland Södermalm in het centrum van Stockholm, is zo’n grote schuilkelder. De kelder werd gebouwd in de jaren vijftig  als ’s werelds grootste atoombombestendige schuilplaats voor burgers en biedt, met een oppervlakte van bijna 16.000 vierkante meter, onderdak aan twintigduizend mensen voor verblijf van een maand. Niet alleen wordt de lucht die van buiten komt gezuiverd, ook kan de lucht in de kelder een maand lang gerecycled  worden, vergelijkbaar met het systeem in onderzeeërs. In vredestijd wordt Katarinaberget, zoals wel meer grotere schuilkelders, gebruikt als parkeergarage om de kosten voor het onderhoud te dekken. Maar bij een verhoogd dreigingsniveau, kan hij binnen 48 uur gebruiksklaar zijn. Hoewel het onderhoud van de schuilkelders na de Koude Oorlog minder prioriteit kreeg, zijn de meeste nog steeds in redelijk goede staat. Tot 2002 was het verplicht bij nieuwbouwprojecten ook een schuilkelder te bouwen, die de eigenaar met subsidie moest onderhouden. Menig  eigenaar is in de afgelopen  maanden  gaan kijken hoe de zijne erbij ligt. Vaak blijken ze te worden gebruikt als rommelhok. Bewoners in wijken van na 2002, komen inmiddels tot de ontdekking dat in hun buurt vaak geen schuilkelders zijn. Het leidt tot debat en de vraag of die er niet alsnog moeten komen.  In de Torsgatan Skuddsrum wijst beheerder Stefan Söderberg naar een georganiseerde stapel spullen naast de grote installatie voor het filteren van de buitenlucht. „Dit zijn de basisgereedschappen die je nodig hebt in elke schuilkelder”, zegt hij. Twee bezems, twee scheppen, twee pakjes batterijen, kartonnen dozen met nieuwe luchtfilters en stapels grote plastic emmers met daarop een kartonnen doos waar toiletbrillen uitsteken. „Mensen moeten zelf warme kleding, medicijnen en eten meenemen. Wij zorgen dat er schone lucht is, water en een plek om te schuilen.”  In een aparte ruimte meteen bij binnenkomst links, staat op een tafel een houten kist met leren handvat. De kist bevat de gebruiksaanwijzingen voor de schuilkelder. Per hoofdstuk staat precies uitgelegd wat er moet gebeuren bij welke soort crisissituatie. 1988-04-01 staat bij een van de hoofdstukken. „Een beetje gedateerd”, geeft Söderberg toe, „maar ze zijn nog steeds geldig. Wanneer de oorlog komt moeten we deze instructies volgen.”  Kleinere schuilkelders zoals deze hebben zo’n handleiding zodat burgers zelf weten wat ze te doen staat. Bij de grotere is die bediening complexer en is er een team van dertig mensen nodig. Daar zit een probleem. Na de Koude Oorlog aan het einde van de jaren negentig, zijn de meeste teams verdwenen. Er zullen nieuwe mensen voor moeten worden opgeleid. De politiek is er nog niet uit wie daarvoor verantwoordelijk wordt.  „Als het luchtalarm afgaat heb je slechts drie minuten om bij een schuilkelder te komen, ’s nachts vier en als je aan de kust woont twee minuten”, zegt historicus Nerlund. Er vanuit gaande dat de dreiging uit het oosten komt én gerekend op basis van wapens destijds gebruikelijk waren.  Ook al zijn er niet genoeg schuilkelders voor alle ongeveer tien miljoen Zweden, toch vindt Nerlund dat je het psychologische effect ervan niet moet onderschatten. „Als jij weet dat jouw land alles probeert te doen om jou te beschermen, dan ben jij ook veel sneller bereid om je land te helpen verdedigen als dat nodig is.” Foto Lotte Rijkes
 „Ik woon sinds een half jaar in een appartementencomplex dat in 2021 is gebouwd, dus in ons gebouw is geen schuilkelder. Ik weet eigenlijk ook niet waar in de buurt er wel eentje is, maar ik vermoed in een van de oudere gebouwen in de buurt. Het appartementencomplex waarin ik hiervoor woonde was gebouwd in de jaren vijftig en had wel een schuilkelder.  		Die stond leeg en ik wilde hem gaan gebruiken als fietsenstalling. Sinds de oorlog in Oekraïne ben ik mij ervan bewust dat er geen schuilkelder is waar ik nu woon en daar maak ik mij wel een beetje ongerust over. Maar als er wat gebeurt, ga ik  denk ik naar de kelder van ons complex, dat lijkt mij veiliger dan in mijn eigen appartement blijven.”  Foto Lotte Rijkes „Ik weet dat er veel schuilkelders bij mij in de buurt zijn, maar ik heb geen idee waar precies. Toen de oorlog in Oekraïne begon, zag ik op tv een uitzending van een restauranteigenaar die de schuilkelder gebruikte als opslag, dat vond ik wel grappig. 		In het begin maakte ik mij wel even zorgen en was ik er mee bezig, maar nu eigenlijk niet meer. Ik woon nog bij mijn ouders en wij hebben elkaar. Als er iets gebeurt, dan is dat zo en dan komen we er wel uit.” Foto Lotte Rijkes „Toen de oorlog in Oekraïne uitbrak, heeft mijn vrouw uitgezocht waar bij ons de dichtstbijzijnde schuilkelder is. Die blijkt aan de overkant van de straat te zijn. Ik had geen idee dat er zo dichtbij eentje zat. Hij is voor 150 mensen, dus als hij vol is gaan we er naar eentje 400 meter verderop, daar kunnen zo’n tweeduizend mensen in.  		Wij hebben ook een tas klaarliggen met eten en een radio erin om mee te nemen als we moeten vluchten. Ik denk dat de oudere generatie die de Koude Oorlog heeft meegemaakt zich eerder afvraagt waar de schuilkelders zijn dan jongeren. Die zijn daar niet mee opgegroeid.” ||https://www.nrc.nl//nieuws/2022/08/09/dankzij-poetin-weten-de-zweden-weer-waar-hun-schuilkelders-zijn-a4138481
2022-08-10||Van 2.000 naar 5.000 euro voor een energiecontract. Iedereen gaat het voelen|| Energie Direct schreef  bij een deel van zijn klanten per ongeluk tweemaal het maandelijkse incassobedrag af voor stroom en gas.  Dat werd snel hersteld, maar de fout leek wel een knipoog naar de nabije toekomst te zijn. Het duurt immers niet lang meer voordat de maandelijkse incasso van energiebedrijven daadwerkelijk tweemaal zo hoog wordt. En dan zonder terugstorting. Sterker nog, met de huidige energieprijzen kan het zomaar meer worden dan een verdubbeling. Wie bij de digitale prijsvergelijkers een gemiddeld verbruik invult – 3.500 kilowattuur aan elektriciteit en 1.500 kubieke meter aardgas – ziet hoe hoog de energielasten zijn. Maandbedragen van bijna 400 euro vormen het minimum en sommige aanbieders komen tot wel 700 euro. Grote energiebedrijven als Vattenfall en Essent geven aan dat hun modelcontract – dat zij volgens de wet altijd  moeten aanbieden – nu op zeker 5.000 euro uitkomt, terwijl dat eerder 2.000 was op jaarbasis. „Naar dat bedrag gaan we echt toe”, zegt ook een woordvoerder van Essent. „We verwachten dat het begin 2023  een heel groot probleem gaat worden. We zitten nu nog op een fiftyfiftyverdeling tussen mensen met een vast en mensen met een variabel contract. Dat verandert nu snel.” Omdat bijna niemand op dit moment een contract afsluit met vaste prijzen, loopt het percentage mensen met een variabel contract (zonder termijn, variabele prijzen) snel op.   Volgens Essent, de grootste aanbieder van elektriciteit en gas aan Nederlandse gezinnen, komen niet alleen de armste huishoudens in de problemen. „300 euro per maand meer betalen is echt fors en dat geldt ook voor mensen met een modaal inkomen.” Bijkomend probleem is dat de energieprijzen voorlopig hoog zullen blijven. De belangrijkste oorzaak van de schaarste –  gas is voor de Russische president Poetin een effectief geopolitiek wapen – zal niet snel wegvallen. Aardgas kost momenteel 190 euro per megawattuur en dat is bijna achtmaal zoveel als een jaar geleden. Elektriciteit kost 67 cent per kilowattuur, tegen 24 cent een jaar geleden. De hoge energierekening zorgt in Nederland nog voor betrekkelijk weinig commotie, wellicht het gevolg van de vakantietijd. In het  Verenigd Koninkrijk probeert de anonieme actiegroep Don’t Pay mensen te bewegen om vanaf 1 oktober de energierekening niet meer te betalen. De Britse krant The Guardian schreef zondag dat de gemiddelde energierekening vanaf die maand de lucht in schiet: tot die tijd zijn energiebedrijven gebonden aan prijsbeperkingen.  De gemiddelde rekening komt dan volgens de consultants van Cornwall Insight uit op 3.358 pond (3.975 euro), tegen 1.400 pond in oktober 2021. Doel van Don’t Pay is om de energiebedrijven in problemen te brengen. „We willen hen aan tafel hebben en dwingen om deze crisis te beëindigen”, aldus de website, die ernaar streeft dat minimaal 1 miljoen mensen dit najaar stoppen met betalen. 75.000 mensen hebben al ‘ingetekend’ op de staking. Volgens econoom Piet Rietman van ABN Amro vormen de hoge energieprijzen zelfs een grotere bedreiging dan duurdere boodschappen of hoge prijzen aan de pomp. „Benzine en boodschappen worden stapje voor stapje duurder en dat geeft consumenten de tijd om eraan te wennen en erop in te spelen. Maar met de energierekening is dat een ander verhaal”, zegt Rietman, die onderzoek doet naar schuldenproblematiek. „Als ik de energiebedrijven mag geloven, zijn er niet veel mensen die inloggen en kijken of hun energieverbruik nog past bij hun maandbedrag. Bij de meeste klanten ligt er dan opeens een jaarafrekening die onverwacht hoog is. Vervolgens komt er  een nieuw maandbedrag dat veel hoger is dan in het afgelopen jaar.” Hierdoor, zegt de ABN Amro-econoom, zijn er veel mensen die van de hoge energieprijzen nog niet daadwerkelijk iets gemerkt hebben. Van groot belang is de hoogte van het maandbedrag, die klanten in veel gevallen zelf kunnen bepalen. Daarmee kan je de problemen nog lang buiten de deur houden. Volgens Vattenfall betaalt 40 procent van de klanten maandelijks een te laag bedrag. In 10 procent van de gevallen, en dat zijn 200.000 klanten, gaat dat om wel 200 euro per maand. „Linksom of rechtsom moet je dat toch betalen”, zegt Rietman. Ondanks de lage maandbedragen bij veel klanten ziet Vattenfall nu al een flinke stijging van de betalingsproblemen. „We hebben verschillende regelingen die incidentele gebeurtenissen kunnen opvangen”, zegt een woordvoerder. Zoals een financiële tegenvaller, of een scheiding. „Maar wat we nu zien zijn  structurele veranderingen. We verwijzen mensen met betalingsproblemen vaker naar Geldfit [een dienst die helpt schulden te voorkomen]. Het aantal verwijzingen  is inmiddels verdubbeld ten opzichte van vorig jaar.” 400-700 euro bedragen de energielasten per maand bij een gemiddeld verbruik, aldus digitale prijsvergelijkers. 5.000 euro is nu de hoogte van veel   modelcontracten voor een jaar. 190  euro per megawattuur bedraagt  de gasprijs op dit moment; bijna achtmaal zoveel als een jaar geleden. Bij de Nuts Groep, met merken als Budget Energie en NLE een grote speler,  „wordt door klanten met hogere energieprijzen iets minder snel betaald”. Volgens een woordvoerder zijn het nog overzichtelijke aantallen, maar zorgen zijn er wel. „De aanhoudend hoge energieprijzen moeten we wel doorbelasten aan onze klanten.” Volgens het bedrijf zorgen de hoge prijzen ervoor dat weinig klanten weggaan, „zoals dat ook in de rest van de markt gebeurt”. Bij Vattenfall is, net als bij Essent, de verwachting dat de problemen alleen maar  toenemen. „De markt is moeilijk te voorspellen, maar we denken dat de kans groter is dat de prijzen  stijgen dan dat ze dalen. Tegelijkertijd zien we dat de maatregelen van de overheid – de steun voor lagere inkomens en de btw-verlaging – eind dit jaar stoppen. Als die geen vervolg krijgen, kan dat veel meer mensen in problemen brengen.” Tegen het eind van dit jaar zal zo’n 90 procent van de mensen een variabel contract hebben, omdat hun vaste contract – met nog milde prijzen – dan is verlopen. Dan heeft bijna iedereen last van de torenhoge prijzen, die sommige mensen al een jaar voelen.  Het lijkt erop dat de hoge gas- en stroomprijzen het gedrag van mensen beïnvloeden. „In het eerste kwartaal van dit jaar zagen we het verbruik van gas en stroom met 27 procent dalen”, zegt de woordvoerder van Essent. „Door corona en door de zachte winter moet je dat verschil met vorig jaar nuanceren, maar we zien zeker dat veel mensen hun best doen om zuiniger te zijn.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/09/van-2000-naar-5000-euro-voor-een-energiecontract-iedereen-gaat-het-voelen-a4138548
2022-08-10||Bij Bolsius willen ze dat de kaars ook geluid gaat maken||Een paar jaar geleden was Bart Tegelbeckers, hoofd innovatie bij kaarsfabrikant Bolsius, bezig met een nieuw mengsel voor een kaars. Het moest een „laagsmeltende” kaars worden: jargon voor een kaars die relatief snel  smelt, en daardoor gelijkmatig. Maar bij het maken van de mix met stearine – een grondstof voor het product – ontstond een onverwachte wolk. Immers, snel smelten betekent ook: snel verdampen. „Toen ging het brandalarm af.” Hup, het hoofdkantoor in Schijndel ontruimd, alle werknemers naar buiten.  Verbeterde producten die op het eerste gezicht af lijken, maar dat vaak bij lange na niet zijn. Onveilig was het niet, benadrukt Tegelbeckers. Maar bij het sleutelen aan kaarsen – een diep, diep scheikundig proces, inclusief witte jassen – gebeurt heel soms nu eenmaal iets wat je niet helemaal verwacht (de mix is uiteindelijk niet gebruikt voor een product). Tegelbeckers weet wel dat de consument bij een kaars nooit zal beseffen hoeveel werk erin zit. Hoezeer ook de kaarsen in de winkel van een paar euro het resultaat zijn van decennia onderzoek en gesleutel, om de chemische reactie – want dat is een kaars in feite – zo betrouwbaar, esthetisch, veilig én duurzaam mogelijk te laten plaatsvinden. En tegenwoordig zelfs: zo geurig mogelijk, én – ja, echt – met een zo aangenaam geluid als mogelijk. Maar ze moesten eens weten, die consumenten. Dat  medewerkers  in het lab minutieus bijhouden hoe kaarsen onder verschillende omstandigheden opbranden: in een vriezer staat deze dinsdagochtend een kaars te branden bij lage temperaturen, om te kijken hoe dat werkt. Verderop staan kaarsen op een weegschaal te branden, om te kijken of de brandcyclus regelmatig verloopt. En dan staan verderop in een hal in het hoofdkantoor nog een paar cabines opgesteld. Tegelbeckers vraagt soms geurspecialisten van Bolsius daar geuren te testen: hoe ruikt deze kaars? Te sterk? Te zwak? „Vroeger had je alleen maar de paraffinekaars”, vertelt Tegelbeckers, een opgewekte scheikundig technoloog die met zijn 34 jaar niet overkomt als het typische hoofd onderzoek bij een groot bedrijf. Paraffine is een aardolieproduct waar van oudsher kaarsen van worden gemaakt. „We gebruiken nu dertig grondstoffen.” Voor een belangrijk deel zijn dat nog altijd verschillende paraffines, maar ook  allerlei soorten dierlijke en plantaardige vetten als stearine. In verschillende bakjes liggen ze klaar in het laboratorium in het hoofdkantoor – ogenschijnlijk allemaal hetzelfde transparante, vloeibare materiaal, maar het gebruik van de verschillende ingrediënten verandert de eigenschappen van een kaars.  Tegelbeckers: „Een traditionele paraffinekaars wordt langzaam flexibel. Je kan ’m eerst een beetje indrukken, daarna wordt-ie vloeibaar.” Hoe snel dat gaat, hangt af van het recept. „Sommige paraffines worden bij 45 graden al vloeibaar, andere bij 50.” Stearines houden de kaars vaak langer stevig. Dat maakt nogal uit: een theelichtje mag gelijk vloeibaar worden, want dat zit toch in een houder en maakt je tafel dus niet vies. Maar een buitenkaars, bijvoorbeeld, kan beter een wat hoger smeltpunt hebben, anders gaat hij smelten zodra de zon erop schijnt. Een hoger smeltpunt betekent alleen weer dat de kans toeneemt dat de randen omhoog blijven staan bij het branden, omdat het aan die randen niet warm genoeg wordt – een ongelijk smeltprofiel, wat geldt als minder mooi. „Dat is altijd een afweging.” Foto Niels Blekemolen
 Veel van deze aspecten beheerst Bolsius, opgericht in 1870 door Antonius Bolsius, inmiddels  tot in de puntjes. Het concern (1.500 werknemers wereldwijd, omzet ongeveer 200 miljoen euro) is een van de grootste ‘kwaliteitskaarsenbedrijven’ ter wereld. Eigenaar is sinds 1978 de familie Kristen, ooit zelf groot geworden met een kaarsenfabriek in het Brabantse Boxmeer. Toch is er nog meer dan genoeg voor Tegelbeckers om aan te puzzelen in het lab in Schijndel. Kaarsen moeten wat Bolsius betreft méér kunnen dan alleen mooi en lang branden. Helemaal opbranden, bijvoorbeeld, zonder restjes was en zonder afval, door ze in een speciaal soort dubbelwandig glas te zetten, een recente innovatie die veel denkwerk vereiste. Of veilig staan, doordat de onderkant griprandjes heeft die goed in een kandelaar passen. Of natuurlijk: lekker ruiken. De geurkaarstrend, afkomstig uit de Verenigde Staten, vindt volgens Bolsius dezer dagen langzamerhand zijn weg naar Europa. Voor Bolsius, van oudsher op Europa gericht, is dat relatief nieuw. In feite is het procedé niet  ingewikkeld: een geur kan je opwekken door een paar procent van een vloeibaar geurmengsel in de kaars te stoppen. Het probleem is dat dit weer het brandgedrag verandert. „Als je 8 procent toevoegt van iets wat eigenlijk niet brandt, heeft dat invloed.” De oplossing is bijvoorbeeld de pit (het touwtje)  dikker maken: die zuigt dan meer paraffine op, waardoor de vlam op peil blijft. Maar bij geur blijft het wat Bolsius betreft niet. De kaars moet  uitgroeien tot een product dat zoveel mogelijk zintuigen beroert. De afdeling die het assortiment beheert, kwam met het idee bij de onderzoeksafdeling. Een kampvuur, dat knispert zo lekker – kan dat niet ook met een kaars? Het leidde uiteindelijk tot een opvallende innovatie in kaarsenland: een buitenkaars met een houten pit. Tegelbeckers pakt er een van een plank. Op de plek waar normaliter de katoenen pit zit, zit nu een klein houten staafje dat omhoog steekt uit de kaars. „Het was een heel moeilijk product. Hout is een  nieuw materiaal voor ons.” Dan ga je zoeken naar een goede soort, maar het moest wel FSC-hout (een duurzaamheidskeurmerk) zijn. „Dat maakte de keuze alweer beperkter.” En de kaars moest ook weer niet  te duur worden.  Uiteindelijk werd een soort gevonden waarbij het plan werkte. Voor zeven euro is nu een knisperkaars te krijgen. Lastig bleef dat de vlam die van het hout af komt erg klein is. „Toen hebben we het randje van de kaars wat hoger gemaakt, zodat de vlam niet zo snel uitwaait.”   De grootste uitdaging voor Tegelbeckers de komende jaren is  om een kaars uiterlijk  hetzelfde te houden, terwijl vanbinnen alles verandert. Bolsius wil het liefst zo min mogelijk paraffine gebruiken. Dat is niet het meest klimaatvriendelijke materiaal, gezien de  aardolie die nodig is om het vet  te maken. Weinig mensen zullen weten dat Bolsius naast de raffinaderij in Moerdijk een eigen opslagdepot heeft met paraffinetanks.  „We bekijken nu: kunnen we meer vetten gebruiken?” Maar lastig is het wel, want niets zo geschikt voor een kaars als paraffine. Bij het gebruik van extra vetten loop je weer tegen allerlei andere dingen aan. „Dierlijke vetten wil je eigenlijk ook zo min mogelijk gebruiken. Dus dan ga je kijken naar stearines en vetten uit planten.” Bovendien wordt een vettige kaars, inderdaad, vet – en dat is niet fijn om aan te raken. Het zijn veel uitdagingen tegelijk, en de oplossingen moeten de komende jaren nog uitgevonden worden. Tegelbeckers, lachend: „Voor mij is dat super.” Correctie (10-08-2022): in een eerdere versie van dit stuk stond dat kantoorpersoneel de geuren van kaarsen test in de geurcabines. Dit wordt gedaan door geurspecialisten en niet door kantoorpersoneel. De passage is hierboven aangepast. Wat valt er nog te sleutelen aan producten die af lijken? Zoeken fabrikanten van alledaagse producten nog naar verbetering? In deze zomerserie onderzoekt NRC hoe producenten grenzen proberen te verleggen voor producten die op het eerste gezicht uitontwikkeld lijken.  De kaasschaaf De autoband De vuilniszak Pils De kaars De kledinghanger||https://www.nrc.nl//nieuws/2022/08/09/bij-bolsius-willen-ze-dat-de-kaars-ook-geluid-gaat-maken-a4138534
2022-08-10||Voor  Hongaren in Oekraïne is de oorlog ver weg en Orbán dichtbij||‘Wat is dat ‘Oekraïne’ waar jullie het over hebben?”, vraagt Balázs Szinyi met een grijns. Sinds het begin van de Russische invasie in februari zit de 51-jarige  fabrieksarbeider werkloos thuis in Bodalovo. Dus wanneer hij merkt dat zijn dorpsgenote Emma Fábián op het houten bankje voor haar huis zit te praten met vreemdelingen, parkeert hij zijn gammele paarse fiets tegen een boom, steekt een sigaret op en begint zich met het gesprek over de oorlog te bemoeien. „Dat hele Oekraïne heeft nooit bestaan”, zegt hij en barst in een schaterlachen uit dat zijn grijze hemd doet schudden. De conversatie is in het Hongaars, de enige taal die Szinyi en Fábián machtig zijn, maar vindt toch echt plaats in Oekraïne. Vanaf haar bankje aan een onverharde weg heeft Fábián (69) uitzicht op de hervormde kerk, waar de klok de Hongaarse in plaats van de Oekraïense tijd aanhoudt, en op het monument voor de gevallen soldaten uit de Tweede Wereldoorlog, dat is voorzien van een slap hangende Hongaarse vlag. Enkele honderden meters heuvelafwaarts verderop stroomt de rivier de Tisza,  die al ruim een eeuw de grens vormt tussen Oekraïne en  Hongarije.  „Zonder ooit hun geboortegrond te verlaten hebben onze ouders in allerlei verschillende landen gewoond”, zegt   Fábián. Deze regio, Transkarpatië, werd na de Eerste Wereldoorlog gescheiden van Hongarije, toebedeeld aan Tsjecho-Slowakije en na 1945 ingelijfd door de Sovjet-Unie. De laatste drie decennia behoort Bodalovo (Badaló op z’n Hongaars) fysiek tot  het onafhankelijke Oekraïne. Etnisch en emotioneel is dit dorp altijd Hongaars gebleven.   De realiteit is dat tegenwoordig, ook al  voordat de oorlog begon,  steeds meer mensen wél vertrekken, naar Hongarije of elders in de Europese Unie. Volgens de laatste officiële telling, uit 2001, identificeerden 150.000 mensen in Transkarpatië zich als Hongaars.  Maar deskundigen en bewoners schatten dat nu nog maar de helft van dat aantal hier  woont. „Alle jonge mensen gaan  weg”, zegt Fábián. Haar  kinderen en kleinkinderen wonen merendeels in Hongarije. Achtergebleven dorpsbewoners etaleren een onverschillige, ambivalente of zelfs vijandige houding tegenover het  voortbestaan van Oekraïne en de existentiële strijd waar het land in is  verwikkeld. Hoewel niemand Poetins agressie goedkeurt, klinkt begrip voor diens argumentatie dat hij  in Oost-Oekraïne opkomt voor een onderdrukte Russische minderheid. Er wordt geopperd dat de Oekraïense regering geen weerstand moet bieden.   „Ik begrijp niet waarom Oekraïne dit gebied niet teruggeeft aan Hongarije”, zegt Fábián, op haar pantoffels. „Wij hebben niets met Oekraïne. Dit is niet onze oorlog”,  echoot zij de slogan waarmee de Hongaarse leider Viktor Orbán pretendeert onafhankelijk te blijven in het conflict tussen Rusland en Oekraïne.   Etnische Hongaren in Transkarpatië hadden sinds 1918   diverse nationaliteiten  zonder ooit te verhuizen. Foto Pavlo Palamarchuk
 De oorlog voelt in het meest westelijke stukje Oekraïne ver weg. De Russische bombardementen en bezetting ontgaan Transkarpatië. Honderdduizenden ontheemden uit het oosten hebben hun heil gezocht in de glooiende graslanden aan deze  voet van de Karpaten. Wel lijdt de economie  en is de grens dicht voor mannen tussen de achttien en zestig jaar.  En de oorlog heeft vooral de getroebleerde verhoudingen tussen Oekraïense nationalisten en de Hongaarse minderheid verder op scherp gezet.     Er circuleren –   door Rusland gevoede – complottheorieën dat Hongaarse separatisten door Orbán worden bewapend en dat hij zelfs gewelddadige annexatieplannen heeft. De Hongaarse gemeenschap wordt  bang gemaakt met bedreigende sms’jes en evenmin gefundeerde  verhalen over gedwongen Oekraïense mobilisatie die hun mannen naar het front zou sommeren. „Geruchten die een vruchtbare voedingsbodem vinden in wederzijds wantrouwen”, zegt politiek analist Dmytro Toezjansky uit Oezjhorod, de provinciehoofdstad van Transkarpatië.  De spanning in de regio ontstond volgens hem in 2014. Voorafgaand aan de Hongaarse verkiezingen van dat jaar had premier Orbán paspoorten en stemrecht gegeven aan alle nazaten van Hongaren die door het Verdrag van Trianon in 1920 in buurlanden terecht waren gekomen. Als verliezer van de Eerste Wereldoorlog  raakte Hongarije twee derde van zijn grondgebied kwijt en kwamen veel etnische Hongaren in het huidige Roemenië, Oekraïne, Slowakije  en Servië terecht. Een historisch trauma waar Orbán  politiek gewin in zag. Via stichtingen en een aan hem gelieerde politieke partij vloeien sindsdien subsidies naar het opknappen van plaatselijke Hongaarse kerken, scholen, culturele festivals en ondernemers in het arme Transkarpatië. Oekraïne liep door de Russische annexatie van de Krim in 2014 een eigen trauma op. Met  opgepompt nationalisme begonnen politici de rechten van minderheden in te perken, zoals het ontvangen van onderwijs en media in hun  eigen taal. In de praktijk valt de impact daarvan mee, gaven de directeur van de lokale middelbare school en van de regionale Hongaarse omroep  al voor de oorlog toe.  Een tv-programma ondertitelen is meestal voldoende.  Maar het Oekraïense chauvinisme en de taalwetten voeden de Hongaarse angst voor onvrijwillige assimilatie – angst hun identiteit te verliezen.  De relatie tussen Orbán en president Volodymyr Zelensky van Oekraïne is ronduit slecht. Als buitenbeentje binnen de EU onderhoudt Orbán warme banden met Moskou, verzet hij  zich tegen sancties tegen Rusland en weigert aan Oekraïne wapens of munitie te leveren. Zelensky heeft Orbán herhaaldelijk opgeroepen „een kant te kiezen” en niet naar de pijpen van Poetin  te dansen. Orbán bestempelt Zelensky als „tegenstander”. Hoewel Orbán geen militaire dreigementen uit, klinkt gefilosofeer over het in ere herstellen van Groot-Hongarije  in Oekraïne al snel als de retoriek over Roesski mir (de Russische wereld). „Er vloeit tot nu toe gelukkig geen bloed in Transkarpatië”, zegt Toezjansky. „Maar politici in Boedapest en Kiev – en niet te vergeten Moskou – spelen met vuur door de etnische verschillen uit te buiten.”  Begin 2018 vonden twee aanslagen plaats op een kantoor van de dominante politieke partij KMKSZ in Oezjhorod. De explosies moesten het werk van Oekraïense extremisten lijken, maar een molotovcocktail bleek gegooid te zijn in opdracht van een extreem-rechtse Duitser met Russische connecties.  „Er zijn zoveel mensen die baat hebben bij het opstoken van etnische ellende”, zei Karolina Darcsi (42), de  bekendste politica van de partij, in februari. „De SBOe [Oekraïne’s geheime dienst] zegt altijd dat de Russen overal achter zitten. Ik weet dat niet. Wat ik wel weet is dat  wij dagelijks  geconfronteerd worden met een Oekraïense staat die onze rechten schendt.” Politica Karolina Darcsi. Foto Pavlo Palamarchuk  Voor de oorlog begon waren Darcsi en anderen van de lokale Hongaarse elite van harte bereid te vertellen hoe zij slachtoffer zijn van de Oekraïense hatelijkheden, de regio ontvolkt en alleen Orbán het beste met hen voor heeft. Maar sinds de Russische invasie zijn de luiken dicht. De jonge priester  van de kerk in Berehove, waar  het Hongaarse volkslied zondags luider klinkt dan de psalmen, houdt zich onbereikbaar. Darcsi zegt dat de SBOe haar verbiedt  met journalisten te praten. Hoe nauw de situatie in de gaten gehouden wordt blijkt als de vertaler waarmee NRC in de regio werkt wordt gebeld door een man die zich Roman noemt en zegt van de SBOe te zijn. Weet de vertaler wel zeker dat die Nederlandse journalist geen Russische agent is, vraagt hij. Hij wil weten wie  onze bronnen zijn en „grenzen stellen” aan de verslaggeving om „elke vorm van provocatie te voorkomen die de vrede tussen Oekraïne en Hongarije kan verstoren”.  Pas na meerdere telefoontjes en een ontmoeting bindt hij in. De Oekraïense nationalist Vasyl Vovkoenovitsj. Emilie van Outeren Hoe terecht de vrees voor escalatie nu is, valt niet te zeggen. Volgens  Vasyl Vovkoenovitsj (64), een Oekraïense nationalist uit Berehove die voor de oorlog anti-Hongaarse demonstraties organiseerde, wil Orbán profiteren van een verzwakt Oekraïne. Hij gelooft dat Hongaarse infiltranten en militairen klaarstonden. „Maar ons succes in het afslaan van de aanval op Kiev heeft een dikke streep gezet door de droom dat  Transkarpatië weer Hongaars kan zijn”, zegt hij, zijn stevige lijf gekleed in een Zelenskygroen T-shirt en een camouflagebroek. Wel benadrukt Vov-koe-no-vitsj dat maar „maximaal 5 procent” van de etnische Hongaren hier een bedreiging voor de vrede zou kunnen zijn. „De meesten leven gewoon hun leven. Velen steunen Oekraïne in onze strijd. Het is Orbán die ze inzet van een politiek spel maakt.” De Hongaars-Oekraïense schrijver Bandy Sholtes (49) ervaart dat ook zo. Het conflict over de loyaliteit aan Oekraïne rommelt in zijn ervaring meer binnen de Hongaarse gemeenschap dan tussen hen en de etnische Oekraïners. De wispelturige houding van Orbán, die Oekraïne wel steunt in zijn ambitie lid te worden van de EU, speelt daar een voorname rol in. „Orbán lijkt doodsbang om de zoveelste Hongaarse premier te zijn die in een internationale oorlog de verkeerde kant kiest, zoals in de Eerste en Tweede Wereldoorlog. Maar niet kiezen is inmiddels ook een keuze: voor de kwade kant”, zegt Sholtes. „Door vol te blijven houden dat dit ‘niet onze oorlog’ is, vervreemdt Orbán degenen die in de dorpen met hun satellietschotels in een Hongaarse bubbel leven van hun omgeving.” Buiten die bubbel wonen Hongaren zoals Sholtes, die Oekraïne wel toejuichen. „Oekraïne is mijn land. Voor de oorlog voelde dat vooral technisch zo, maar nu ook moreel”, vertelt hij in het centrum van Oezjhorod, waar een  grotendeels Hongaars volkskoor in klederdracht geld inzamelt voor de Oekraïense strijdkrachten. Daarin dienen ook – vrijwillig – etnische Hongaren. Volgens een telling van Orbán zelf zijn er al zeker 86 gesneuveld in de strijd tegen Rusland.   Sandór Kis (29), de zoon van Anzjelika Kis, kwam om  in de eerste dagen van de oorlog,  toen zijn marineschip door Russen tot zinken werd gebracht, vertelt zij. „Hij was honderd procent een Oekraïense soldaat, met Hongaarse wortels. Die taal sprak hij alleen nog met zijn grootouders”, zegt Kis (51). Zij heeft geen sympathie voor mede-Hongaren die „loyaler zijn aan Orbán dan aan Oekraïne”. Maar ze is de Hongaarse overheid wel dankbaar. „Die heeft ons financieel geholpen met zijn lichaam naar huis brengen en hier begraven.” De zoon van Anzjelika Kis, kwam om in de eerste dagen van de oorlog. Foto Emilie van Outeren Szinyi probeert ondertussen een manier te vinden om weg te komen. Als man van 51 mag hij de grens niet over, ook niet op zijn Hongaarse paspoort. Hij kan daarom niet meer naar zijn werk in een doelpalenfabriek over de grens en heeft geen inkomen meer. Mocht het zo ver komen dat Oekraïne mannen daadwerkelijk gaat mobiliseren „dan vind ik wel een manier” om de grens over te komen, zegt hij. „Het enige land waar ik ooit voor zou vechten is Hongarije.” De Hongaarse premier Viktor Orbán gaf de afgelopen weken twee felle speeches waarin hij zichzelf afschilderde als eenzame strijder voor een christelijk Europa,  en tegen immigratie, moslims, Brussel, George Soros en alles wat met gender te maken heeft. Tijdens de Amerikaanse conservatieve conventie CPAC in Texas wenste hij afgelopen donderdag „alle globalisten naar de hel”. Twee weken eerder, bij de Hongaarse gemeenschap in Roemenië, had hij nog meer stof doen opwaaien door te verklaren dat Hongaren „nooit een volk van gemengd ras willen worden”.  Daar werd alom  met afkeuring op gereageerd en een van zijn adviseurs stapte op om wat zij een „Goebbels-waardige (…) nazi-toespraak” noemde. Over Oekraïne sprak Orbán uitvoerig. „Wij Hongaren zien deze oorlog als een oorlog tussen twee Slavische volken, waar wij buiten willen blijven.” Over  etnische Hongaren in het Oekraïense leger zei hij: „Wij zijn de enigen [naast Oekraïners] die bloeden in deze oorlog.”  Orbán zei niet te geloven dat Oekraïne de strijd van Rusland kán winnen. En: „Als buurland hebben wij het recht om te zeggen dat vrede de enige oplossing is die levens zal redden, het enige tegengif tegen oorlogsinflatie en een door oorlog gecreëerde economische crisis. (…) Dit is niet onze oorlog.” ||https://www.nrc.nl//nieuws/2022/08/09/voor-hongaren-in-oekraine-is-de-oorlog-ver-weg-en-orban-dichtbij-a4138546
2022-08-10||Bol.com moet duidelijk zijn:  ‘bestelling afronden’ is betalen|| Zoek, vind, „bestelling afronden”. Zó gemakkelijk is online winkelen, ten minste als het aan webwinkel Bol.com ligt. Maar de rechter is het hier niet mee eens,  bleek uit een dinsdag gepubliceerde uitspraak van de  rechtbank in Amsterdam.  De rechter geeft Bol.com een tik op de vingers, omdat de tekst die het bedrijf gebruikte voor de online  bestelknop – bestelling afronden – te vaag was en onvoldoende duidelijk maakt dat de consument na aanklikken verplicht is tot het betalen van de rekening. Een woordvoerder van Bol.com zegt dat de bestelknop inmiddels is aangepast in ‘bestelling betalen’.     De zaak draait om een consument die voor ruim 250 euro een  hometrainer had besteld, volgens dagblad De Telegraaf. Het apparaat werd nooit bezorgd, maar intussen stuurde Bol.com wel  rekeningen naar de klant. Die vertikte te betalen. Het apparaat was nooit bezorgd én hij had nooit een koopovereenkomst getekend.  In een tussentijds vonnis van juni dit jaar haalde de consument voor het eerst z’n gelijk: een bestelling plaatsen betekent „niet  noodzakelijkerwijs” dat iemand een betalingsverplichting aangaat, redeneerde de rechter. De rechtbank leunde  op een uitspraak van het  Europese Hof van Justitie, waarin staat dat een webwinkel „voldoende duidelijk” moet maken dat een klant een betalingsverplichting aangaat  als de   bestelknop wordt ingedrukt.   Logisch, zegt jurist Harry Poort, van Groenewegen Advocaten, onder meer gespecialiseerd in consumentenrechten. Webwinkels proberen klanten via allerlei trucs dingen aan te smeren, zegt Poort. Als je een hotelkamer boekt, krijg je ook een vliegreis, autoverhuur en andere uitstapjes aangeboden. Het is niet altijd duidelijk op deze websites dat de consument een deal sluit, volgens Poort. En als een consument  weigert te betalen, spannen webwinkels  een rechtszaak aan, zegt Poort. „Dit zijn partijen met hele diepe zakken, daar kan een consument niet tegenop”. Met de uitspraak beschermt de rechter consumenten tegen grote, machtige webwinkels, volgens Poort.  De jurist die  de zaak tegen Bol.com  aanspande, zegt tegen ANP dat de webwinkel z’n borst  kan natmaken: consumenten die in dezelfde situatie zitten als de man van de hometrainer roept hij op om niet zomaar te betalen. Hij vermoedt  dat andere webwinkels zich met hun bestelknop ook niet aan de wettelijke verplichtingen houden.   Bol.com zegt „verrast” te zijn door de uitspraak. De tekst op de bestelknop is op 17 mei aangepast, zegt een woordvoerder: „zodat het voor consumenten nog duidelijker is dat zij een betalingsverplichting aangaan.” ||https://www.nrc.nl//nieuws/2022/08/09/uitspraak-bolcom-moet-duidelijk-zijn-bestelling-afronden-is-betalen-a4138543
2022-08-10||Kan Oekraïne nu ook doelen op de Krim bestoken?||De Krim is lang gespaard gebleven voor het oorlogsgeweld, maar nu lijkt Oekraïne een manier te hebben gevonden om ook doelen te treffen die voorheen buiten schootsafstand lagen.  Dinsdag rond 15.20 uur lokale tijd waren zeker twaalf  explosies te horen op de Russische vliegbasis Saki bij het stadje Novofedorivka aan de Krim-westkust, op ruim tweehonderd kilometer van het front. Op video’s is te zien hoe badgasten op de Krim in hun zwembroek verbijsterd kijken naar de explosies op een paar kilometer afstand van het Zwarte Zee-strand. Vuurballen stijgen op en bij een nieuwe explosie waaien de gordijnen van de badhokjes op door de schokgolf.   Een Oekraïense raketaanval zou daar niet mogelijk moeten zijn. Tenminste, niet met raketten in het bekende Oekraïense arsenaal. Totsjka-U-raketten van Sovjet-makelij, waarvan Oekraïne er nog maar weinig over heeft, komen niet zo ver. Ook de  veelbesproken westerse HIMARS-precisieraketten, die al veel Russische doelen opgeblazen hebben, halen die afstand niet. De gebruikte GMLRS-raket haalt maximaal negentig kilometer. Een ander type HIMARS-raket, de ATACMS, haalt  driehonderd kilometer, maar de VS zeggen die voorlopig niet aan Oekraïne te zullen leveren. Waarmee dan? Onmiddellijk na de aanval brak speculatie uit onder militaire experts en -bloggers. Hebben de VS toch ATACMS-raketten geleverd? Het Oekraïense ministerie van Defensie wees op Facebook  sarcastisch op de gevaren van roken op het werk.  Dan misschien een drone-aanval door partizanen? Oekraïners zijn er goed in geworden om Russische tanks en posities te bestoken met omgebouwde mortiergranaten die vanuit hobbydrones worden afgeworpen. En exploderende munitie kan aanpalende munitie doen ontploffen.  The New York Times citeert een Oekraïense regeringsfunctionaris die zegt dat de aanval was uitgevoerd met „een wapen van exclusief Oekraïens fabrikaat”. Dat zou kunnen wijzen op een Neptune-scheepsraket, het wapen dat in april het Russische marineschip Moskva tot zinken bracht. Deze raket, met een bereik van 280 kilometer, kruist laag over het water en is vooral bedoeld om schepen te raken, maar kan ook tegen een aan zee gelegen basis ingezet worden.  Kort na de explosies verklaarde het Russische persbureau TASS dat het ging om een „detonatie van verschillende opslagplaatsen voor munitie” zonder een oorzaak te noemen.  Eerder op de dag meldde een Oekraïense militair adviseur ook een raketaanval op een munitiedepot bij Novoaleksiivka, op het vasteland ten noorden van de Krim, honderdvijftig kilometer van het front. Die aanval lijkt bevestigd te worden door plaatselijke verslagen en video’s van exploderende munitie.  Ongeacht het wapen betekenen deze aanvallen dat Russische militairen zich zorgen moeten maken. Het lijkt erop dat Oekraïne over een wapen beschikt met voldoende bereik om doelen voorbij de tweehonderd kilometer te raken, en niet alleen in de Krim.||https://www.nrc.nl//nieuws/2022/08/09/oekraine-kan-nu-ook-doelen-op-de-krim-bestoken-a4138544
2022-08-10||Column | Het verheugen verleerd||Een van mijn vrienden heeft zich verheugen tot een bijna surrealistische kunst verheven. Het was elf uur ’s avonds en ik kreeg een appje. „Nog een uurtje.” Ik dacht meteen dat ik een verjaardag was vergeten. „Tot wat?” vroeg ik. „Tot het weer van de Lowlandsdonderdag in mijn weer-app verschijnt.” Het enige wat ik kon uitbrengen: „Och, schat toch.” Vlak na middernacht stuurde hij een screenshot. Hij zag de bui al hangen, tien dagen van tevoren. Deze vriend kijkt al vol overgave uit naar Lowlands vanaf het moment dat hij in 2019 het terrein slaapwandelend verliet. De voorbije jaren kreeg ik eens in de zoveel tijd hoogtepunten doorgestuurd, tig keer dezelfde foto. Ik werd eraan herinnerd wie we daar spraken, wat ik deed, waar we dansten, wat hij dronk, welke spullen hij bij zich had en welke hij de volgende keer niet zou vergeten. „Het is gewoon zo’n dopamineboost”, zei hij. „Ik ben zo moe maar zo voldaan achteraf.”  Het viel me nog mee dat de onvermijdelijke groepsapp met twee anderen pas zondag in het leven werd geroepen. „Frank, wij gaan donderdagochtend al, neem ik aan?” Toen aan een vriendin, die van plan is bij iemand anders haar tent op te zetten: „Welke camping staat ze?”  Zij: „Geen idee!” Ja natúúrlijk heeft ze geen idee, antwoordde ik vinnig. De meeste mensen weten nog niet eens wat ze dezelfde avond gaan eten.  Ook in de groep kwam die ellendige weersvoorspelling  langs. „Ik hoop dat er dan geen hittegolf is”, zei een vriendin. „Volgens de 14-daagse zou het ideaal zijn, 23 graden. O, wel wat regen.” Ik zeurneusde mezelf er weer tussen. Want wat is een voorspelling op zo’n lange termijn waard in een land waar je buiten kunt staan in de regen en je Buienalarm-app zweert dat het droog is. „Stop met je ergeren aan voorpret!” kreeg ik terug. Wat er met me is gebeurd, vraagt de vriend even later. „Vroeger was jij precies zo!” Hij heeft een punt. Ik herinner me de tijd dat ik het blokkenschema een maand van tevoren uit de krant  rukte en mijn hele route al uitstippelde. Toen ik klein was – dat weet hij niet eens – was het nog veel erger. Mijn ouders vertelden me bewust pas een dag van tevoren dat we naar een pretpark zouden gaan, omdat ik anders zo een week op de bank klaar zou zitten met mijn rugzak. Je ergens enorm op verheugen, zoiets slijt denk ik. Ik word ouder, dat zal meespelen. Maar wellicht heeft corona het hele concept ook een deuk gegeven. Je leerde geen verwachtingen hebben, omdat die onvermijdelijk tot teleurstellingen zouden leiden. Verlangen, ja dat deed je, maar je verheugen was een risico. Dat deed ik alleen nog kleiner. Er was zelfs een periode waarin ik oprecht even uitkeek naar een bus persluchtreiniger die ik online had besteld. Een pakketje, welk pakketje dan ook, iets om al die inwisselbare dagen te kleuren. Ik ben het misschien verleerd om me op grote dingen te verheugen.  Toch was het manische enthousiasme van de vriend aanstekelijk. Ik besloot eens te kijken naar de weersverwachting voor Zweden, als ik er eind deze maand op vakantie ben. Shit, regen. Frank Huiskamp vervangt deze week nog Marcel van Roosmalen.||https://www.nrc.nl//nieuws/2022/08/09/het-verheugen-verleerd-a4138531
2022-08-10||Dode en gewonden door explosies op de Krim||Dinsdag vonden meerdere explosies plaats op een luchtmachtbasis op de Krim. De ontploffingen hebben één leven geëist, schrijft Sergej Aksjonov, de Russische bestuurder van het Oekraïense schiereiland, op Telegram. Vijf à zeven anderen zouden gewond zijn geraakt.  Op video’s is te zien dat strandgangers wegrennen terwijl een grote rookpluim achter hen verschijnt. De oorzaak van de serie explosies is niet duidelijk: een Russische militair spreekt tegenover staatsmedia van „een overtreding van brandveiligheidsvoorschriften”, maar Aksjonov noemt op Telegram ook een „terroristische dreiging”. Oekraïne heeft gereageerd met een sarcastische tweet: „Het ministerie van Defensie wil iedereen eraan herinneren dat de aanwezigheid van bezettingstroepen niet verenigbaar is met het toerismeseizoen.” Iryna Veresjtsjoek, een van de Oekraïense vicepremiers, schrijft op Facebook: „De explosies van vandaag zijn nog een herinnering aan van wie de Krim is. Want het is van Oekraïne!” De Krim werd in 2014 geannexeerd door Rusland. De explosies van dinsdag zijn uitzonderlijk: het schiereiland staat tot nu toe niet op het spel in de gevechten die sinds het begin van de oorlog in februari woeden. De luchtmachtbasis, die voor de annexatie door Oekraïne werd gebruikt, is ook ingezet bij aanvallen op Oekraïne. ||https://www.nrc.nl//nieuws/2022/08/09/dode-en-gewonden-door-explosies-op-de-krim-a4138542
2022-08-10||Huiszoeking bij Trump is politiek buskruit||Het Amerikaanse ministerie van Justitie heeft maandag politiek buskruit ontstoken met een simpele huiszoeking. Die was dan ook in de woning van voormalig president Donald Trump in Mar-A-Lago, Florida. „Zoiets is nooit eerder gebeurd met een president van de Verenigde Staten”, schreef Trump in een verklaring, en daar gaven historisch onderlegde deskundigen bij de Amerikaanse media hem gelijk in. De vlammende retoriek uit de verklaring waarmee Trump de justitiële actie wereldkundig maakte – „politieke vervolging, heksenjacht” – werd direct overgenomen door veel van zijn partijgenoten. De Republikeinse leider in het Huis van Afgevaardigden, Kevin McCarthy, schreef op Twitter: „Ik heb genoeg gezien. Het ministerie van Justitie heeft een niet te dulden mate van politisering bereikt.” Trump bracht de doorzoeking in verband met zijn politieke ambities. Hij speelt al maanden met de suggestie dat hij in 2024 voor de derde keer wil meedoen aan de presidentsverkiezingen. Een strafrechtelijk onderzoek, laat staan een veroordeling, zou als een donkere wolk boven de verkiezingscampagne hangen. „Omdat ze zien hoe de kandidaten die ik steun grote overwinningen boeken, omdat ze zien hoezeer ik de peilingen domineer, proberen ze mij te stoppen.” Minister Merrick Garland van Justitie is het mikpunt van al die verontwaardiging. Bij tv-zender MSNBC zei voormalig hoofdofficier van justitie Chuck Rosenberg dat het ondenkbaar is dat de FBI een dergelijke opzienbarende huiszoeking zou doen zónder toestemming vooraf van de minister. Garland werd door toenmalig president Obama in 2016 kandidaat gesteld voor het hooggerechtshof, maar de Republikeinen wilden hem destijds niet benoemen.  Tot voor kort werd Garland juist door progressieve Amerikanen afgeschilderd als te weinig doortastend waar het aankomt op strafvervolging van Trump. De laatste weken verschenen echter berichten over verschillende strafrechtelijke onderzoeken naar de oud-president  – ook dat is zonder historische precedenten. Tv-zender CNN berichtte dat  advocaten van Trump in gesprek zijn met het ministerie van Justitie. Het zou gaan om het onderzoek naar de bestorming van het Capitool op 6 januari 2021. Toenmalige kopstukken uit het Witte Huis zouden door Justitie zijn gedagvaard om te getuigen. In de staat -Georgia loopt een strafrechtelijk onderzoek naar de vergeefse poging van Trump om de verkiezingsuitslag in zijn voordeel om te draaien. Met welk justitieel onderzoek de huiszoeking van maandag samenhangt, is niet met zekerheid te zeggen. Vaststaat dat de FBI een rechter ervan moet hebben overtuigd dat de huiszoeking bewijs voor strafbare feiten kon opleveren. Anders zou de rechter geen bevel tot de huiszoeking hebben ondertekend. Bronnen met kennis van het justitieel onderzoek vertelden aan verschillende media dat de federale politie op zoek was naar vertrouwelijke staatsdocumenten. Trump zou die hebben meegenomen naar zijn eigen woning, nadat hij als verliezer van de verkiezingen het Witte Huis had moeten verlaten op 20 januari 2021. Op grond van de wet op de presidentiële archieven moet een vertrekkende president stukken uit zijn ambtstermijn overdragen aan het Nationaal Archief. Het archief heeft eerder dit jaar onder dreiging van gerechtelijke maatregelen vijftien dozen met documenten uit het Witte Huis inbeslaggenomen bij Trump thuis. Daar zaten ook vertrouwelijke stukken bij. Fox News meldde maandagavond dat de FBI die dag nog eens vijftien dozen uit het huis van Trump heeft gedragen. Trump schreef in zijn verklaring dat hij steeds heeft samengewerkt met „de betrokken overheidsinstanties” in de verschillende onderzoeken die naar hem lopen. „Deze onaangekondigde inval in mijn huis was onnodig en ongepast.” Dat de overdracht van de mogelijk wederrechtelijk meegenomen documenten niet eenvoudig met een gerechtelijk bevel kon worden geregeld, lijkt erop te wijzen dat die opmerking over samenwerking niet klopt. Trump heeft eerder uit alle macht geprobeerd te verhinderen dat de parlementaire commissie die de gebeurtenissen op en rond 6 januari onderzoekt, stukken uit het Witte Huis in die periode in handen krijgt. Het Hooggerechtshof, ook in de overwegend conservatieve samenstelling met drie door Trump benoemde rechters, gaf de oud-president ongelijk. Deze huiszoeking kan betekenen dat justitie geen vertrouwen heeft in de mate van medewerking van Trump.    Volgens Amerikaanse media was de secret service die de oud-president nog altijd beschermt, wel vooraf door de FBI op de hoogte gesteld van de actie. Trump gebruikte in zijn verklaring het woord raid voor de doorzoeking, ‘inval’, en ‘belegering’ door ‘een grote groep FBI-agenten’. „Ze hebben zelfs in mijn kluis gekeken.” Ook als de huidige huiszoeking opnieuw op last van het archief is geschied, dan nog kan het inbeslaggenomen materiaal ook relevant blijken bij andere onderzoeken. Volgens oud-officier Rosenberg staat het justitie vrij bewijs dat ze vindt bij een huiszoeking te gebruiken bij elke strafrechtelijke vervolging.  De ironie van de situatie  ontging de Amerikaanse media niet. Tijdens zijn campagne voor de verkiezingen van 2016 maakte Trump zijn rivaal Hillary Clinton verdacht omdat de FBI onderzoek deed naar haar gebruik van een privéserver waarop zij mails met vertrouwelijke staatsdocumenten had bewaard. Op verkiezingsbijeenkomsten van Trump scandeerden zijn aanhangers ‘Lock her up’ – en dat doen ze nog steeds zodra de naam van Clinton wordt genoemd. Hoewel in verschillende onderzoeken is vastgesteld dat de privéserver inderdaad vertrouwelijke staatsinformatie bevatte, zag Justitie af van strafrechtelijke vervolging omdat het geen overtuigend bewijs kon vinden dat Clinton dit „systematisch en moedwillig” had gedaan. Trump zelf verwees in zijn verklaring ook naar Clinton en haar privéserver. „Zij mocht 33.000 e-mails vernietigen en wegwassen met zuur NADAT het Congres ze had opgeëist. Er is niets gedaan om haar ter verantwoording te roepen. Zij heeft ook nog antieke meubelen en andere spullen uit het Witte Huis meegenomen.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/09/trump-woedend-over-huiszoeking-actie-is-politiek-buskruit-a4138535
2022-08-10||Vijftig jaar na de rellen klagen de bewoners van de Afrikaanderwijk over van alles, maar niet over multiculturalisme||Herman Buddenberg (74) slalomt in zijn scootmobiel door de straten van de Afrikaanderwijk (stadsdeel Feijenoord) in Rotterdam-Zuid. Hij woont hier al zijn hele leven, groeide op als vierde van elf kinderen en kent de wijk op zijn duimpje. Hij heeft net een koffie (geel met een wit kraagje) gedronken bij café De Buurvrouw en rijdt langs de Afrikaandermarkt, langs de Turkse -Kocatepe-moskee en dan de brede Putselaan over naar de Wapenstraat. Dáár, wijst hij, waren vijftig jaar geleden, op 10 augustus 1972, heftige rellen. Een Turkse huurbaas zette een Nederlandse vrouw haar huis uit wegens een huurschuld. Dat veroorzaakte een opstootje in de buurt, tussen buurtbewoners die haar hielpen met de verhuizing en Turkse gastarbeiders uit datzelfde pand. Jongeren uit de buurt gooiden ruiten in van het huis met de Turkse eigenaar, smeten het meubilair naar buiten, stichtten brand.  De ruzie bleek een katalysator van etnische spanningen, die waren aangewakkerd door onvrede over de verpaupering en de afname van de sociale cohesie in de buurt. De rellen werden groter, ook pensions met Turkse gastarbeiders in de aangrenzende Wapenstraat en Slaghekstraat werden doelwit.   Herman Buddenberg, ooggetuige van de rellen in 1972.   Foto Hedayatullah Amid Herman Buddenberg was toen 24 jaar en  keek toe. „Ik stond aan de overkant van de straat. En dát was het huis van die Turk waar het begon.” Terwijl hij stond te kijken werd het oproer groter. „Ik zag steeds meer buurtbewoners aanhaken. Er kwam politie te paard en ze kwamen in  afgesloten busjes. Het was opwindend. Nee, ik deed niet mee. Zo ben ik niet.” De Afrikaanderwijk was in de jaren ervoor sterk veranderd. Veel Turkse gastarbeiders kwamen in Rotterdam werken, in de havens en fabrieken. Ze vestigden zich vooral in oudere stadswijken met slecht onderhouden en daardoor niet al te dure panden – zoals in de Afrikaanderwijk. Huisjesmelkers kochten die woningen op en verhuurden kamers, of soms zelfs losse bedden in deze pensions. Was er eenmaal een vader of een oom in Nederland, dan gingen familieleden die arriveerden bij hen in de buurt wonen – waardoor er enclaves ontstonden. In de Afrikaanderwijk vestigden zich vooral Turken.  Nederlandse bewoners die slaags raakten met Turkse wijkgenoten: de knokpartij kreeg veel aandacht in de media. De mannen die op de binnenplaats van de Kocatepe-moskee onder een boom Turkse thee drinken, woonden toen nog niet in Nederland. Ze herinneren zich dat er in Turkije op de voorpagina’s over werd bericht. „Ik zag de beelden op zo’n klein zwart-wit-televisietje”, zegt een van hen. Op de Nederlandse televisie deed Jaap van Meekren vanuit de Afrikaanderwijk verslag: „Het is geen Belfast en geen Kristallnacht, maar het doet er wel aan denken, en dat is al beschamend genoeg.” Turkse gastarbeiders in de belegerde panden verschansten  zich in hun woningen en barricadeerden de deuren. In zo’n pension interviewde Van Meekren Nedim Senyürek, die zijn hoofd in het verband had. Hij was geraakt door een steen, vertelde hij de verslaggever. Hij wilde het pension  niet verlaten omdat hij de kans groot achtte dat het huis dan werd ingenomen door relschoppers. De rellen waren een unicum. De schaal (honderden mensen) en de tijdsduur (bijna een volle week) maakten het de grootste etnische onlust in Nederland. De uitspraken van buurtbewoners die Van Meekren de microfoon onder de neus duwde, waren racistisch. „Luie galbakken”, was nog de vriendelijkste benaming. Jonge meiden kunnen hier niet meer veilig over straat, riepen mannen in de microfoon. Een meisje bevestigde dat ze soms achterna werd gelopen door Turken. „Helemaal tot aan je huis. Ze zijn nog brutaal ook.” In de wijk hing een spandoek: ‘Paarlstraat, Hollandse straat’. De rellen gingen de geschiedenis in als ‘Turkenrellen’ of werden ‘rassenrellen’ -genoemd. De meeste Turkse mannen die de rellen als gastarbeider meemaakten zijn overleden, zeggen de Turk-Nederlandse mannen onder de boom bij de moskee. Zo ook Nedim Senyürek. Oud-moskeebestuurder Rahmi Albayrak (69) kwam twee jaar na de rellen naar de wijk. Hij hoorde van zijn vader, die er al een paar jaar woonde, dat de impact groot was. „Mijn vader heeft niet meegedaan, hij is ook niet gaan kijken. De politie zei dat iedereen binnen moest blijven, en hij bleef ook binnen.” Na de woede-uitbarsting in de eerste dagen, waarbij vooral lokale bewoners vernielingen aanrichtten, kwamen gelegenheidsrelschoppers uit naburige wijken en andere gemeenten, vertelt Marc Schuilenburg, bijzonder hoogleraar digital surveillance aan de Erasmus Universiteit. Hij las kranten, politierapporten en raadsverslagen. Dat waren de sensatiezoekers, vertelt Schuilenburg. „Van een sociaal conflict ging het naar agenten uitdagen en hooligangeweld, waarbij met stenen en molotovcocktails werd gegooid.” Ook de Turken krijgen na een paar dagen steun van landgenoten uit andere wijken. Schuilenburg: „Dan pas worden het één-op-één vechtpartijen.”   De aanleiding van de rellen was de uitzetting  van een Nederlandse vrouw door een Turkse huurbaas vanwege een huurschuld.  Foto Nationaal Archief/ Anefo/Bert Verhoeff Naast racisme en sensatiezucht hadden de rellen nog een component: sociale spanningen. „Die spanningen hingen al jaren in de lucht”, zegt Schuilenburg. „Er waren al rapporten over slecht onderhoud en gebrek aan sociale voorzieningen.” De rellen waren in zekere zin een „opstand tegen falend beleid van de gemeente”. In Nederland was er een opvallend verschil tussen hoe media de rellen versloegen en hoe de politiek de gebeurtenissen evalueerde. „Waar in Nederlandse kranten bewoners werden weggezet als racisten en de nadruk lag op etnische spanningen, zag het stadhuis vooral een sociaal conflict”, zegt Schuilenburg.  Binnen de Rotterdamse PvdA en D66 was er enig begrip voor het optreden van de bezorgde burgers avant la lettre. Opvallend, afgezet tegen de huidige tijd, was ook de opstelling van de VVD in de raadsdebatten. De liberalen kwamen op voor de belangen van de Turkse bewoners. VVD-raadslid Wim Baggerman wees op de mensonterende omstandigheden waarin Turkse arbeiders leefden, tien mensen in een kamer van vier bij vier. Zo erg was het bij hem niet hoor, zegt Rahmi Albayrak, terwijl hij door de wijk loopt. Hij wijst naar een pleintje met een vuilcontainer. Hier stond het pension waar hij met zijn vader woonde. „Het is lang geleden afgebroken.” Ze deelden een kamer. We sliepen er en maakten eten, vertelt hij. „Een douche was er niet, we gingen naar het badhuis verderop.” Hijzelf had geen slechte ervaringen met Nederlandse wijkbewoners, zegt hij. Maar ook weinig contact, behalve op het werk in de fabriek. „In die tijd dachten we dat we een paar jaar in Nederland zouden werken en dan zouden terugkeren”, zegt hij. Zijn vader ging inderdaad terug. Zelf woont hij nu met zijn vrouw in een nieuwbouwappartement naast het Afrikaanderpark. Herman Buddenberg herinnert zich de komst van de gastarbeiders eind jaren 60. „Ik was er niet mee bezig. Ik was jong en het waren toen alleen nog volwassen mannen.” Later, toen hij elektronica repareerde die hij bij de klant ophaalde en terugbracht, kwam hij bij Turkse gezinnen thuis. Hij werd regelmatig uitgenodigd om mee te eten als hij een teeveetje terugbracht. „Ik hield niet zo van het lamsvlees dat wordt gestoofd in olie.” Hij trekt een vies gezicht. „Heel anders dan ik gewend was. Maar de Turken waren wél gastvrij.”  Het viel hem op dat de vrouwen de kamer uit moesten als hij binnenkwam. Toen hij de vrouw van een Turks echtpaar dat naast hem kwam wonen ter welkom een bosje bloemen gaf, werd haar man boos. „Hij heeft me nooit meer aangekeken.” De rellen dwongen de raad tot actie. Eind september 1972 stemde ze voor een omstreden spreidingsbeleid, om grip te krijgen op de bevolkingssamenstelling en zo nieuwe sociale spanningen te beperken. In elke wijk mochten maximaal 5 procent ‘buitenlanders’ zich vestigen (daar vielen Surinamers en Antillianen ook onder). De VVD was tegen, de PvdA erkende het discriminatoire karakter van de maatregel, maar stemde voor. Al in 1974 werd het  door de Raad van State van tafel geveegd, de maatregel was in strijd met het VN-Verdrag inzake de uitbanning van alle vormen van discriminatie.  De Afrikaanderwijk nu.  Foto Hedayatullah Amid Ruim dertig jaar later, in 2005,  wordt op aandringen van Rotterdam door de landelijke overheid een soort ‘spreidingswet’ ingevoerd: de Wet bijzondere maatregelen grootstedelijke problematiek, ook wel de Rotterdamwet genoemd. Om de smet van discriminatie te verminderen werd de wet gepresenteerd als een poging het aantal lage inkomens in probleemwijken terug te dringen. „Maar de doelgroep van de wet zijn dezelfde mensen als toen: de Turken en Marokkanen”, zegt Schuilenburg. In de Afrikaanderwijk is die spreiding mislukt. Een derde van de bewoners is van Turkse, 14 procent van Surinaamse en 18 procent van Marokkaanse afkomst. Zo’n 20 procent zijn autochtone Nederlanders. De bewoners klagen over allerlei zaken – afval naast de containers, woonruimte, gestegen prijzen – niet over het multiculturalisme. In het Afrikaanderpark hangen de oudere mannen van Kaapverdische afkomst met een pilsje in de schaduw. Aan de picknicktafel in de speeltuin naast het park keuvelt een groepje vrouwen in het Turks, terwijl ze met een schuin oog hun kinderen in de gaten houden. Op het terras van café De Buurvrouw zit alles door elkaar. „We zijn allemaal mensen, niet dan”, zegt de uitbaatster.  Mensen zoals ik wonen er nu niet meer zo veel in de Afrikaanderwijk, zegt Herman Buddenberg, terwijl hij weer terug slalomt in zijn scootmobiel over de Pretorialaan. Opgewekt: „Dat kan mij niet schelen hoor, ik ga met iedereen goed om. Hij zwaait naar de baas van café De Markt. „Kijk, dat is een Turk. Zo’n goeie gast.” Correctie (10 augustus 2022): In een eerdere versie van dit artikel stond de achternaam van Herman Buddenberg verkeerd gespeld. Dat is hierboven aangepast. Ook waren een keer de Paarl- en de Wapenstraat verwisseld. Dat is ook verbeterd. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/09/vijftig-jaar-na-de-rellen-klagen-de-bewoners-van-de-afrikaanderwijk-over-van-alles-maar-niet-over-multiculturalisme-2-a4138533
2022-08-10||De Keniaanse verkiezingen zijn een nek-aan-nekrace tussen een &#8216;vaderfiguur&#8217; en een &#8216;sjacheraar&#8217;||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/09/de-keniaanse-verkiezingen-zijn-een-nek-aan-nekrace-tussen-een-vaderfiguur-en-een-sjacheraar-a4138483
2022-08-10||Kabinet laat radiofrequenties toch veilen na uitspraak rechter||Vóór september 2023 komt er een veiling voor de radiofrequenties, zodat de frequenties op die datum opnieuw verdeeld kunnen worden. Dat schrijft minister Micky Adriaansens (Economische Zaken en Klimaat, VVD) dinsdag in een brief aan de Tweede Kamer. Haar voorganger, toenmalig staatssecretaris Mona Keijzer, wilde de veiling drie jaar uitstellen, maar de rechter zette daar vorige maand een streep door. De huidige verdeling blijft tot volgend jaar nog in stand.  In 2020 zeiden de radiozenders dat ze het financieel moeilijk zouden krijgen als de frequenties opnieuw werden verdeeld. Hun reclame-inkomsten liepen toen terug vanwege de coronacrisis. De zenders hadden leningen afgesloten om het hoofd boven water te houden, schreef het Parool, en konden die misschien niet afbetalen als ze hun frequentie kwijt zouden raken. De Tweede Kamer nam daarop een motie aan om de veiling uit te stellen. KINK, een nieuwe radiozender voor alternatieve muziek, was het daar niet mee eens. De zender zou door het besluit immers nog drie jaar moeten wachten tot hij kon meedoen op een FM-frequentie. De rechtbank van Rotterdam gaf KINK vorige maand gelijk, onder andere omdat er al „duidelijke aanwijzingen” zijn dat het financieel weer beter gaat met de radiostations. Bovendien is de huidige frequentieverdeling sinds 2003 al twee keer verlengd. Micky Adriaansens sluit zich in haar brief aan de Tweede Kamer aan bij de rechterlijke uitspraak, die ze „goed gemotiveerd” vindt. Ze verlengt de frequenties alsnog met een jaar om te voorkomen dat er radiostilte ontstaat zodra de vergunningen in september verlopen.||https://www.nrc.nl//nieuws/2022/08/09/kabinet-laat-radiofrequenties-toch-veilen-na-uitspraak-rechter-a4138532
2022-08-10||Kabinet kondigt maatregel aan tegen gemeenten die asielzoekers weigeren||Het kabinet onderneemt actie tegen gemeenten die op grond van hun bestemmingsplan weigeren om asielzoekers op te vangen. Via een zogeheten omgevingsvergunning die het Rijk verleent, wil het kabinet gemeenten ertoe bewegen opvanglocaties te bouwen in panden van de overheid. Met die vergunning moeten gemeentebesturen alsnog kunnen afwijken van het bestemmingsplan, zo schrijven staatssecretaris Eric van der Burg (Asiel, VVD) en minister Hugo de Jonge (Volkshuisvesting en Ruimtelijke Ordening, CDA) dinsdag aan de Tweede Kamer. Veel gemeenten weigeren opvanglocaties te bouwen op grond van het bestemmingsplan. Met de dinsdag gepresenteerde noodmaatregel komt dit argument te vervallen. Op deze manier kan het kabinet panden van de overheid inzetten om opvang te bewerkstelligen, ook als „daarvoor lokaal bestuurlijk draagvlak ontbreekt”, aldus De Jonge en Van der Burg.  Liever zouden de bewindslieden zien dat gemeenten zelf initiatief nemen tot het realiseren van opvanglocaties: staatssecretaris Van der Burg beschouwt dwang richting gemeenten om asielzoekers op te vangen als „een nederlaag”. Desalniettemin ziet het kabinet zich genoodzaakt tot het instellen van de noodmaatregel. Nederland zit al maanden in een asielcrisis: bij de aanmeldlocatie in Ter Apel moeten mensen geregeld buiten slapen omdat het binnen vol is en er onvoldoende noodopvanglocaties voorhanden zijn. Het Centraal Orgaan Opvang Asielzoekers (COA), dat de opvang regelt, heeft een tekort van duizenden opvangplekken. De zogeheten statushouders, die naar een woning moeten doorstromen, houden zo’n eenderde van de plekken in asielzoekerscentra bezet.  Ook bleek vorige week dat het COA de afgelopen maanden zo’n honderden asielzoekers ongeïdentificeerd door Nederland heeft gestuurd, tot woede van de politie. Het overplaatsen kwam voor bij vluchtelingen die zich in Ter Apel wilden aanmelden, maar voor wie geen ruimte was. Deze handelswijze druist in tegen de afspraken en zou bij een groep van zo’n 1.200 asielzoekers zijn voorgekomen.  Een extra probleem is dat er naast asielzoekers uit het Midden-Oosten en Afrika ook nog altijd veel Oekraïense vluchtelingen naar Nederland komen. Zij hoeven zich niet in Ter Apel te melden, maar gemeenten zien wel dat de opvanglocaties vol dreigen te raken. Gemiddeld arriveren er wekelijks zo’n 1.500 Oekraïense vluchtelingen in Nederland. Van de 70.000 Oekraïners die vorige week werden geregistreerd, zitten er zo’n 55.000 in gemeentelijke opvanglocaties. Daar is sinds begin juni zo’n 90 procent van de beschikbare bedden bezet. Bij de asielcrisis speelt ook de woningnood een rol: doordat weinig huizen beschikbaar zijn, blijven vluchtelingen achter in reguliere opvangcentra. Daardoor stokt de doorstroom vanuit Ter Apel. Door gezinshereniging van Oekraïense nareizigers en de komst van Afghaanse vluchtelingen, verwachten lokale bestuurders dat de aantallen de komende maanden verder oplopen.||https://www.nrc.nl//nieuws/2022/08/09/kabinet-kondigt-maatregel-aan-tegen-gemeenten-die-asielzoekers-weigeren-a4138523
2022-08-10||Brand in duingebied Zuid-Holland, veiligheidsregio vraagt Defensie om blushelikopter||In het duingebied ten noorden van de Brouwersdam in Zuid-Holland woedt dinsdag een brand. Veiligheidsregio Rotterdam-Rijnmond heeft Defensie gevraagd om de brandweer te ondersteunen met een blushelikopter. De helft van de bezoekers van een nabijgelegen vakantiepark met een capaciteit van zeshonderd mensen is geëvacueerd naar een sporthal in Ouddorp, meldt een woordvoerder van de Veiligheidsregio. De oorzaak van de brand is niet duidelijk.  Volgens de woordvoerder gaat het om een „behoorlijk gebied” vanaf de N57 tot aan Ouddorp. De brand is momenteel moeilijk te blussen omdat het gebied voor de brandweer niet goed bereikbaar is. „Het is een natuurgebied met weinig wegen. De brandweer moet er vooral te voet heen.”  Brandweerlieden proberen de brand nu met blusvoertuigen en „extra grote pompen” onder controle te krijgen. Tankwagens rijden heen en weer naar het Grevelingenmeer om water op te pompen om mee te blussen. Dat de veiligheidsregio Defensie om hulp heeft gevraagd bij het bedwingen van de brand is uitzonderlijk, zegt de woordvoerder. „We hebben hier niet vaak te maken gehad met duinbranden.”  Het nabijgelegen vakantiepark is volgens de woordvoerder „vooral uit voorzorg” ontruimd. Met name voor de linkerkant van het park kan de brand gevaarlijk zijn. Om die reden is alleen dat deel van het park geëvacueerd. De veiligheidsregio verwacht dat de bezoekers, die nu in een sporthal in Ouddorp zijn ondergebracht, vanavond terug kunnen naar hun vakantieadres mits de brand onder controle is. ||https://www.nrc.nl//nieuws/2022/08/09/brand-in-duingebied-zuid-holland-veiligheidsregio-vraagt-defensie-om-blushelikopter-a4138522
2022-08-10||Flinke omzetdaling voor chipmaker Nvidia na twee vette jaren||De pandemiepiek is voorbij. Na twee vette jaren profiteren de computer- en gamingindustrie niet langer van thuiszitters die extra geld uitgeven aan spelcomputers en toebehoren. Vorige maand meldden Xbox-maker Microsoft en PlayStation-producent Sony al een tegenvallende omzet uit gaming, maandag waarschuwde ook chipmaker Nvidia dat de omzet over afgelopen kwartaal veel lager zal uitvallen dan verwacht. Nvidia produceert snelle grafische kaarten met een realistische beeldkwaliteit: ideaal voor het spelen van videogames. De omzet van het bedrijf daalde in de maanden mei, juni en juli naar 6,7 miljard dollar (6,6 miljard euro), volgens voorlopige cijfers. Dat is 19 procent minder dan de voorgaande drie maanden en 17 procent minder dan waar het bedrijf op had gerekend. Bij de gamingtak bedroeg de omzetdaling zelfs 44 procent. Definitieve cijfers komen eind augustus. Topman Jensen Huang zei dat de vooruitzichten „verslechterden naarmate het kwartaal vorderde”. De afgelopen maanden heeft het bedrijf prijsverlagingen doorgevoerd in de hoop de verkoop op gang te kunnen houden. Een lagere omzet zagen analisten nog wel aankomen. Toch was Harsh Kumar van investeringsbank Piper Sandler verrast door „de omvang” van Nvidia’s verlies, zei hij in een reactie. Ook beleggers schrokken: zij zetten het aandeel maandag ruim 6 procent lager, gevolgd door verder koersverlies op dinsdag. De Nederlandse toeleveranciers aan de chipindustrie ASML en ASMI zakten mee. Het einde van de coronaboom wordt  ook door andere chipmakers gevoeld. Intel verraste beleggers vorige maand met een omzetdaling van 22 procent, door teruglopende uitgaven aan desktops en laptops. Ook de vraag naar smartphones begint tegen te vallen, merkt Qualcomm, een producent van smartphonechips die onlangs zijn verwachting voor dit jaar naar beneden bijstelde. Twee jaar lang profiteerden deze bedrijven van een verhoogde consumentenvraag, met dank aan gedwongen thuiszitten tijdens lockdowns.  Nu moeten computers en games weer concurreren met sporten, reizen en uit eten gaan. En er zijn extra onzekerheden bovenop gekomen: de hoog oplopende inflatie maakt consumenten terughoudend met het doen van grote aankopen, vrezen fabrikanten. Al bezuinigen consumenten niet alleen op hardware. Ook Activision Blizzard, een uitgever van games, meldde vorige week dalende omzet- en winstcijfers. Bij concurrent Electronic Arts (EA) blijft de schade voorlopig beperkt tot tragere omzetgroei.  Ook uit een andere hoek is de vraag naar de videokaarten van Nvidia geluwd: die van de miners (delvers), van cryptovaluta. In 2021 piekte de wisselkoers van munten als bitcoin en ethereum en was het lucratief om deze munten te delven. Wel kost de activiteit veel computerkracht, waardoor miners op grote schaal krachtige videokaarten gingen opkopen. De laatste maanden is de wisselkoers van cryptomunten scherp gedaald en zien kenners dat de tweedehandsmarkt overspoeld wordt met goedkope, gebruikte videokaarten van miners. Lichtpuntje voor Nvidia vormde de omzet uit grafische kaarten voor datacentra. Die nam met 61 procent toe ten opzichte van een jaar eerder, naar 3,8 miljard dollar. De Nvidia-chips winnen vooral aan populariteit voor het gebruik van kunstmatige intelligentie, waar eveneens veel computerkracht voor nodig is. Maar zelfs dit cijfer was niet louter positief: analisten hadden van deze divisie 6 procent meer omzet verwacht.||https://www.nrc.nl//nieuws/2022/08/09/flinke-omzetdaling-voor-chipmakers-als-nvidia-na-twee-vette-jaren-a4138509
2022-08-10||Horeca en winkels: zoektocht naar nieuw GGD-personeel ‘ontwrichtend’ en ‘oneerlijk’|| Dit najaar gaat er weer geprikt worden, maar door wie eigenlijk? In september begint een nieuwe vaccinatiecampagne tegen corona. Iedereen vanaf twaalf jaar kan dan een herhaalprik halen bij de plaatselijke GGD, kondigde minister Ernst Kuipers (Volksgezondheid, D66)  onlangs aan.  Om de verwachte 700.000 prikken per week te zetten, is de GGD momenteel op zoek naar duizenden mensen.    Dat zorgt voor onrust op een toch al krappe arbeidsmarkt. Horecazaken, winkels en reisorganisaties vrezen dat zij personeel zullen ‘verliezen’ aan de gemeentelijke gezondheidsdiensten, terwijl ze nu al hun bezetting niet of nauwelijks rond krijgen. Tegenover elke 100 werklozen staan momenteel 133 vacatures open. De GGD’s  hebben ruim 13.000  mensen nodig om de operatie soepel te laten verlopen, laat een woordvoerder weten.  Die zoektocht  heeft een „ontwrichtend” effect op de arbeidsmarkt, zegt een woordvoerder van brancheorganisatie INretail. „We vissen in dezelfde vijver. Zij zoeken voor functies als gastheer of -vrouw bijvoorbeeld jongeren en studenten. Dat zijn mensen die ook in de winkel zouden kunnen staan.” De periode waarin de GGD’s gaan prikken zijn óók de drukste maanden voor winkeliers. Oktober, november, december, het zijn de maanden waarin er mede door feestdagen als  Sinterklaas veel omzet wordt gemaakt. De brancheorganisatie vreest dat het  met de huidige personeelstekorten al  „moeilijk wordt om  winkels open te houden”.  Volgens de brancheorganisatie betaalt de GGD gemiddeld meer aan zijn personeel dan winkeliers.  Dat maakt het lastig concurreren, aldus INretail.   Brancheorganisatie Koninklijke Horeca Nederland (KHN) is zelfs nog stelliger   en spreekt van „oneerlijke concurrentie”. Natuurlijk, zegt voorzitter Robèr Willemsen, moeten horecaondernemers zorgen „dat mensen liever bij ons werken dan in zo’n vaccinatietent”. Maar hij vindt het onterecht dat GGD-personeel  „fors betaald wordt van ons belastinggeld”. Als de horeca „zulke prijzen” gaat betalen, „dan worden consumentenprijzen gigantisch”.   Cijfers over het gemiddelde loon van GGD-werknemers zijn er overigens niet. Dat komt doordat ‘de’ GGD niet bestaat, het zijn  25 zelfstandige organisaties die ook  zélf verantwoordelijk zijn voor hun bedrijfsvoering en dus voor  het werven van personeel. Een werknemer die telefoontjes beantwoordt voor de GGD in  Breda kan in theorie dus meer verdienen dan iemand   die hetzelfde werk doet in Almere. Ook zoeken de GGD’s een keur aan verschillende mensen: voor administratief werk, om de prikken te zetten, om telefonisch vragen te beantwoorden, om verkeer op  vaccinatielocaties in goede banen te leiden.     Ook verdient niet iedereen die zich bij een GGD meldt automatisch ver boven het minimumloon, laat een rondje vacatures bij uitzendbureaus zien. De functie  medewerker klantenservice bij de GGD in Amsterdam betaalt 10,28 euro per uur. Dat is net boven het huidige minimumuurloon voor een 40-urige werkweek: 10,14 euro.   ‘Prikzetters’ verdienen meer: bij de GGD in Haarlem 16,54 euro per uur.  En een administratief medewerker in Waalwijk kan 13 euro per uur gaan verdienen. Dat is nog zonder eventuele avond- of zondagstoeslagen gerekend. „De overheid moet gewoon een fatsoenlijk loon betalen”, laat een woordvoerder van  koepelorganisatie GGD GHOR weten. Loon dat volgens hem  uiteindelijk niet doorslaggevend is in baankeuze: motivatie zou voor veel jongeren belangrijker zijn. „Bij de GGD’s kunnen ze  maatschappelijk relevant werk doen.”   Hij zegt de zorgen van horecaondernemers en winkeliers te begrijpen, maar benadrukt dat GGD’s  zelf ook personeel proberen te vinden op een krappe arbeidsmarkt.  Bovendien, zegt hij: tijdens de coronalockdowns konden veel mensen die niet meer in de horeca aan de slag konden bij de GGD terecht. Personeel verliet de sector met name tijdens de tweede (eind 2020) en derde (eind 2021) lockdown, constateerde het economisch bureau van ABN Amro  dit voorjaar in een publicatie over de horeca. Maart dit jaar  gingen weer meer mensen aan de slag in de horeca dan dat er mensen de sector verlieten. Dat was „waarschijnlijk te danken aan een combinatie van de afbouw van ‘coronabanen’ (testcentra, GGD, etc.) en hogere startsalarissen”, aldus het onderzoeksbureau. Ook KHN-voorzitter Willemsen zag veel mensen terugkeren. Maar genoeg is het nog niet. „Al voor de coronacrisis zaten we met een personeelstekort.”   Personeel dat bij de GGD gaat werken, is overigens niet ‘verloren’, beargumenteert de woordvoerder.    „Door in het najaar mensen te vaccineren voorkomen we ook dat mensen ziek worden door corona.”  Daarmee bestrijd je ook het personeelstekort.  ||https://www.nrc.nl//nieuws/2022/08/09/horeca-en-winkels-zoektocht-naar-nieuw-ggd-personeel-ontwrichtend-en-oneerlijk-a4138508
2022-08-10||Een egel laat zich ook niet aaien||Vroeg in de ochtend stap ik in mijn rubberlaarzen en ga ik op wandel in de bossen bij Brasschaat. Wat ontspanning in afwachting van de labresultaten zal me goed doen.   Al wandelend probeer ik de profielen van de vier vrouwen naast elkaar te leggen. De bedrogen echtgenote, de benadeelde dochter, de beschermende kleindochter, de overmoedige minnares.   Verderop tussen de dennenbomen staat een man in camouflagepak naast een goed afgerichte hond. Zonder het te beseffen ben ik misschien een jachtterrein binnengewandeld. Ze zijn bezig met iets aan de voeten van de man. Een egel, zie ik als ik nader. De hond wil met de egel spelen. Hij legt een poot op het speldenkussen. De egel krult zich tot een bolletje maar de hond hapt en bijt naar hem als naar een speeltje. De jager roept hem tenslotte tot de orde maar voor de egel is het te laat, er komt rode jam uit zijn buik. Ook de hond is niet ongeschonden. Jankend wrijft hij zijn snuit door de humus.  Baas en hond bevriezen allebei als ze mij zien. Ik groet en loop door.  Als een hond een moord pleegt doordat hij zo is afgericht door zijn baasje, wie is dan juridisch aansprakelijk?  Ik ploeter verder door het grijze woud zonder zon en denk aan het slachtoffer Paul, de introverte man die zijn geheimen had. Onderhuids voel je wat voor type hij was, een Vlaamse binnenvetter, een veel te trotse man die  aan gevoelsarmoede leed. Een egel laat zich ook niet aaien. Alessandra vertelde me dat de vrouwen graag met hem lachten, bijvoorbeeld die keer jaren geleden. Hij had een probleem met zijn prostaat en moest een dag in het ziekenhuis blijven voor tests. Daar schaamde hij zich zo voor dat hij het verborgen hield voor de vrouwen maar ze kwamen er toch achter. De verpleger kwam hem zeggen dat er telefoon van zijn vrouw was voor hem. Hij was zo beschaamd dat hij de verpleger zijn vals gebit uitgeslagen heeft, de infusen uit zijn eigen lichaam heeft getrokken en is vertrokken. Zo trots. Ik vermoed alsmaar meer een dubbelleven waar zijn omgeving niets van afwist, tenzij misschien zijn dochter Anne.  Net als mijn laars diep wegzakt in een modderplas, belt iemand zonder identiteit. Het soort telefoontje dat ik zeker opneem.  „Ik heb een hypothese”, valt Alessandra binnen terwijl ik mijn laars loswrik. Na al die slapeloze nachten heeft ze besloten om te helpen. Paul was de laatste tijd aan het dwalen. Hij had Billie gevraagd waarom ze haar telefoon niet meer opnam en hij zei dat hij alles geregeld had, het zou allemaal goed komen maar het was nog even hun geheim. Billie had geen idee waarover haar opa het had. Hij was ook al een maand gestopt met antwoorden op Billies berichtjes. Billie had Alessandra daarover in vertrouwen genomen, net zoals toen haar mama Anne in de problemen zat.  „Ik wil helpen”, zegt Alessandra, de minnares, „want ik vermoed dat hij een dubbelleven leidde, naast dat met Ria, Billie en mij.”   Volgende week: De verklaring.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de zesde aflevering. Meer afleveringen 
				De vrouwen van Paul
			||https://www.nrc.nl//nieuws/2022/08/09/een-egel-laat-zich-ook-niet-aaien-a4138507
2022-08-10||Oorlog om Taiwan zou een ramp zijn voor Zuidoost-Azië|| Over één ding waren de leden van de ASEAN  vorige week in Phnom Penh, op de jaarlijkse bijeenkomst van hun alliantie van tien Zuidoost-Aziatische landen, het eens: de-escalatie over Taiwan alstublieft. Ze maanden China en de Verenigde Staten tot kalmte.  „Ook in de jaren negentig waren er spanningen tussen de Verenigde Staten en China over Taiwan, maar de dreiging dat China daadwerkelijk zou aanvallen was afwezig. Dat is nu anders”, zei militair analist Ni Lexiong maandag tegen The Straits Times, een krant uit Singapore. „De situatie is nu gevaarlijker. Spanningen lopen hoger op.” Zo zijn de wapens die China bij zijn militaire oefening rondom Taiwan toonde veel geavanceerder dan toen. „China kan nog steeds niet tippen aan de militaire overmacht van de VS, maar de kloof is veel kleiner dan dertig jaar geleden”, aldus Ni. Nog steeds, ondanks een aangekondigde terugtrekking op zondag, vaart en vliegt er Chinees militair materieel in de wateren rondom Taiwan. Als reactie op die intimidatie is nu ook Taiwan een militaire oefening begonnen. Wat zou een mogelijke escalatie tussen de VS en China voor Zuidoost-Aziatische landen betekenen?  Zuidoost-Aziatische landen zitten klem in een ingewikkeld web van belangen en loyaliteiten. De VS zijn traditioneel de machtigste westerse natie, met een grote militaire aanwezigheid. Maar hun hegemonie neemt af en de afhankelijkheid van China groeit. Zowel China als de VS werken aan het versterken van de banden met regionale bondgenoten.   Strategieën en keuzes van de  Zuidoost-Aziatische landen lopen uiteen. Vanwege hun sterke economische afhankelijkheid van China en nauwe banden van de politieke elite met het Chinese regime zijn Laos en Cambodja inmiddels te beschouwen als vazalstaten van China. Zo zou China bezig zijn met de bouw van een Chinese marinebasis op Cambodjaans grondgebied. Indonesië daarentegen traint deze week samen met de Verenigde Staten op de eilanden Sumatra en Kalimantan tijdens hun jaarlijkse militaire oefening, genaamd Garuda Shield. Dit jaar doen Australië, Singapore en Japan voor het eerst mee. Veertien bevriende landen ‘kijken mee’. Indonesië heeft, evenals de Filippijnen, te kampen met Chinese expansie in de Zuid-Chinese Zee. Beide landen voelen zich genoodzaakt tot militaire versterking tegen de Chinese vloot, die zich steeds nadrukkelijker laat gelden in wat zij als hun wateren beschouwen. Maar boven alles willen de ASEAN-landen geen oorlog met China. En denken in kampen –  pro-Chinees versus pro-Westers – veroorzaakt alleen maar  hoofdpijn. „Geen van de ASEAN-landen is voluit bondgenoot van het Westen”, mailt Joshua Kurlantzick van de Amerikaanse denktank Southeast Asia Council on Foreign Relations (CFR). „Dat is een westers concept. Alleen de Filippijnen en Thailand hebben concrete bilaterale verdragen met de VS. Als tegenwicht voor de Chinese overheersing zijn voor de VS vooral de grote landen belangrijk: economische motoren als Japan, Zuid-Korea, Taiwan, India en Australië”, stelt Kurlantzick.  ASEAN is niet opgericht om een vuist te maken tegen China.  De groep landen is te verdeeld. De meeste leden worden geleid door een autocratische elite, met elk een eigen agenda en belangen. „ASEAN is een zwakke organisatie”, bevestigt Kurlantzick. „Ze kunnen niet eens hun eigen lid Myanmar tot de orde roepen.” Afgelopen week zei Nancy Pelosi dat haar bezoek aan Taiwan ook bedoeld was als teken van solidariteit in de strijd voor democratische waarden. Maar tijdens de Koude Oorlog heeft de regio aan den lijve ondervonden hoezeer ideologisch gedreven bondgenootschappen en economische belangen met elkaar verweven zijn. En dat hoeft niet altijd tot een democratisch of vreedzaam resultaat te leiden.  Thailand wordt geleid door een militair regime en  in de Filippijnen is een telg van de Marcos-dynastie tot president gekozen. Welke krachten in deze landen gaat het Westen versterken in ruil voor steun in de strijd tegen China’s dominantie? De meeste analisten voorzien op korte termijn geen inname van Taiwan door China. Afgelopen week zei de Singaporese oud-diplomaat en schrijver Kishore Mahbubani tegen persbureau Bloomberg dat hij verwacht dat China de tijd zal nemen om militair en economisch verder te groeien en  Taiwan pas zal innemen zodra het sterker is dan de VS. Mahbubani voorspelt al jaren een onvermijdelijke, wereldwijde dominantie van China. Kurlantzick is het daar niet mee eens. „Ik zie helemaal geen groei van China’s heerschappij. Het land staat onder enorme economische druk door lage groei, verergerd door een rampzalig coronabeleid. Investeerders trekken zich terug en het imago heeft  wereldwijd deuken opgelopen. Zo heeft de onderdrukking van Hong Kong en Xinjiang het aanzien geen goed gedaan.” Ook stelt hij dat  de Chinese dwang door economische druk of agressief gedrag van diplomaten China in Zuidoost-Aziatische landen niet populair heeft gemaakt.   Mocht China Taiwan aanvallen, wat betekent dat voor Zuidoost-Azië? Kurlantzick denkt dat de Verenigde Staten Thailand en de Filippijnen om toestemming zal vragen om militaire tegenacties uit te voeren vanaf hun grondgebied. „Maar de VS zullen militair vooral leunen op hun belangrijkste bondgenoten: Australië en Japan.”  Voor de landen in Zuidoost-Azië zou een gewapend conflict tussen China en de VS een rampscenario betekenen. Handelsroutes zullen worden verstoord. Er zullen wellicht zeeblokkades zijn. Investeringen komen mogelijk tot stilstand. Kurlantzick denkt dat de meeste Zuidoost-Aziatische naties, als ze in een bredere oorlog worden gezogen, militaire steun zullen zoeken bij de VS. Maar ze zullen zoveel mogelijk proberen buiten het conflict te blijven en een relatie met China blijven onderhouden. Een helse evenwichtsoefening. De Indonesische minister  Retno Marsudi (Buitenlandse Zaken) riep in Phnom Penh op tot zelfbeheersing. „Een conflict starten is zo gedaan, maar het weer eindigen is veel moeilijker. Niemand wil oorlog.”||https://www.nrc.nl//nieuws/2022/08/09/oorlog-om-taiwan-zou-een-ramp-zijn-voor-zuidoost-azie-a4138506
2022-08-10||Serena Williams hint op afscheid uit tennis: US Open laatste toernooi||De Amerikaanse tennisster Serena Williams heeft gehint op een afscheid uit de sport. In een interview met het blad Vogue stelt de 40-jarige Williams dinsdag te stoppen na de US Open, het Amerikaanse grandslamtoernooi dat eind deze maand begint. In het vraaggesprek erkent ze „nooit van het woord pensioen” te hebben gehouden, ze beschrijft haar afscheid als een nieuwe stap op haar levenspad. Williams zegt meer tijd te willen besteden aan haar gezinsleven en haar in 2014 opgerichte bedrijf Serena Ventures.  Williams vertelde onder meer dat ze met haar man nog een kinderwens heeft, maar „absoluut niet zwanger wil zijn als atlete”. Op de Australian Open in 2017 - haar laatste grandslamzege - versloeg ze in de finale haar oudere zus Venus. Achteraf bleek ze zwanger te zijn tijdens die wedstrijd. Nadat haar dochter Olympia was geboren behaalde Williams nog vier grandslamfinales, maar die wist ze niet te winnen. Williams heeft een imposante tenniscarrière; in totaal won ze 73 toernooien, onder meer Roland Garros in 2015, 2013 en 2002. Ook Wimbledon won ze zeven keer. In het interview zegt Williams dat ze met de topgolfer en goede vriend Tiger Woods heeft gepraat over haar carrière. Ze heeft lang getwijfeld of ze überhaupt nog de tennisbaan op wilde, maar na het advies van Woods om nog een keer alles uit de kast te trekken besloot ze mee te doen aan Wimbledon en de US Open, die ze wil proberen te winnen. Maar daarna is het tijd voor haar tennispensioen, hoewel ze dat geen moderne term vindt. Liever beschrijft ze haar nieuwe stap als „een transitie” of „evolutie” in haar leven.  De 23-voudige grandslamwinnaar maakte eerder deze zomer haar rentree op de tennisbaan na bijna een jaar afwezigheid. Toen ze aankondigde mee te doen aan Wimbledon deze zomer, circuleerde de vraag al of dat haar laatste toernooi zou zijn. Tijdens een persconferentie bleef ze toen op de vlakte over een eventuele afscheidstournee. „Wie weet waar ik de volgende keer kom opdagen”, bleef ze schimmig. ||https://www.nrc.nl//nieuws/2022/08/09/serena-williams-hint-op-afscheid-uit-tennis-u-s-open-laatste-toernooi-a4138499
2022-08-10||Plastic neemt géén dikke bacterieregen mee naar de diepzee||Goed nieuws uit de diepzee: bacteriën die meereizend op plasticdeeltjes in oceanen over grote afstanden verspreid raken, reizen niet op dezelfde manier mee met plasticdeeltjes die afzinken naar de diepte. De vrees was dat door afzinkende oppervlaktebacteriën op het plastic langzaam maar zeker de balans van het ecosysteem in de diepzee verstoord zou raken. Dat lijkt dus niet het geval, schrijven onderzoekers van het NIOZ en The Ocean Cleanup in het tijdschrift Marine Pollution Bulletin. Het onderzoek is uitgevoerd in de subtropische gyre in het noorden van de Stille Oceaan, waar heel veel plastic aan de oppervlakte drijft. Mede door uv-licht en beweging valt dat plastic uiteen in kleine deeltjes. Die raken verspreid over de oceaan en een deel zinkt af naar diepere waterlagen en de oceaanbodem. Tot nu toe waren vrijwel alleen op oppervlakteplastic de bacteriekoloniën onderzocht. „Van horizontale afstanden is bekend dat plastic niet-inheemse en zelfs potentieel pathogene microben van het ene gebied naar het andere kan transporteren”, zegt Annika Vaksmaa, NIOZ-onderzoeker en  hoofdauteur van het onderzoek. De natuurlijke bacteriën die voorkomen in de diepzee zijn anders dan die aan de oppervlakte. Bovendien komen in de diepte veel minder bacteriën voor. „Een dikke regen van vreemde microben die met plastic pendeltjes van bovenaf binnendruppelt, kan de diepzeegemeenschap verstoren.” Het plastic is met sleepnetten op verschillende diepten verzameld. Ze onderzochten 63 stukjes plastic, voornamelijk polyethyleen (PE). Daarvan kwamen 17 stukjes uit de diepte, tot op 2 kilometer. Er werden miljoenen bacteriën aangetroffen, die met dna-technieken zijn geclassificeerd. Op oppervlakteplastic zaten andere bacteriën dan op diepzeeplastic, overeenkomstig de natuurlijke samenstelling van bacteriën in de verschillende waterlagen. Aan de oppervlakte domineren cyanobacteriën en Bacteroidota, in de diepte zitten vooral proteobacteriën. „We ontdekten dat de microben van het oppervlak al op enkele meters diepte de plastic deeltjes loslaten”, zegt Vaksmaa. „Het lijkt het er dus op dat het plastic geen vervoermiddel is naar diepere waterlagen.” De soortenrijkdom op de plastics uit de diepere lagen was wel minder dan verwacht. Aan de oppervlakte neemt de soortenrijkdom toe als het totale aantal bacteriën ook toeneemt. Deze verminderde diversiteit kan erop duiden dat er een voordeel is voor gespecialiseerde bacteriën, schrijven de onderzoekers. Wellicht levert het onderzoek binnenkort nog meer goed nieuws op: op alle stukjes plastic werden bacteriesoorten gevonden die koolwaterstoffen eten, zoals olie en wellicht ook kunststoffen. Vaksmaa: „Dit is niet de eerste keer dat we koolwaterstof-etende bacteriën aantroffen op plastic in zee. Misschien spelen de microben een rol bij het afbreken ervan.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/09/plastic-neemt-geen-dikke-bacterieregen-mee-naar-de-diepzee-a4138505
2022-08-10||Nieuw op streaming week 32: A League of Their Own, The Sandman, en Trainwreck: Woodstock ’99||A League of Their Own Sportserie over het oprichten van de eerste honkbalcompetitie voor vrouwen tijdens de Tweede Wereldoorlog. Naast blessures en seksueel ontwaken, kampen de spelers met  seksisme, racisme en homofobie in de snel veranderende VS van de jaren veertig. Gebaseerd op de gelijknamige film uit 1992. Van en met Abbi Jacobson.  Vanaf 12 aug, Amazon Prime Video, 8 afleveringen.  The Sandman De fantasy-strip The Sandman van Neil Gaiman werd onverfilmbaar geacht, vooral door de fans, maar Netflix probeert het toch. Groots verhaal, groots budget, het ziet er schitterend uit. The Sandman oogt als concurrent van de komende grote fantasyseries House of the Dragon (21 aug) en The Rings of Power  (2 sept). Morpheus wil na een eeuw gevangenschap de orde herstellen in zijn rijk The Dreaming waarbij hij onder anderen wordt tegengewerkt door zijn zusters, de tweeling Desire en Despair.   Netflix, 10 afleveringen.  Trainwreck: Woodstock ’99 Dertig jaar na het legendarische popfestival Woodstock werd in 1999 een nieuwe editie gehouden. Maar de hippiesfeer van weleer was ver te zoeken: vrouwen werden verkracht, bezoekers bezweken door de hitte. Het festival eindigde met plunderingen en brandstichting.   Docuserie, Netflix, 3 afleveringen.  ||https://www.nrc.nl//nieuws/2022/08/09/nieuw-op-streaming-week-32-a-league-of-their-own-the-sandman-en-trainwreck-woodstock-99-a4138504
2022-08-10||Amalia wordt nu geen lid van Amsterdams corps||Prinses Amalia wordt voorlopig geen lid van het Amsterdams Studenten Corps. Dat bevestigt de Rijksvoorlichtingsdienst (RVD) dinsdag tegenover NRC. Over de reden achter het besluit zegt de RVD niets. Het Amsterdamse studentencorps A.S.C./A.V.S.V. kwam vorige maand negatief in het nieuws toen mannelijke leden vrouwen in toespraken omschreven als „niks meer dan hoeren” en „sperma-emmers”. In een brief schreven 273 vrouwelijke corpsleden dat ze zich daardoor onveilig voelden, en bestuursvoorzitter Heleen Vos trad kort na de uitspraken af. In het boek dat Claudia de Breij vorig jaar over Amalia schreef, zei de kroonprinses dat ze wel bij het corps wilde. Maar dat zou dan niet zijn omdat veel andere leden van de koninklijke familie haar voorgingen: als ze lid van het Leidse corps werd, dan was dat volgens Amalia „omdat ik het zelf wil en niet om de traditie”.  In mei van dit jaar werd duidelijk dat Amalia in Amsterdam gaat studeren. Het lag daarom voor de hand dat ze lid zou worden van A.S.C./A.V.S.V. Bij de jaarlijkse zomerfotosessie in juni, voordat de ophef over het Amsterdamse corps ontstond, sprak Amalia dat tegen. Tegenover RTL Boulevard zei ze: „Ik wil wel lid worden van een studentenvereniging, ik weet nog niet welke.” Het Amsterdamse corps was niet bereikbaar voor een reactie.||https://www.nrc.nl//nieuws/2022/08/09/amalia-wordt-nu-geen-lid-van-amsterdams-corps-a4138502
2022-08-10||Opinie | In bikini of met hoofddoek, wie zit er nu  gevangen in de ketenen van het patriarchaat?||Moslima’s met een hijab worden vaker afgewezen bij sollicitaties dan vrouwen zonder hoofddoek, zo kwam onlangs naar voren in een onderzoek dat in het tijdschrift European Sociological Review werd gepubliceerd. Het verscheen links en rechts op mijn tijdlijn. Niet gek, want het nieuws paste perfect in mijn informatiebubbel. Tot mijn eigen verbazing riep het weinig emoties in me op.  Yasmine Bouazzati is freelance journalist. Het lijkt alsof ik ongevoelig ben geworden voor dit soort ‘nieuws’. Want waar velen voor het eerst geconfronteerd werden met deze harde feiten, is het voor het overgrote deel van de gesluierde vrouwen een dagelijkse realiteit. Ook voor mij. Toen ik zo’n twee jaar geleden besloot een hoofddoek te gaan dragen, waren sommigen van mijn vrienden behoorlijk onthutst. In onze vriendengroep stond ik bekend als de uitgesproken feministe. Waarom koos juist ik ervoor ‘een symbool van vrouwelijke onderdrukking’ te gaan dragen? En was dat eigenlijk wel een vrijwillige keuze? Helaas begreep ik de verwarring van mijn vrienden maar al te goed. Ook ik lees het nieuws, ook ik kijk naar de talkshows en ook ik scroll door Twitter. Over de hoofddoek heeft men vaak niets positiefs te zeggen.  Een aantal maanden geleden schoof Erica Meiland bij Eva Jinek aan om Nederland te vertellen over haar frustratie over de hoofddoek. Jezelf bedekken doe je niet uit vrije wil, beweerde ze. De hoofddoek is onderdrukkend. Dat het merendeel van de hoofddoekdragende vrouwen er zelf voor kiest deze te dragen, was voor Meiland geen geldig argument. Dat had zij zelf namelijk ook gewild als ze in dezelfde context was opgegroeid. En dat is volgens haar precies het probleem. Maar geldt dat niet voor alles? We zijn immers allemaal een product van onze omgeving. Als jij denkt dat mijn wil om een hoofddoek te dragen niet intrinsiek is, maar een resultaat van mijn vrouwonvriendelijke opvoeding en cultuur, kan ik iets soortgelijks over jou beweren; het patriarchaat heeft jou zodanig beïnvloed, dat jij denkt dat je alleen geëmancipeerd bent wanneer je met een bikini (en vooral: zonder hoofddoek) het strand op kan. Maar wanneer iedere man naar jouw onbedekte lichaam kan gluren zonder daar jouw toestemming voor te vragen, ben je dan echt verlost van de ketenen van het patriarchaat? Het probleem reikt verder dan de opvattingen van types als Erica Meiland. Ik heb menigeen zien pleiten voor een hoofddoekverbod, om vervolgens op D66 te stemmen, of erger nog: VVD. Hoe kan iemand zichzelf liberaal noemen en tegelijkertijd stellig van mening zijn dat vrouwen hun haren niet mogen bedekken? En hoe kun je jezelf een feminist noemen terwijl je een andere vrouw vertelt hoe zij zich moet kleden? Toen ik mijn hoofddoek afdeed tijdens een afspraak bij mijn huidtherapeute, vertelde ze mij „hoe zonde” ze het vond dat wij islamitische vrouwen onze haren altijd bedekken. „Jullie hebben juist van dat mooie haar!”, zei ze verontwaardigd. Dergelijke opmerkingen roepen altijd dezelfde vragen in me op: waarom is het ‘zonde’ als ik mijn haren bedek? Waarom zou ik alleen plezier moeten hebben van mijn schoonheid wanneer er anderen zijn om het waar te nemen? Is mijn eigen perceptie van mijn uiterlijk dan niet genoeg?  In de eeuwige discussie over de hoofddoek zie ik een nieuwe ‘female empowerment’-beweging ontstaan die mij kwelt. Meisjes van veertien die in hun bikini op Instagram staan, mijn favoriete influencers die vrijwillig sekstapes opnemen voor hun nieuwe OnlyFans-account en andere jonge meiden die op TikTok seksueel suggestief dansen op het nummer ‘WAP’ (‘Wet Ass Pussy’) van Meghan Thee Stallion; het wordt allemaal aangemoedigd. Is dit hoe feminisme eruitziet? Is het dan echt niet duidelijk dat vooral mannen baat hebben bij deze vorm van emancipatie? We wilden toch het patriarchaat omverwerpen? Ook als zij hun eigen keuzes maken: zij worden daar niet of nauwelijks op aangesproken. En ik wel. In het Westen zijn we zo in de ban van het moderne feminisme en zijn ‘free the nipple’ en ‘body positivity’ bewegingen, dat we niet eens meer lijken te weten wat het betekent om een feminist te zijn. En daar moeten hoofddoekdragende vrouwen elke dag de gevolgen van ondervinden.||https://www.nrc.nl//nieuws/2022/08/09/in-bikini-of-met-hoofddoek-wie-zit-er-nu-gevangen-in-de-ketenen-van-het-patriarchaat-a4138501
2022-08-10||Issey Miyake (84) wist met plooien te vernieuwen en leverde Steve Jobs zijn coltrui||De meeste modeontwerpers worden herinnerd vanwege een stijl, een outfit, een trend die ze hebben gezet. Issey Miyake stond bekend om zijn materiaalgebruik. Hij  heeft   kleding van papier, plastic en metalen draad gemaakt. De uitvinder van de plissé was hij niet, maar hij wist met plooien zulke nieuwe en verrassende dingen te doen, dat het  lastig is niet aan hem te denken als je plissé ziet.  Ook een grote  hit was, en is, zijn     tassenlijn, Bao Bao – designliefhebbers zijn er al tweeëntwintig jaar  dol op.    Omdat de tassen   zijn gemaakt van  driehoeken van vinyl die op een ondergrond van gaas zijn geplakt, veranderen ze steeds van patroon. Miyake, die op 5 augustus op 84-jarige leeftijd overleed aan leverkanker, werd geboren in Hiroshima; als kind was hij er getuige van hoe  in 1945 de atoombom op de havenstad werd gegooid. Zijn moeder overleed drie jaar later door de blootstelling aan straling,  hijzelf bleef de rest van zijn leven mank lopen.  „Ik heb nooit mijn herinneringen aan die dag willen delen”, schreef hij in 2009 in een opiniestuk in The New York Times. „Ik heb, zonder succes, geprobeerd het achter me te laten en te denken aan dingen die gecreëerd   worden, niet vernietigd, en  die schoonheid en plezier brengen.” En: „Ik wilde niet bekend staan als de ontwerper die de atoombom heeft overleefd.”       Miyake  voltooide   een opleiding voor grafisch ontwerpen  voordat hij in 1965 naar Parijs verhuisde om een mode-opleiding te volgen.   Vervolgens ging hij aan de slag voor  Guy Laroche, Hubert de Givenchy en, in 1969, Geoffrey Beene in New York.  In 1970 keerde hij terug naar Japan om er zijn  eigen modemerk voor vrouwen te beginnen. In zijn eerste collectie liet hij een jurk zien met een afbeelding van Janis Joplin en Jimi Hendrix, getekend in de stijl van Japanse tattoos. In 1988 liet hij voor het eerst zijn beroemde geplisseerde ontwerpen zien: kleurrijke  kledingstukken die eerst in elkaar werden gezet en daarna pas geplooid. Ze waren kreukvrij, eenvoudig te wassen en toch chic. Hij ontwierp niet zozeer de al bekende uitlopende rokken, maar   blouses en broeken en (vaak sluike)  jurken.  Zo’n succes waren de geplooide stukken  dat hij er in 1994 een speciaal merk voor maakte: Pleats Please, dat ook een eigen geur kreeg binnen zijn parfumlijn.    De mannenlijn, Homme Plissé, bestaat sinds 2013. Een andere lijn, A-POC ( van A Piece of Cloth, 1999), is gespecialiseerd in  kleding die is gemaakt uit een stuk synthetische stretchstof. Voor alle lijnen werkte hij graag samen met kunstenaars. Zo maakte Yayoi Kusama een stippendesign voor A-POC.  Miyake was ook de leverancier van de kenmerkende zwarte coltruien   van Steve Jobs; officieel, vanwege de korte col die niet wordt  opgerold eigenlijk mock necks geheten. Jobs, die bevriend was met Miyake, vroeg hem om een paar van die truien, maar kreeg er honderd, genoeg voor de rest van zijn leven.    Miyake, die het liever over kleding had dan over mode,   stopte zelf met het ontwerpen van de mannenlijn in 1994. Vijf jaar later droeg hij ook de vrouwenlijn over, al bleef hij al zijn modelijnen overzien.  Hij maakte sindsdien onder meer lampen, opende  in 2007 een  eigen (design)museum in Tokio, 21_21 Design Sight (het gebouw werd ontworpen door Tadao Ando) en, in datzelfde jaar, het Reality Lab, een bedrijf dat milieuvriendelijke materialen ontwikkelde –  tegenwoordig is het de naam van een van zijn  winkels.              Alle modelijnen van Issey Miyake zijn inmiddels een paar creatief directeuren verder, maar het merk is nog   springlevend.  Met name de  Homme Plissé-collectie, waarvan het comfort in de Parijse shows wordt gedemonstreerd door acrobaten en dansers,   is de laatste jaren  een hit bij jonge modeliefhebbers.  Over het privéleven van Miyake   was weinig bekend.   Op zijn verzoek is er  geen herdenkingsdienst.||https://www.nrc.nl//nieuws/2022/08/09/issey-miyake-ontwerper-van-steve-jobs-truien-en-kreukvrije-plisse-mode-a4138500
2022-08-10||Nukkige cowboy en zijn disfunctionele gezin strijden voor Republikeinse waarden||Paarden waren het enige leuke aan westerns, schreef filmcritica Pauline Kael ooit. Voor de rest kon het genre haar gestolen worden. Het tv-publiek ook, leek het de laatste jaren. Na de gouden jaren vijftig – met Bonanza, Rawhide en vele andere – was de western vrijwel van tv verdwenen. Maar de paarden zijn terug, en de rest volgt in galop. In Yellowstone, de tv-hit van Kevin Costner. De serie, die in Amerika zijn vijfde seizoen ingaat, is zo populair dat er al twee uitzaaiingen zijn, 1883 en (nog op komst) 1923, met Harrison Ford.  Na de lauwe ontvangst van de eerste seizoenen (een ,,soapy mess’’, aldus The Guardian) zijn nu ook recensenten netjes geïmponeerd, zelfs de aanvankelijke sceptici. Het gegeven is klassiek. Costner, een betrouwbaar saaie acteur, speelt de nukkige rancher John Dutton. Een man die  praat met een keel vol kiezelstenen en zich in hedendaags Montana met hand en tand verzet tegen de vooruitgang. Hij bindt de strijd aan met investeerders die zijn ongerepte vallei, waar alleen echte kerels mogen grazen, willen omwoelen tot een pretpark voor welgestelde watjes. In dat achterhoedegevecht tegen het grote geld, uitgevochten met routineus sadisme, wordt hij bijgestaan door zijn disfunctionele gezin: een bijtgrage zuipschuit als dochter, een dolende zoon met PTSS uit Irak, en een hondstrouwe rechterhand. Geen van de hoofdfiguren is sympathiek, ze wedijveren met elkaar in venijn en bruutheid. Wat verklaart dan het succes?  Yellowstone geldt als een red state show  met een onverholen conservatieve en brute boodschap, maar een die in het huidige stuurloze Amerika bij een massapubliek een snaar heeft weten te raken. Volgens Costner zelf appelleert de serie aan liefde voor „een ouderwetse manier van leven die nog steeds van vitaal belang is in Amerika”. Een manier van leven die – en dat is de crux –  zwaar onder druk staat. Het is de mythe van de autonome individualist, die zijn eigen wetten stelt en alleen aan God en familie rekenschap aflegt. Die mythe is verpakt in een eigentijdse formule. Met een oppervlakkig respect voor Native Americans (voor Dutton oude, ‘gelijkwaardige’  vijanden maar nu bondgenoten in de strijd tegen moderne tijden) en liefde voor de helende natuur. De makers speelden bovendien niet alleen leentjebuur bij de roemruchte western-soap Dallas, dé Amerikaanse tv-hit van de vroege jaren tachtig, maar ook bij het maffia-epos The Sopranos. Behalve een cowboyserie  is dit een mob show op de prairie. Geen duels in de hoofdstraat dit keer, maar nachtelijke liquidaties. Dutton laat verklikkers „naar het treinstation brengen” (door hun hoofd schieten en dumpen in een ravijn). Ook kent de serie maffiose verheerlijking van erecodes en omerta. Dutton brandmerkt zijn vertrouwelingen, letterlijk. Pa Bonanza deed zulke dingen nooit! Ook zijn er dezelfde giftige gezinsruzies en aanvallen van vertwijfeling bij de leider van de clan, het alfamannetje.  Alleen mist Pa Dutton wel de huiveringwekkende charme van Tony Soprano. Hij is geen complexe antiheld, noteerde The New York Times na het eerste seizoen,  maar „een corrupt stuk chagrijn te paard”.  Gelukkig is Kevin Costner (67) met die rol als een vis in het water. De rol van ondergaande zon gaat hem een stuk beter af dan die van rijzende. Met een bierbuikje en een doorgroefd hoofd dat is vergeten hoe het moet lachen.  Je gaat op den duur zelfs, ondanks zijn botheid, met hem meeleven - een beetje.  Toch zijn die elementen maar bijzaak. Het belangrijkst voor het succes van de serie is ongetwijfeld de maniakale verheerlijking van het cowboy-leven als een oase van eer en eigenrichting in een gecorrumpeerde wereld. De serie is geobsedeerd door alles wat met ‘cowboy’ te maken heeft; het woord valt om de anderhalve zin, nog vaker dan kill. Met historische feiten heeft dat niet zo veel te maken. Cowboys (of cowpunchers, zoals ze zich noemden) waren tot laat in de negentiende eeuw arme  boerenknechten, onderaan de sociale ladder. In Yellowstone lijken de cowboys vaak maar weinig op die tanige jongens die ooit echt stof hapten achter de koeien. Het dichtst in de buurt komt de onhandige Jimmy – de schlemiel van het testosteron-gezelschap. Om hem op te voeden wordt hij naar een ranch in Texas gestuurd waar hij eindeloos patrouilleert door het grasland – de meest realistische scènes van de serie.  Het portret van Dutton als natuurminnende rancher die zich gewiekste ondernemers van het lijf probeert te houden is even bizar. In het negentiende-eeuwse ‘Wilde Westen’ waren grote ranchers bij uitstek juist zélf gewiekste zakenlui, met één oog op de beurskoersen. Dat moest ook wel, want ze waren vaak afhankelijk van Europese investeerders die fortuin roken in de beef bonanza aan de overkant. De legendarische cattle king  Granville Stuart (1834-1918) bijvoorbeeld, op wie Dutton lijkt gemodelleerd, was behalve rancher ook goudzoeker, winkelier en amateurmeteoroloog. In zijn hoogtijdagen joeg hij op paardendieven (meestal kruimeldieven en verschoppelingen), die hij liet doodschieten of opknopen.  In zijn latere jaren vond Stuart emplooi als schoolbestuurder, bibliothecaris en diplomaat. Maar wat doen historische feiten er toe? Yellowstone gaat niet over het verleden, maar over de bedreigende toekomst, waarin een vermeend zuivere, masculiene Amerikaanse cultuur vermalen zal zijn door de krachten van commercie en geld. Alleen is ook dat omineuze visioen zo vals dat het pijn doet aan je ogen. Costner, die per aflevering 1,3 miljoen dollar toucheert, hoort bij de klasse superrijken die van het Westen een billionaire wilderness aan het maken zijn, compleet met ecologische speelruimtes, luxe retraites en de cowboy als fetisj. Costner bouwde een landhuis in Colorado, investeerde in een educatief centrum over de bizon en exploiteerde een casino. Hij is zelf het gevaar dat hij als Dutton probeert te bestrijden. Yellowstone is een triomf van  mythe-makers en culturele ondernemers. Een nieuw hoofdstuk in de  exploitatie van het Amerikaanse Westen, dat al eeuwen in gebruik is als trampoline voor gefnuikte dromen of bedreigde mannelijkheid.  Dit keer met wat eco-bewustzijn, een flinke snuif maffiamoraal, en het sentiment van heroïsche culturele ondergang om bij de tijd te blijven. Serie Yellowstone. Van: Taylor Sheridan, John Linson. Met: Kevin Costner, Luke Grimes, Kelly Reilly. Te zien op tv-zender Paramount Network, dinsdags, 22.35 uur. 

●●●●●
 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/09/nukkige-cowboy-en-zijn-disfunctionele-gezin-strijden-voor-republikeinse-waarden-a4138498
2022-08-10||‘Leonardo da Vinci schilderde militaire rivieromlegging op de Mona Lisa’|| Nieuw onderzoek in de geschilderde lagen van Leonardo da Vinci’s schilderij de Mona Lisa, met een uiterst gedetailleerde digitale infrarood- en ultraviolet-camera, onthult dat Da Vinci op het doek in 1503 ook zijn militaire ingenieursdroom schilderde: een plan om de rivier de Arno droog te leggen, om zo de vijand van de stadstaat Florence, Pisa, van zoet water af te sluiten.  Links van Mona Lisa’s schouder is die kronkelende, drooggelegde rivierbedding te zien, volgens de Franse ingenieur Pascal Cotte. Hij maakte in 2004 in het Louvre in Parijs, waar de Mona Lisa hangt, met zijn eigen speciale digitale camera 1.650 foto’s van verflaag na verflaag. Zo kunnen hij en zijn wetenschappelijke team de opbouw van Da Vinci’s beroemde doek laag voor laag volgen.  In Da Vinci’s geboorteplaats Vinci in Toscane hield Cotte deze zomer een persconferentie  waarop hij zijn nieuwste bevindingen en inzichten presenteerde. Eerder had hij al aangetoond dat Da Vinci zijn ontwerptekening op het doek had overgebracht door houtskoolpoeder via gaatjes in de tekening op het doek aan te brengen. Ook bracht Cotte met zijn  onderzoek de veranderingen  in beeld die Da Vinci in de loop der jaren aanbracht  aan het vrouwenportret. Volgens hem zette Da Vinci in 1501 aanvankelijk de Mona Lisa op als een madonna-schilderij, maar werkte dat in 1503 om tot een portret van de rijke Lisa Gherardini, die het doek zijn naam gaf. En in 1513 zou hij het vrouwenportret weer omgewerkt hebben op verzoek van een nieuwe opdrachtgever, om zo diens zoon een beeld te geven van zijn moeder, die bij de geboorte was overleden. Omdat zij niet zo’n hoog voorhoofd als Lisa had, heeft Da Vinci daar verf weggekrabd, aldus Cotte.  Da Vinci was met veel zaken tegelijk bezig; hij was naast schilder ook architect, uitvinder en militair ingenieur. Met dat laatste was hij in het Mona Lisa-jaar 1503 ook druk. Samen met de latere schrijver van het boek De Vorst, Niccolò Machiavelli, die in Florence’ oorlogskabinet zat, ontwierp hij een militair plan om de rivier de Arno te verleggen en kanaliseren. Op zo’n manier dat Pisa geen water meer kreeg en de Florentijnen rechtstreeks naar zee konden. Da Vinci ontwierp niet alleen graafmachines, bassins en sluizen voor dit ambitieuze oorlogsproject, hij werd ook op onderzoek uitgestuurd naar het fort op de steile bergen van Verruca, van waaruit je de rivier en de vlakte van Pisa kon overzien. Da Vinci schetste daar die steile rotsen – en die zie je ook links van Mona Lisa, boven de drooggelegde rivierbedding.  Cotte ontdekte in de onderlagen een uitkijktoren aan de rivier, die Da Vinci overgeschilderd heeft. Dat verwijst volgens de onderzoeker ook naar Da Vinci’s rivier-omleggingsplan. Want na veel vijven en zessen begon Florence daaraan, in 1504, terwijl Da Vinci al weer elders was. Bij die werkzaamheden werd een soortgelijke uitkijktoren gesloopt. Bij een storm brak overigens een stuw door, en spoelde de rivier het aangelegde kanaaldeel weer weg, waarbij doden vielen. De plannen zijn daarna nooit voltooid.  Da Vinci schilderde herkenbaar de rotspartijen van Verruca naast Mona Lisa. In combinatie met de drooggelegde rivier schilderde Da Vinci zo volgens Cotte ook zijn ingenieursdroom dat door menselijk ingrijpen een rivier omgelegd kan worden. Als die theorie waar is, schreef het blad The Economist,  verklaart dat misschien de raadselachtige tevreden glimlach van de Mona Lisa. Water fascineerde Da Vinci zijn leven lang, getuige zijn nagelaten schetsen en geschriften. Het kan ook verklaren waarom Da Vinci de nooit afgeleverde Mona Lisa, met dus mogelijk een waterthema, als een van de weinige schilderijen in 1516 meenam naar het Franse hof, waar hij schilder en ingenieur werd van de Franse koning, en in 1519 op 67-jarige leeftijd overleed.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/09/leonardo-da-vinci-schilderde-rivieromlegging-op-de-mona-lisa-a4138497
2022-08-10||Inheemse Amerikanen eisen genoegdoening voor seksueel misbruik op kostscholen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/09/inheemse-amerikanen-eisen-genoegdoening-voor-seksueel-misbruik-op-kostscholen-a4137602
2022-08-10||Opinie | Oorlog in Gaza is voor Israël slechts een verkiezingsstunt||Op het eerste gezicht lijkt de jongste Gaza-oorlog sterk op zijn vier voorgangers. Ook nu weer bediende het ene kamp zich van geavanceerde bommen, het andere van primitieve raketten. Alle Israëlische bommen sloegen weer in en veranderden gebouwen in ruïnes. Veel Palestijnse raketten kwamen in Gaza zelf terecht, met doden als gevolg, of werden boven Israël uit de lucht geschoten. De projectielen die in Israël insloegen richtten weinig schade aan. Jan van der Putten is journalist en schrijver. Zoals altijd sloeg de slachtofferbalans ver uit naar de Palestijnse kant. Volgens een Israëlische legerwoordvoerder vielen er in Gaza 35 doden, onder wie elf burgers. Daarnaast zouden verkeerd afgevuurde raketten minstens vijftien Palestijnen fataal zijn geworden. Er zouden 260 mensen zijn gewond, maar volgens Palestijnse bronnen zijn het er veel meer. Aan Israëlische kant zijn er 47 lichtgewonden en geen doden. Zoals gebruikelijk bemiddelde de gemeenschappelijke buur Egypte voor een wapenstilstand. Toch was deze driedaagse Gaza-oorlog een noviteit: hij begon niet als een Israëlische vergeldingsactie maar als een preventieve aanval, en voor het eerst was niet Hamas, de Palestijnse beweging die sinds 2007 in de overbevolkte, piepkleine Gazastrook de scepter zwaait, de oorlogvoerende partij, maar de veel kleinere Palestijnse Islamitische Jihad. Dit jongere broertje van Hamas is een nog onbuigzamere vijand van Israël. Ze wordt gefinancierd en bewapend door Israëls doodsvijand Iran, dat ook Hamas steunt. En net als Hamas wordt de groep door het Westen bestempeld als terroristische organisatie. Op de Westelijke Jordaanoever wordt de Palestijnse president Abbas steeds meer gezien als een hulpje van de Israëlische bezetters. Daardoor is de aanhang van radicale groepen sterk gegroeid. Begin vorige week werd daar de leider van Islamitische Jihad met veel geweld door het Israëlische leger gearresteerd. Zijn superieuren in Gaza dreigden met represaille-aanvallen tegen naburige Israëlische dorpen en steden. En toen zag interim-premier Yair Lapid zijn kans schoon. Op 1 november beleeft Israël zijn vijfde verkiezingen in nog geen vier jaar tijd. Er is geen betere manier om de Israëlische kiezers te paaien dan zich op te werpen  als voorvechter van hun veiligheid. Vraag maar aan Benjamin Netanyahu, die als Mr. Security verkiezingen na verkiezingen won. Het dreigement van Islamitische Jihad bood Lapid een prachtkans om die titel van Netanyahu over te nemen en in een moeite door de meest onhandelbare Palestijnse organisatie uit te schakelen. En zo begon de Vijfde Gaza-oorlog. Israël heeft het recht zich te verdedigen, verklaarden westerse leiders. Inderdaad. Alleen: Israël verdedigde zich niet, het viel aan  Het Israëlische leger doodde verschillende leiders van Islamitische Jihad, onder wie de twee belangrijkste commandanten, en veegde veel militaire installaties van de kaart. Waarna Lapid verklaarde dat zijn doel was bereikt. Islamitische Jihad accepteerde de wapenstilstand op voorwaarde dat Israël twee gevangen kopstukken van de organisatie vrijlaat. Lapid zal daar ongetwijfeld geen enkele haast mee maken. Zijn overwinning werd nog zoeter toen president Biden en verschillende Europese leiders ritueel verklaarden dat Israël het recht had zich te verdedigen. Inderdaad. Alleen: Israël verdedigde zich niet, het viel aan. Zoals het al sinds jaar en dag de Palestijnen aanvalt die het wagen om naar een eigen staat te streven, of die wonen op of dicht bij een stuk grond dat door Israëlische kolonisten wordt bezet of begeerd, of die zich verzetten tegen een regime van geïnstitutionaliseerde vernedering waarvoor het woord apartheid niet gebruikt mag worden. Onderdrukking roept verzet op, en verzet nieuwe onderdrukking. Zo komen we in een spiraal van geweld en terreur terecht waarin wanhoop, fanatisme en extremisme vrij spel krijgen. Vijanden van zowel Israël als de Palestijnen roeren graag in deze vergiftigde mix. Natuurlijk betreuren de regeringen van Amerika en Europa de slachtoffers in Gaza, maar schuldigen wijzen ze niet aan. Want hoewel ze nu en dan kritiek hebben op de uitwassen van de Israëlische bezetting, gaat (militaire) steun aan Israël hun boven alles. Ze zien, bewust of onbewust, Israël net als Israël zichzelf ziet: als de voorpost van de westerse beschaving in een woestijn van barbarij. Hun nobele idealen van vrijheid, democratie, mensenrechten en zelfbeschikking passen ze daarom niet graag toe op Israël. Misschien zijn ze bang dat Jeruzalem kritiek op het Israëlische beleid afdoet als antisemitisme. En er zijn belangrijkere problemen op de wereld, nietwaar? Het Westen zou zijn Israëlische vrienden duidelijk moeten maken dat een (tweestaten)oplossing van het Palestijnse drama in hun eigen voordeel is, als ze tenminste willen dat hun land Joods en democratisch blijft. Maar na jaren Netanyahu wil Israël het conflict niet meer oplossen, maar slechts beheersen. Daarvoor is af en toe een oorlog nodig, zoals nu tegen Islamitische Jihad. Hamas heeft niet meegedaan vanwege een stilzwijgende afspraak met Israël: duizenden arbeiders uit het doodarme Gaza mogen in Israël werken mits Hamas zich koest houdt. Israël is bijzonder gebaat bij het bestaan van Hamas, want daardoor is de Palestijnse verdeeldheid gegarandeerd en kan Israël beter heersen. Versoepeling van de blokkade van Gaza en meer economische hulp kan de angel uit het conflict nemen. Anders is het slechts wachten op het volgende bloedbad.||https://www.nrc.nl//nieuws/2022/08/09/oorlog-in-gaza-is-voor-israel-slechts-een-verkiezingsstunt-a4138496
2022-08-10||Ondanks wapenstilstand nieuwe aanval op de Westelijke Jordaanoever, 3 doden en 40 gewonden||Bij een aanval door Israëlische militairen op de door Israël bezette Westelijke Jordaanoever zijn dinsdag drie Palestijnen om het leven gekomen en zeker veertig gewond geraakt. Dat meldt het Palestijnse ministerie van Volksgezondheid volgens internationale persbureaus. Zondagavond waren Palestijnse strijders van de Islamitische Jihad en Israël nog akkoord gegaan met een staakt-het-vuren, nadat zij drie dagen achter elkaar hadden gevochten. Het Israëlische leger bevestigt volgens persbureau AP dat er Palestijnen zijn neergeschoten, maar zegt niets over hun toestand. Volgens Israël gooide een aantal Palestijnen stenen en explosieven naar Israëlische militairen en schoten zij daarom terug.  Dit gebeurde nadat Israëlische militairen het huis van de vermeende Palestijnse terrorist Ibrahim al-Nabulsi hadden omsingeld. Volgens Israël werd de man gezocht vanwege een reeks schietpartijen op de Westelijke Jordaanoever eerder dit jaar. Al-Nabulsi is een van de drie mensen die dinsdag omkwam tijdens de gevechten.  Het geweld tussen Israël en de radicale Palestijnse Islamitische Jihad laaide vrijdag op door een Israëlische aanval waarbij een hoge commandant van de radicale organisatie om het leven kwam. Israël zei te hebben aangevallen omdat de Palestijnse groep een aanval op Israël voorbereidde. Zaterdag werd volgens de Islamitische Jihad een tweede commandant omgebracht door Israëlische raketten.  Tijdens de drie dagen durende gevechten in Gaza zijn volgens het Palestijnse ministerie van Volksgezondheid zeker 47 Palestijnen omgekomen, onder wie 16 kinderen, en zijn er 311 gewond geraakt. Israël bevestigt dat er in totaal 47 Palestijnen zijn overleden, onder wie 7 burgers. 14 van de dodelijke slachtoffers zouden zijn omgekomen door verkeerd afgevuurde raketten van de Islamitische Jihad. Aan Israëlische zijde viel slechts een handjevol gewonden, doordat de luchtafweer de meeste raketten van Islamitische Jihad in de lucht al onschadelijk maakte. ||https://www.nrc.nl//nieuws/2022/08/09/ondanks-wapenstilstand-nieuwe-aanval-in-de-westelijke-jordaanoever-3-doden-en-40-gewonden-a4138491
2022-08-10||De comedy ‘Not Okay’ toont de bizarre aspecten van het influencers-bestaan||Influencer Danni Sanders is gecanceld. En niet zo’n beetje ook. De satirische komedie Not Okay opent met een scène waarin Danni  huilend naar haar laptopscherm staart terwijl de haatberichten binnenstromen en socialemediagebruikers haar genadeloos afbranden.  Op Twitter is   het aanpakken van problematische  mensen  een dagelijks ritueel en deze keer is Danni aan de beurt, een beetje zoals Sywert van Lienden  dat    was na nieuwsberichten over zijn   mondkapjeshandel. Na de opening gaat de film  twee maanden terug in de tijd en maken we  kennis met een nog onbekende Danni. Ze is een    fotoredacteur met schrijfambities, zit tussen  millennial en Gen Z in, en noemt zichzelf een ‘zillennial’. Als witte heteroseksuele vrouw met rijke ouders heeft ze weinig tegenslagen gehad in het leven. Stiekem is ze jaloers op mensen uit gemarginaliseerde groepen. Door haar weinig enerverende  achtergrond heeft ze een leugen nodig om zichzelf in de picture te zetten. Ze besluit om een Instagram-waardige reis naar Parijs in scène te zetten. Op die manier hoopt ze eindelijk een fatsoenlijk aantal volgers op de socials te krijgen terwijl ze tegelijk  indruk kan  maken op een populaire collega. Vanuit haar appartement in New York knutselt ze  een paar foto’s in elkaar. Maar dan vinden er terroristische aanslagen plaats in Parijs. Danni doet alsof ze daadwerkelijk getuige was. Haar status als ‘survivor’ maakt haar een superster bij de Buzzfeed-achtige website waar ze werkt. Danni gaat viraal met een stuk waarin ze de hashtag #IamNotOkay introduceert.  De weg naar de onvermijdelijke val wordt  met veel vaart  en humor gebracht door schrijfster en regisseur Quinn Shephard. De 27-jarige Shephard weet hoe onlinecultuur werkt en toont de bizarre aspecten van het influencers-bestaan. Een slachtoffer van een gruwelijke aanslag is opeens welkom op de hipste feestjes en krijgt de gekste goodie bags in haar hand gedrukt.  Er begint bij Danni wel iets te knagen wanneer ze Rowan leert kennen, een jonge activiste die een schietpartij op haar school heeft overleefd. Als zwarte vrouw weet Rowan hoe het is om online aangepakt te worden. „Het internet maakt van slachtoffers soms slechteriken”, zegt ze nog voordat ze van de leugens van Danni weet.  Via de verhaallijn met Rowan probeert de film  verder te gaan dan de bekende constatering  dat sociale media en  de hang naar erkenning  rare dingen met het brein doen. Het zetten van die extra stap  lukt niet helemaal,  nieuwe inzichten over sociale media zitten er niet in. Onderhoudend is het wel,  en hoofdrolspeelster Zoey Deutch wisselt  behendig tussen komedie en drama.  Voor aanvang  verschijnt een waarschuwing in beeld: „Deze film bevat flitsende lichten, het thema ‘trauma’ en een onaangename vrouwelijke protagonist.” Een flinke  knipoog van Shephard, die hiermee wil zeggen dat dit soort rollen voor mannen heel normaal zijn, maar voor vrouwen nog niet. Ze durft de belofte echter  niet helemaal waar te maken en geeft het hoofdpersonage ook een zachte kant mee. Iets wat de ergste influencers in de echte wereld  niet hebben.  Comedy Not Okay Regie: Quinn Shephard.  Met: Zoey Deutch, Mia Isaac, Dylan O’Brien, Nadia Alexander. Disney+, 100 minuten. 

●●●●●
||https://www.nrc.nl//nieuws/2022/08/09/de-comedy-not-okay-toont-de-bizarre-aspecten-van-het-influencers-bestaan-2-a4138495
2022-08-10||Iraanse filmmakers zijn meesters  in verhulling||Je moet altijd schipperen tussen wat je wilt zeggen en hoe je het zegt, aldus de Iraanse filmmaker Panah Panahi, wiens prachtige, door zijn vader Jafar Panahi geproduceerde Hit the Road onlangs in Nederland uitkwam.  Om voor het filmen in Iran de benodigde vergunningen te krijgen had hij bij de autoriteiten een nep-versie van het script ingediend met een totaal ander, regime-vriendelijk einde. De enige manier om te overleven is net zo hypocriet zijn als zij, zei Panah Panahi daarover. Het is de vraag of Hit the Road ooit in Iraanse bioscopen komt. De films van zijn vader zijn in elk geval al sinds 2000 verboden. Jafar Panahi is nu net opgepakt, samen met een aantal andere filmmakers, onder wie Mohammad Rasoulof, van wie There Is No Evil deze week in Nederland uitkomt. Rasoulof was in 2010 al eens gearresteerd en sindsdien nog een paar keer tot gevangenisstraf veroordeeld, waaronder in 2020 vanwege de regime-onvriendelijke progaganda in There Is No Evil en twee eerdere films. Toen ontliep hij de gevangenis met als argument dat de overheid  gevangenen vrijliet vanwege corona. Panahi hing al sinds 2010 een gevangenisstraf van zes jaar boven het hoofd, maar die was nooit tot uitvoer gebracht.  Nu zitten ze beiden vast,  met als officiële reden dat ze zich hadden uitgesproken over een corruptieschandaal in de stad Abadan – waar een flatcomplex in aanbouw instortte, met tientallen doden tot gevolg – en over het  politieoptreden tijdens demonstraties na dat schandaal. Panahi werd trouwens opgepakt toen hij bij de officier van justitie ging protesteren tegen de arrestatie van Rasoulof, zoals Rasoulof in 2010 was opgepakt toen hij ging protesteren tegen de arrestatie van Panahi.  De Iraanse overheid heeft een ambivalente relatie met de kunsten. De vele internationale prijzen die Iraanse films in de wacht sleepten kwamen het regime publicitair niet slecht uit: Oscars voor Asghar Farhadi’s A Separation en The Salesman, ettelijke prijzen voor tientallen andere films in de festivals van Cannes, Berlijn, Venetië enzovoort, zoals de Berlijnse Gouden Beer voor Jafar Panahi’s Taxi in 2015 en voor Rasoulofs There Is No Evil in 2020. Ook al waren beide films in eigen land verboden, die prijzen werden uitvoerig besproken in de kranten.  Iraanse film is ook voor het regime bijna een marketingproduct geworden   sinds de grote internationale successen van pionierende regisseurs als Abbas Kiarostami en Mohsen Makhmalbaf. Kiarostami en Makhmalbaf ontwikkelden een nieuwe manier van filmen die van de nood een deugd maakte. Ook als je maar met één camera kon werken, om budgettaire redenen of omdat je onopvallend op straat wilde filmen, kon je spectaculaire visuele effecten bereiken. Toen het problematisch was mannen samen met vrouwen in beeld te brengen, ontstond een golf van films met kinderen.  En Iraanse filmmakers werden meesters in het verhuld uitbeelden van onderliggende boodschappen, soms door de kracht van de stilte: in Hit the Road horen we de hele film lang de familieleden niet uitleggen waarom ze een reis maken.   Als we het landschap zien veranderen weten we waarheen die reis gaat, namelijk richting Turkse grens, en begrijpen we dat de oudste zoon, die de hele rit grotendeels stil voor zich uitstaart, blijkbaar het land ontvlucht.     Vooral tijdens het bewind van de ‘gematigde’ president Khatami, van 1997 tot 2005, werd Iraanse filmkunst een middel voor cultural diplomacy.  Momenteel waait een reactionaire wind door het land, waarvan de ultraconservatieve president Ebrahim Raisi het boegbeeld is.  Maar ook tijdens het presidentschap van Khatami en de eveneens ‘gematigde’ Rouhani (2013-2021) kregen makers als Panahi en Rasoulof te maken met arrestaties, vertoningsverbod en bureaucratische dwarsliggerij.  Dat belette Panahi niet om vanaf 2000 clandestien toch acht films te maken en eind deze maand komt de volgende, No Bears, uit tijdens het filmfestival van Venetië. Sinds Rasoulof in 2010 een jaar gevangen zat heeft hij vier films gemaakt.  Intussen produceerde hij ook Mahnaz Mohammadi’s sociaal-realistische Son-Mother uit 2019, over de positie van alleenstaande moeders, die ook in Nederland te zien was. Ook Mohammadi is in de loop van haar carrière verschillende keren gearresteerd.  En twee maanden geleden werd documentairemaakster Firouzeh Khosrovani opgepakt (haar Radiography of a Family kreeg in 2020 de IDFA-prijs voor beste lange documentaire), ettelijke anderen deelden haar lot of kregen met huiszoekingen te maken.  Rasoulof is telg uit een invloedrijke bankiersfamilie. Misschien droeg dat ertoe bij dat hij het nog  lang heeft kunnen uitzingen. Nu zit hij zelfs in eenzame opsluiting.  Ook als je filmt volgens de officiële richtlijnen, gaat het niet altijd goed. Saeed Roustayi’s thriller Just 6,5 uit 2019 – gemaakt met alle vergunningen van het zogeheten ministerie van Cultuur en Islamitisch Toezicht, over de Iraanse drugsmaffia – won de hoofdprijs in het nationale filmfestival   en was een hit in de bioscopen.  Volgens Aaran Javidani, een in Nederland wonende Iraanse filmexpert die als agent voor Iraanse films in Nederland optreedt, kunnen makers die met het ministerie samenwerken makkelijker aan financiële middelen komen. Just 6,5 zag er gelikt uit en ook voor zijn nieuwste film Leila’s Brothers kon Roustayi topacteurs betalen. Desalniettemin is Leila’s Brothers, die dit jaar in Cannes de Fipresci-persprijs kreeg, in Iran nu  verboden. Officieel omdat Roustayi geen toestemming had gevraagd om de film naar Cannes in te sturen. Volgens Javidani is de eigenlijke reden dat enkele acteurs uit de film zich in Cannes kritisch over Iran hadden uitgelaten. Bovendien had hoofdrolspeler Navid Mohammadzadeh zijn echtgenote op de rode loper gekust.   Ook in ‘officiële’ films worden geregeld politieke zaken aan de orde gesteld. Geen kritische films maken lijkt voor serieuze filmmakers in Iran geen optie. In Just 6,5 blijken de  hogere kringen nauw verweven met de drugsmaffia. De moeder in A Separation wil dat de familie emigreert om hun dochter een betere toekomst te garanderen dan in Iran mogelijk is. En er is de scène waarin de vader de dochter vraagt om in plaats van woorden die ze op school leert thuis zuiver Perzisch te gebruiken; een verwijzing naar de religie, waarvan de taal op het Arabisch is geënt.  De censuur kan hiertegen weinig inbrengen, temeer omdat de censuurcommissies deels bestaan uit filmmakers die het niet bij collega’s willen verbruien en  veel Iraniërs behoorlijk chauvinistisch zijn  en moeilijk bezwaar kunnen maken tegen puur Perzisch. Makers die buiten het systeem werken hebben het volgens Aaran Javidani intussen moeilijker dan ooit, vanwege de repressie, maar ook als gevolg van de financiële crisis in het land, mede veroorzaakt door de economische sancties. Toch zetten sommige onafhankelijke makers door. Zo komt er, met een nog onbekende titel, een hoogst originele film aan over de Iraanse drugswereld en overheidscorruptie, met nachtelijke achtervolgingen, schietpartijen en heftige seksscènes, compleet illegaal gemaakt. Super-lowbudget, met één camera, en super-inventief, met een TomTom-navigatiesysteem in de hoofdrol!   
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/09/iraanse-filmmakers-zijn-meesters-in-verhulling-a4138494
2022-08-10||‘There Is No Evil’: messcherpe Iraanse moraalvertellingen met politieke implicaties||Afgelopen maand vond in Iran de eerste openbare executie in twee jaar tijd plaats. Net als tijdens de hoogtijdagen van de revolutie liet het regime het lichaam voor iedereen zichtbaar hoog aan een hijskraan  bengelen. Volgens mensenrechtenorganisaties is er   momenteel ook  een golf aan executies gaande achter de hoge muren en stalen deuren van Iraanse gevangenissen. Sinds het begin van 2022 zijn er ten minste 251 mensen  geëxecuteerd. Het regime heeft een goed geoliede doodsmachine, in stand gehouden door rechters en cipiers, de beul en zijn knechtjes. Alsmede dienstplichtigen op  corvee: zij moeten de veroordeelden soms naar de galg marcheren, de strop omleggen  en – zo blijkt uit het vierluik There Is No Evil –  het krukje onder ze wegschoppen. Al beschikt Iran tevens over industriële  faciliteiten waar een aan zijn oploskoffie nippende functionaris  op een knopje drukt en door een luik kijkt of alles naar wens verloopt: het breken van de nek, de naschokkende benen, de straaltjes urine die in de afvoergoot klateren.  There Is No Evil, een zeer indrukwekkend Iraans vierluik over de doodstraf, won de Gouden Beer van Berlijn. Dat was al tijdens de Berlinale van 2020, maar   door  de coronapandemie werd de release in Nederland telkens uitgesteld. Regisseur Mohammad Rasoulof kon de prijs indertijd in Berlijn niet zelf in ontvangst nemen vanwege een uitreisverbod. De situatie werd er niet beter op: sinds vorige maand zit hij in de cel.  Rasoulof  hing al tijden een jaar celstraf  boven het hoofd, te incasseren wanneer het regime dat uitkomt. Het weerhoudt hem er niet van om messcherpe moraalvertellingen met politieke implicaties te maken.  Zijn vorige, A Man of Integrity, won in 2017 in Cannes de prestigieuze Un Certain Regard-competitie. Daarin wordt Reza, een rechtlijnige student die zich ooit teleurgesteld in een dorp terugtrok om  goudvissen te kweken, alsnog gedwongen vuile handen te maken als een locale machtsclan zijn bestaan bedreigt. Reza voelt zich allengs gedwongen tot corruptie, machtsmisbruik en dirty tricks – en je blijft pal achter hem staan terwijl hij zijn principes overboord gooit. Een politiek talent. Zo win je in Iran.  In hoeverre moet een burger zich aanpassen aan een corrupt, despotisch regime? Wat is de prijs van aanpassing, wat van verzet? Dat zijn ook de vragen die Rasoulof zich in vierluik There Is No Evil stelt. Opnieuw zonder pasklare antwoorden, maar met des te meer  perverse keuzes. In de eerste episode staren we ruim een half uur in het onbewogen gelaat van de 40-jarige Heshmat terwijl hij door zijn dagroutine sjokt. Vrouw en dochter oppikken, kibbelen, boodschappen, invalide moeder verzorgen, pizza eten. Brave middenklasse, brave borst, maar met een morbide geheim, zo blijkt.  In het tweede segment, een soort thriller, panikeert dienstplichtige Pouya omdat hij morgenochtend moet assisteren bij een executie. Andere soldaten praten op hem in: als niet hij, dan toch een ander?   In de trieste romance Birthday heeft soldaat Javad drie dagen verlof om de verjaardag van zijn geliefde Nana te vieren. Haar familie blijkt in rouw vanwege de executie van een dissidente familievriend. In het mini-melodrama Kiss Me bezoekt de in Duitsland opgegroeide Darya haar doodzieke oom Mansour, die ooit een besluit nam dat ook haar leven overhoop gooide, ontdekt zij nu. Het zijn miniatuurtjes vol echo’s en weerspiegelingen. Partizanenlied ‘Bella Ciao’ –  populair dankzij Netflix-serie La casa de papel en van het Iraanse straatprotest – schalt eerst uitbundig, om later terug te keren als treurmars.   Rasoulof liet zich tot There Is No Evil inspireren toen hij een functionaris op straat zag die hem ooit hardhandig had ondervraagd. Hij wilde hem boos aanspreken maar besloot hem te volgen, en ontdekte zo dat hij een doodgewone, saaie familieman was. Toch gaat There Is No Evil niet zozeer over de banaliteit van het kwaad.  Kritische blik, vrije wil, rein geweten – dat is goed en wel, maar mag je geweld gebruiken om je tegen staatsgeweld te verzetten? Moeten kinderen lijden onder jouw  principiële stellingname? Goed en kwaad zijn geen kant-en-klare recepten die je in heilige teksten of wetboeken vindt. Het zijn persoonlijke worstelingen,  keuzes met elk hun eigen nare gevolgen en schuld, zo leert There Is No Evil. Zowel opportunisten als idealisten krijgen een rekening gepresenteerd. Politiek drama There Is No Evil Regie: Mohammad Rasoulof. Met: Ehsan Mirhosseini, Shaghayegh Shourian, Kaveh Ahangar. Lengte: 151 min. 
●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/09/there-is-no-evil-messcherpe-iraanse-moraalvertellingen-met-politieke-implicaties-a4138493
2022-08-10||De grootste verbetering aan de vernieuwde Grote Markt in Groningen? Hij is nu kleiner||



Wat maakt een plein een goed plein?




 Wat maakt een plein een goed plein?
 ‘Dat heeft Natalini goed gedaan”, zegt architect Sjoerd Soeters, als we op de Grote Markt in Groningen staan bij het door  Adolfo Natalini (1941-1996) ontworpen Waagstraatcomplex dat begin jaren negentig op en bij het stadhuisplein werd gebouwd. „Kijk”, zegt Soeters, wijzend op de Waagstraat die achter de brede onderdoorgang in het complex ligt en verderop overgaat in de Herestraat. „De Waagstraat ligt niet precies in het verlengde van de onderdoorgang, maar maakt een minieme knik naar links. En verderop knikt de Herestraat lichtjes naar rechts. Dat zorgt voor wat stedenbouwers  serial vision noemen. Door de knikken wordt het eindeloze perspectief naar één verdwijnpunt doorbroken en draait het beeld steeds een klein beetje als je door de straat loopt. Zo ga je als het ware schaatsend, van het ene been op het andere, door de ruimte en zie je de straat steeds in een iets anders perspectief. Om dit soort dingen bezoekt iedereen graag oude steden, want die hebben vrijwel altijd geknikte straten.” TT
 Er zijn wel meer dingen die Soeters bevallen aan het Waagstraatcomplex dat rondom het kleine Goudkantoor uit 1635 staat. „Natalini heeft een tweede pleintje achter het stadhuis gecreëerd en dat is een aanwinst –  pleinen in oude Italiaanse steden als Venetië bestaan ook vaak uit een groot en een klein deel”, zegt Soeters die zelf de afgelopen decennia pleinen heeft ontworpen in de centra van Nijmegen en Zaanstad en in Amsterdam-Oost. „Ook de glazen overkapping tussen het Goudkantoor en een nieuwbouwblok is goed.  Zo heeft het café in het Goudkantoor een terras gekregen dat bij slecht weer kan worden gebruikt en heb je bovendien een doorkijk vanuit de Waagstraat op het stadhuis. Mooi vind ik ook de gebogen vorm van het lange blok aan de noordkant van het plein. Zo oogt de holle zuidkant in de zon lang en de bolle noord- en schaduwkant juist kort. Maar de grootste verbetering waarvoor Natalini heeft gezorgd, is toch dat de nieuwbouw de Grote Markt kleiner heeft gemaakt. Veel pleinen in Nederland, vooral de naoorlogse, zijn veel te groot.” Op weg naar Groningen heeft Soeters dan al uitgelegd hoe dit komt. „In mijn lezingen vergelijk ik vaak de stadsplannen van Le Corbusier met de kaart die Giambattista Nolli maakte van het 18de-eeuwse Rome”, vertelde hij terwijl hij zijn Tesla bestuurde. „Die zijn elkaars exacte tegendelen: in de plannen van ‘Corbu’, die richtinggevend waren voor de naoorlogse westerse stedenbouw, zijn solitaire gebouwen omgeven door zeeën van witte openbare ruimte. In de Nolli-kaart van Rome is de publieke ruimte, niet alleen op pleinen en in straten maar ook in kerken, als het ware uitgehouwen in een zwarte plak bebouwing. Dit laatste levert veel fijnere openbare ruimtes op. In de onbegrensde ruimtes van de Corbusiaanse buitenwijken die overal in de wereld zijn gebouwd, komen we liever niet, de besloten publieke ruimtes van Rome en Venetië worden overspoeld door toeristen.” In 1972 werd de Grote Markt gered – het snelwegplan  ging van tafel  Een goed, levendig plein is dan ook niet al te groot en wordt omgeven door gevelwanden met de juiste hoogte die zorgen voor beslotenheid, concludeert Soeters. „Kleine pleinen bevorderen de interactie tussen de bezoekers. Op grote pleinen raken de mensen verspreid en op een afstand van meer dan 50 meter is het bijvoorbeeld moeilijk om gezichten te herkennen. Belangrijk is ook dat in de plint van de gebouwen verschillende voorzieningen zitten, zoals cafés, winkels en ‘paaiplekken’, zoals ik plekken noem waar mensen graag komen om te kijken en gezien te worden. Er moeten ook woningen boven de winkels zijn. Auto’s, zowel geparkeerde als rijdende, dienen zoveel mogelijk te worden geweerd. Essentieel is dat het plein deel uitmaakt van het stadsweefsel, met loop- en fietsroutes van het ene stadsdeel naar het andere. En zorg voor een goede balans tussen schaduw en zon door bijvoorbeeld bomen en groen. Plaats goede zitbanken op het plein en leg een fontein of bedriegertjes aan die zorgen voor verkoeling op hete dagen. En voorkom valwinden door hoge gebouwen, anders zit je als het ware in een tochtige kamer.” Allemaal vanzelfsprekende dingen, erkent hij. „Lange tijd waren ze vergeten. En nog altijd gaat het vaak mis. Zo zijn er de afgelopen decennia in verschillende Nederlandse steden woontorens gebouwd die voor zoveel valwind zorgen, dat de omliggende straten en pleinen een overkapping moesten krijgen.” Ook in Groningen werd na de Tweede Wereldoorlog de geest van Le Corbusier vaardig over de stedenbouwers en bestuurders. Nadat de Grote Markt, die voor de oorlog gold als een van de mooiste pleinen van Nederland, in april 1945 bij de bevrijding van Groningen grotendeels was verwoest, besloot het stadsbestuur het plein niet in oude luister te herstellen, maar op te offeren aan het vervoermiddel van de toekomst: de auto. De Grote Markt kreeg de bestemming van een verkeersplein dat uiteindelijk moest uitgroeien tot het knooppunt van een aan te leggen snelweg van Amsterdam naar Bremen. Hiertoe werd het plein vergroot: een verkleinde, nieuwe oostwand werd 17 meter naar achteren geplaatst. Aan de westkant, waar de Waagstraat loopt, maakte wat resteerde van de bebouwing plaats voor een half modernistische, doosvormige uitbreiding van het stadhuis die door een luchtbrug was verbonden met de neoclassicistische oudbouw uit 1810. In 1972 werd de Grote Markt gered: een nieuw stadsbestuur veegde de plannen van tafel voor de verdere ‘sanering’ van de oude binnenstad en de aanleg van de snelweg. De Grote Markt werd weer een marktplein. Wel werd er, als toegift van de oude Corbusiaanse stedenbouw, achter de nieuwe oostwand nog een betonnen parkeergarage gebouwd die door een lage gribuspassage met de Grote Markt werd verbonden. Met Natalini’s Waagstraatcomplex uit 1996, dat in de plaats kwam van de stadhuisuitbreiding, begon het herstel van de Grote Markt. In het begin van de 21ste eeuw besloot het Groningse stadsbestuur ook de oostkant van het plein onder handen te nemen. Na jarenlange debatten en plannenmakerij onder leiding van stadsarchitect Niek Verdonk keurde de gemeenteraad ten slotte het plan goed om de geschiedenis terug te draaien en een nieuwe, lange oostwand weer op de oude plek neer te zetten. Het plan voorzag ook in de vervanging van de brutalistische parkeergarage door cultuurcentrum Forum. In 2019 opende eindelijk het door NL architects ontworpen Forum, een 45 meter hoge ijsberg die onderdak biedt aan onder meer een bibliotheek, bioscoopzalen en een stripmuseum. Begin 2022 werd met de oplevering van het donkere bakstenen Market Hotel en het witte woon- en horecagebouw Merckt de nieuwe oostwand voltooid. Op het nieuwe sociëteitsgebouw van het Groningse studentencorps Vindicat na vindt Soeters de gebouwen van de nieuwe oostwand matig. „Het witte Merckt-gebouw vind ik zelfs vreselijk, met die witte baksteenstrips en goudkleurige balkonhekjes en raamlijsten”, zegt hij. Maar architectuur is van secundair belang voor een goed plein, voegt hij hier onmiddellijk aan toe: „Stedenbouw is belangrijker dan architectuur. De stedenbouwkundige samenhang van de gebouwen bepaalt of een openbare ruimte een prettige verblijfsruimte is, niet de kwaliteit van de architectuur. Het wordt nooit wat met een plein, als gebouwen er niet goed omheen en op staan.” En de nieuwe oostkant van de Grote Markt staat goed, ziet Soeters. „Toen je vroeger deze straat uit kwam, zag je de toren van de Martinikerk al van verre staan”, legt hij uit terwijl we vanuit de Oosterstraat het plein oplopen. „Dat is saai: als je 500 meter van tevoren ziet waar je naartoe loopt, is er geen verrassing meer. Nu de oostwand weer 17 meter naar voren staat, zie je de toren pas wanneer je het plein oploopt, als bij een uitgestelde ontmoeting. Zo is ook aan de oostkant een serial vision ontstaan.” Ook goed aan de nieuwe oostwand vindt Soeters dat deze zo hoog is, dat de Forumberg niet of nauwelijks is te zien vanaf de Grote Markt. „Als het Forum prominent aanwezig was op de Grote Markt, was het een lompe toren die te veel zou concurreren en contrasteren met de twee oude iconen van het plein, het stadhuis en de Martinikerk”, zegt hij. „Nu het Forum staat aan een eigen, mooi pleintje met een watergoot dat via een steeg door de oostwand bereikbaar is, ligt het precies goed.” De kern van de vernieuwing van de Grote Markt is de verkleining van het plein en de inkrimping van de openbare ruimte, concludeert Soeters op de terugweg. „Met het verkleinen van de openbare ruimte zouden ook veel andere steden kunnen worden verbeterd”, meent hij. „Minder openbare ruimte betekent niet alleen meer mensen per vierkante meter publieke ruimte, maar ook een dichtere bebouwing met meer vierkante meters voor verschillende voorzieningen en woningen. Beide leiden tot een betere, levendigere stad.” In de zomer stromen de pleinen weer vol: mensen flaneren, trappen een balletje, zitten op het terras of hangen op een bankje. Al eeuwen is het plein de plek waar mensen samenkomen. Maar hoe komt het dat het ene plein veel geslaagder is dan het andere? Wat maakt een plein een goed plein? En is Nederland wel goed in het maken van gezellige pleinen? NRC wijdt deze zomer een serie aan dit fenomeen.  1  Lezersonderzoek: wat maakt een plein geslaagd?  2  Het perfecte plein 3 Het dorpsplein 4 Het gedeelde plein  5 Het nutteloze plein||https://www.nrc.nl//nieuws/2022/08/09/grootste-verbetering-aan-de-grote-markt-hij-is-nu-kleiner-a4138488
2022-08-10||Hoe dichter bij de top, hoe meer egoïsme onder bergbeklimmers||Offers moeten gebracht worden. Klimmer Habu verliest in de nieuwe animatiefilm Le Sommet des Dieux  twee vingers, desondanks  blijft hij proberen om  via een  ingewikkelde route die mysterieuze top van de Mount Everest te bereiken. De film is gebaseerd op de manga van Jiro Taniguchi en Baku Yumemakura en  gaat over een journalist, Fukamachi, die geobsedeerd raakt   door eenzaat  Habu. Hij is niet alleen een geniale klimmer, maar zou  ook het fototoestel  van de eerste Mount Everest-beklimmers in handen hebben. Le Sommet des Dieux is zeker niet de enige recente film waar klimmen een grote rol speelt.  De afgelopen jaren verschenen er talloze documentaires en fictiefilms over klimmers en klimtochten. Zoals Free Solo (2018), waarin Alex Honnold El Capitan te lijf gaat, een 900 meter hoge granieten bergwand in het Yosemite National Park. Dat doet hij zónder touwen, met zijn blote handen. In The Alpinist (2021) kunnen de filmmakers de jonge klimmer Marc-André Leclerc haast niet  bijhouden.  Infinite Storm, waarin Naomi Watts als klimmer in een storm belandt, verscheen  afgelopen weekend   op verschillende Nederlandse streamingdiensten.  Wat maakt deze films zo aantrekkelijk?  Wat mogelijk meespeelt is dat klimmen als sport niet langer een niche is, maar  erg populair. Zo blijkt uit cijfers van de Koninklijke Nederlandse Klim- en Bergsport Vereniging  dat er in 2018 in Nederland 34 klimhallen  en 21 boulderhallen waren; een verdrievoudiging vergeleken met de tien jaar daarvoor.  Op de Olympische Spelen van 2020 was klimmen voor het eerst een officiële sport.  Klimmen is  een voor sommigen erg aantrekkelijke combinatie van  denken én doen: de klimmuur of bergwand als puzzel. Klimmers stippelen van tevoren – vaak in samenwerking met anderen, wat het ook een sociale sport maakt – een route uit. Vaak jarenlang wordt er nagedacht over de oplossing van de ingewikkelde klimpuzzel. Het  sociale aspect zie je soms wat minder in films.   De  getekende berglandschappen in  Le Sommet des Dieux  lijken levensecht. Magistrale natuurbeelden spelen sowieso een zeer grote rol in de aantrekkingskracht van de meeste klimfilms. En ze kunnen de laatste jaren steeds beter vastgelegd worden. Klimmers zijn nu namelijk ook cameramensen, GoPro’s gaan tot duizelingwekkende hoogtes mee en drones leveren unieke panorama’s.  Een schaduwzijde hiervan  is dat wat niet is vastgelegd, niet gebeurd lijkt. Dat is trouwens geen recente trend, blijkt uit Le Sommet des Dieux, waar de verloren camera van twee klimmers die in 1924 de top van de   Everest probeerden te bereiken,    niet voor niets zo’n grote rol speelt.  Klimfilms lenen zich ook goed voor spanningsopbouw. Veel klimdocumentaires hebben het karakter van een speelfilm. De natuur speelt schurk, met haar stormen en lawines, en keert zich   tegen de klimmers.  De meeste films hebben een dramatische ontwikkeling waarbij de personages vaak eindigen als helden die met vallen en opstaan de top bereiken. In documentaire The Dawn Wall (2017) verliest ook Tommy Caldwell een vinger, maar weet  een grote klim af te ronden. De speelfilms over klimmen hebben dan juist weer een documentair karakter. Le Sommet des Dieux is losjes geïnspireerd op waargebeurde verhalen. Zo ook Infinite Storm.   Niet alleen het klimmen als activiteit, maar de psyche van de klimmer is ook een bron van fascinatie. In Free Solo zie je hoe Alex Honnold een hersenscan ondergaat en wat blijkt: het deel van de hersenen waar het gevoel van angst wordt gecreëerd, blijkt bij Honnold een veel grotere prikkel nodig te hebben. Daar is de klimmer zelf niet zo mee bezig: „Klimmen is je veilig voelen bij iets gevaarlijks.”  Flirten met de dood geeft een kick. Honnold ziet het klimmen ook simpelweg als zijn roeping, iets wat ook terugkomt in Le Sommet des Dieux. „Sommigen zoeken naar de zin van hun leven. Ik niet”, stelt Habu. „Alleen door te klimmen, voel ik dat ik leef.”     Echt veel kritische kanttekeningen bij  de obsessieve klimmers – er is steeds een nieuwe, moeilijkere  uitdaging te vinden – lijken de meeste recente films niet te hebben. Mogelijk speelt mee dat documentaires als The Dawn Wall en The Alpinist veelal lijken  gemaakt door bewonderende mede-bergbeklimmers en  gesponsord door Red Bull of de outdoor-industrie.  Kritiek hierop werd  wel getoond in de al wat oudere Nederlandse documentaire Hemelbestormers (2014), waar de klimmers vertrekken als groep. Maar hoe dichterbij de top, hoe meer klimmen een solosport wordt. En daar is in tegenstelling tot in  Le Sommet des Dieux  niet iedereen het   mee eens. De lijn tussen passie en egoïsme blijkt soms erg dun.    Klimfilms Le Sommet des Dieux Regie: Patrick Imbert. Stemmen: Lazare Herson-Macarel, Eric Herson-Macarel. Vanaf 18 augustus in de bioscoop.    Infinite Storm Regie: Malgorzata Szumowska en Michal Englert. Met: Naomi Watts, Billy Howle. Te zien op o.m. Pathé Thuis en Amazon Prime.  Correctie (10 augustus 2022): In een eerdere versie van dit artikel stond de naam Alex Hunnold. Dit moet zijn Alex Honnold en is hierboven aangepast. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/09/hoe-dichter-bij-de-top-hoe-meer-egoisme-a4138492
2022-08-10||‘Les Intranquilles’: continu op de hoede voor vaders manische episoden||Les Intranquilles (De rustelozen) van de Belgische regisseur Joachim Lafosse is bij momenten haast ondraaglijk om naar te kijken.  Wegens enkele naar de keel grijpende scènes, maar meer nog  door het permanente gevoel van onrust dat wordt opgeroepen. De rusteloosheid zit niet alleen onder de huid van de personages, maar kruipt dankzij het uitmuntende acteerwerk van Damien Bonnard en Leïla Bekhti ook  al snel onder die van toeschouwers.  Bonnard en Bekhti spelen een stel met hun eigen voornamen, hij is succesvol kunstenaar, zij restaureert meubels. Wat een idylle zou kunnen zijn, wordt   overschaduwd door de mentale problemen van Damien. Als hij stopt met ’s nachts te slapen, dwangmatig begint te werken of met te enthousiaste bewegingen en opengesperde ogen  grootse plannen uiteenzet, bouwt de spanning op. Is dit het begin van een manische periode? Lukt het nog hem te kalmeren?  Zo ja,  hoe? Een beer als Damien  dwing  je niet zomaar tot iets.  Maar ook als hij depressief is, bepaalt Damiens gemoedstoestand de sfeer in huis.   Lafosses negende film is geïnspireerd door zijn eigen vader, die bipolair was, en toont deze mentale aandoening met opmerkelijk veel complexiteit. Dat Damiens ziekte hem ertoe brengt dat hij zich niet meer wast of zijn kind in gevaar brengt.  Maar óók dat Damiens spontaniteit en intensiteit  op betere  momenten hem aantrekkelijk maakten als geliefde of   als  vader.  De titel van dit drama slaat   evenzeer op Damien als op zijn omgeving, die    getekend wordt  door zijn ziekte. Zoontje Amine is dol op zijn vader, maar te volwassen voor zijn leeftijd door wat hij meemaakt.   Leïla, een charismatische, vrijgevochten vrouw wordt voor de ogen van de kijker   bitterder en rigide.  De rol waarin ze wordt gedrukt, vreet  aan haar.       Juist doordat er weinig expliciet wordt uitgesproken in Les Intranquilles, maar de kijker wordt meegezogen in de dynamiek binnen een  gezin, worden de dilemma’s die komen kijken bij een leven met  mentale problemen echt  invoelbaar. Net als de uitzichtloosheid ervan.      Drama  Les Intranquilles Regie: Joachim Lafosse. Met: Damien Bonnard, Leïla Bekhti, Lengte: 117 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/09/les-intranquilles-continu-op-de-hoede-voor-vaders-manische-episoden-a4138490
2022-08-10||Rouw is een bloeddorstige leeuw in ‘Beast’||Was het regisseur Christopher Nolan die ooit zei dat als je een film over iets groots wilt maken, zoals de manier waarop de mens de aarde uitput, dat je het dan moet verpakken als een klein menselijk drama? Iets waar een toeschouwer zich mee kan identificeren?  Het gevolg was sciencefictionfilm Interstellar. Op het eerste gezicht een spectaculaire en claustrofobische genrefilm over tijdreizen, op het tweede een verhaal over de verzoening tussen een vader en een dochter. De nieuwe actiefilm van de ooit als artfilmer begonnen regisseur Baltasar Kormákur doet het precies andersom. Ook nu een vader en een dochter, of beter gezegd twee.  In Beast echter krijgt hun verstoorde relatie monsterachtige vormen. Ook nu komt er een expeditie aan te pas. Niet naar een parallel universum, maar naar de jungle, wel vaker een symbolisch landschap voor de onderbewuste natuur van de mens.  Terwijl ze op vakantie naar Zuid-Afrika vertrekken  na de dood van moeder, krijgen ze het aan de stok met een killerleeuw die al snel alle aandacht opslokt. Het huwelijk van vader en moeder was al lange tijd niet meer goed.  Als afwezige echtgenoot en vader, heeft hij in de ogen van zijn dochters  hun moeder dubbel in de steek gelaten toen ze ziek was.  Maar Kormákur wilde natuurlijk helemaal geen drama à la Nolan maken. Beast is een actiefilm. En het hele rouwverwerkingsproces een handig hapklaar startpunt voor een anderhalf uur durend kat-en-muisspel, tussen de door zijn roedel verstoten leeuw en steracteur van dienst Idris Elba (bekend van Marvelfilms en de binnenkort tot film bewerkte tv-serie Luther). Rouw krijgt de scherpe klauwen van een bloeddorstige leeuw. Ook een reuzenkat in het nauw maakt rare sprongen.   Het losgeslagen dier is een spiegel voor vaders schuldgevoel. Als er al meerdere werkelijkheden zijn, dan zijn het de rare dromen die papa Elba heeft waarin zijn echtgenote hem (ter verantwoording?) roept. En passant wordt het losgeslagen dier ook nog een soort mythische wreker die het op stropers heeft voorzien. Als Beast in de jaren zestig of zeventig was gemaakt in de studio van B-Film-koning Roger Corman dan was het nu een cultfilm. Maar Corman waarschuwde ook  tegen het euvel waar overgeproduceerde en overgebudgetteerde films als Beast aan lijden: ze zwelgen in zichzelf.  Want wat is de kracht van de film? De donkere nacht waarin de confrontatie plaatsheeft. Je hoeft een monster niet precies te zien, liever niet zelfs, des te enger wordt het.  En verder: de kleine ruimte. Het merendeel van de tijd zitten vader en dochters opgesloten in hun jeep. Je kunt de hitte van de nacht voelen,  hun angstzweet ruiken. Net als zij hoor je het sluipen van het roofdier alleen als het te laat is. Soms is dat genoeg en is er geen familiegedoe nodig om het monster groter te maken dan het is. Actie Beast Regie: Baltasar Kormákur. Met: Idris Elba, Sharlto Copley, Iyana Halley, Leah Jeffries. Lengte: 93 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/09/rouw-is-een-bloeddorstige-leeuw-in-beast-a4138489
2022-08-10||Taiwan houdt militaire oefeningen voor Chinese invasie||De Taiwanese krijgsmacht oefent deze week voor een mogelijke Chinese aanval, terwijl de spanningen met China blijven oplopen. Met de oefeningen wordt het eigen reactievermogen getest, mocht het tot een Chinese invasie komen. Minister van Buitenlandse Zaken Joseph Wu noemde de voortgezette Chinese oefeningen in de lucht en zee rondom Taiwan dinsdag tijdens een persconferentie „een voorbereiding op een invasie”. Volgens Taiwan waren de eigen militaire oefeningen al gepland voor de komst van de Amerikaanse politica Nancy Pelosi van vorige week. In aanloop naar haar bezoek liepen de spanningen in de regio de afgelopen tijd al op, omdat China het zag als impliciete erkenning van de onafhankelijkheid van Taiwan. Het land ziet Taiwan als een afvallige provincie die vroeg of laat weer zal worden ingelijfd, maar Taiwan betwist dat en stelt dat enkel de inwoners van het eiland dat kunnen bepalen. Toen vorige week duidelijk werd dat Pelosi definitief zou landen in Taiwan, kondigde China grootschalige oefeningen aan rondom het eiland. Sinds donderdag vinden er zowel op zee als in de lucht oefeningen plaats en schieten de Chinezen raketten af ter oefening. De oefeningen zouden in eerste instantie tot zondag duren, maar werden maandag voor onbepaalde tijd verlengd. De Taiwanese buitenlandminister Wu waarschuwde in zijn persconferentie voor de mogelijkheid dat China na afloop van de oefeningen een routine zou willen maken van de militaire activiteit en zo de status quo rond Taiwan zou willen veranderen. Volgens hem probeert China tevens door middel van onder meer cyberaanvallen en economische uitsluiting de publieke moraal bij de Taiwanese bevolking te verzwakken. Wu drong aan op meer internationale steun voor Taiwan.||https://www.nrc.nl//nieuws/2022/08/09/taiwan-houdt-militaire-oefeningen-voor-chinese-invasie-a4138485
2022-08-10||‘Clara Sola’: seksueel ontwaken in Costa Rica||Als er een museum was voor cinema-portretten van vrouwen dan zou de hoofdpersoon uit Clara Sola daar zeker in te zien zijn. Haar gezichtsuitdrukkingen kennen extase en pijn, maar samen met haar bijziende ogen speuren we ook naar de talloze details in de natuur om haar heen die het leven wonderbaarlijk maken. Stof dat in de zon danst, regendruppels die het autoraam betranen en haar handen die naar dat alles tasten. Het  maakt Clara Sola tactiel en zintuigelijk. Een portret om je hand naar uit te strekken. De debuutfilm van Nathalie Álvarez Mesén volgt de veertigjarige Clara uit een kleine gemeenschap in Costa Rica, die volgens haar moeder ooit de Maagd Maria heeft gezien. Hun kleine huis is sindsdien een bedevaartsoort en Clara een halve heilige.   Zo lang we vrouwenlevens langs de stereotyperende meetlat van heilige en hoer blijven leggen heeft het feminisme nog een lange weg te gaan. Maar dat wil niet zeggen dat – zeker vrouwelijke makers – zich ondertussen niet tot die beelden moeten verhouden. Clara Sola laat bijvoorbeeld zien hoe het ideaalbeeld van de heilige vrouw ook een vorm van vrouwenonderdrukking is. Het komt Clara’s moeder misschien wel goed uit om haar dochter als heilige te verkopen, omdat ze zo niet onder ogen hoeft te zien dat Clara andersoortige aandacht nodig heeft. Medische bijvoorbeeld, omdat ze een vergroeiing aan haar rug heeft. En scholing, want ze heeft misschien een ontwikkelingsachterstand, maar dat is ook weer het soort ‘eenvoudigheid’ dat goed bij dat heiligenbeeld past.  Alles begint te schuiven als er een jongeman arriveert die bij Clara seksuele gevoelens wakkert maakt.  Opeens moet haar moeder haar dochter als een vrouw gaan zien. Op die momenten doet het mystieke sprookje gek genoeg denken aan Brian De Palma’s coming-of-agehorror Carrie. Want de angst voor vrouwelijkheid roept grote emoties en donkere krachten op. Drama Clara Sola Regie: Nathalie Álvarez Mesén. Met: Wendy Chinchilla Araya, Ana Julia Porras Espinoza, Daniel Castañeda Rincón. Lengte: 106 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/09/clara-sola-seksueel-ontwaken-in-costa-rica-2-a4138487
2022-08-10||Massagestoel in de limo, echtgenoot als consultant– Duitse omroepbaas Schlesinger was kwistig met kijkgeld||„Niets laten liggen!”, was volgens de Neue Zürcher Zeitung het motto van Patricia Schlesinger, de ARD-voorzitter en directeur van omroep RBB die afgelopen weekend haar post opgaf. In het Duits klinkt dat als een hands on-mentaliteit van niets uitstellen en alles aanpakken. In het licht van de schandalen die Schlesinger ten val brachten krijgt haar motto een wrange bijklank.  Want terwijl de programma’s van omroep RBB steeds moesten bezuinigen, gaf Schlesinger publiek geld uit als water. Haar limousine was uitgerust met een massagestoel, haar kantoor moest voor ruim een half miljoen worden verbouwd (volgens dagblad Bild), diners bij haar thuis kwamen op kosten van de omroep. Bovendien kreeg Schlesingers echtgenoot via een collega consultancy-opdrachten voor meer dan een ton. Donderdag trad Schlesinger terug als voorzitter van de ARD, een positie die de chefs van de regionale omroepen bij toerbeurt vervullen. Zondag gaf Schlesinger ook haar positie op bij de RBB,  de omroep voor Brandenburg en Berlijn. Schlesinger zelf weet haar val aan een lastercampagne door collega-journalisten. Voordat Schlesinger omroep-bestuurder werd, werkte ze onder meer als redacteur en presentator van het onderzoeksjournalistieke tv-programma Panorama. Naar verluidt probeert Schlesinger nu nog een ontslagvergoeding los te peuteren bij de omroep. Voor de Duitse publieke omroep is de zaak uiterst pijnlijk. Schlesinger bevestigt het beeld van een bestuurscultuur van zelfverrijking en vriendjespolitiek, wat critici van de publieke zenders ARD en ZDF altijd al verwijten. Het Duitse publieke bestel is een enorme organisatie, met 21 tv-zenders en 73 radiozenders en een al even omvangrijke begroting. Ieder huishouden betaalt per maand verplicht 18,36 aan de omroep; anders dan in Nederland wordt het radio- en televisiebedrijf niet via belastingen gefinancierd. In het jaar 2021 brachten die bijdragen 8,42 miljard euro op. De rechts-liberale regeringspartij FDP wil het publieke bestel hervormen en vooral afslanken, maar daar willen coalitiepartners SPD en Groenen niet aan. De rechts-populistische oppositiepartij AfD meende naar aanleiding van de zaak-Schlesinger dat de publieke omroep te ver heen is om te kunnen hervormen en geheel moet worden afgeschaft.  De RBB gaf een advocatenkantoor opdracht om te onderzoeken in hoeverre Schlesingers handelen binnen de regels van het bedrijf vielen. Het OM in Berlijn kondigde maandag aan te onderzoeken in hoeverre Schlesinger en haar man strafbare feiten hebben gepleegd. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/09/massagestoel-in-de-limo-echtgenoot-als-consultant-duitse-omroepbaas-schlesinger-was-kwistig-met-kijkgeld-a4138486
2022-08-10||RIVM: vanaf woensdag weer Nationaal Hitteplan||Woensdag gaat het Nationaal Hitteplan weer in. Dat heeft het RIVM besloten na overleg met het KNMI. Het hitteplan is waarschijnlijk tot na het weekend van kracht. In het hele land worden de komende dagen temperaturen van boven de dertig graden verwacht.  Het RIVM adviseert om voldoende te drinken en niet te veel te bewegen tijdens de warmste uren van de dag; het begin van de middag en de vroege avond. Ook raadt het RIVM aan „het huis (en hoofd)” koel te houden door de gordijnen dicht te doen en door een ventilator en airconditioning aan te zetten. Met het Nationaal Hitteplan informeert het RIVM over de verwachte hitte om te voorkomen dat kwetsbare groepen „ongemakken” en „gezondheidsproblemen” ervaren. Vooral ouderen boven de 75 jaar kunnen last krijgen van de hitte, onder meer omdat zij minder snel dorst hebben en daardoor niet genoeg drinken. Ook kleine kinderen, mensen met een chronische aandoening, personen in een sociaal isolement en daklozen kunnen volgens het RIVM gezondheidsproblemen ondervinden.  In juli was het Nationaal Hitteplan ook al van kracht. In Maastricht werd toen door een weerstation van het KNMI een temperatuur van 39,4 graden gemeten. Het RIVM waarschuwde ook voor smog als gevolg van de hitte. Mensen die gevoelig zijn voor smog werd geadviseerd binnen te blijven en zware lichamelijke inspanning te beperken. Vanwege de hitte werd de eerste dag van de Nijmeegse Vierdaagse geschrapt.   ||https://www.nrc.nl//nieuws/2022/08/09/rivm-vanaf-woensdag-weer-nationaal-hitteplan-a4138482
2022-08-10||Minstens acht mensen overleden door overstroming in Zuid-Korea||In Zuid-Korea hebben zware regenbuien in en rond de hoofdstad Seoel dinsdag aan minstens acht mensen het leven gekost. Er worden nog zeven mensen vermist. Dat meldt het Koreaans persbureau Yonhap. Er is een recordhoeveelheid regen gevallen, het meeste sinds 115 jaar. Als gevolg van de zware regenval viel de stroom uit, ontstonden aardverschuivingen en kwamen metrostations en wegen onder water te staan. Bijna vierhonderd mensen in Seoel moesten hun huis uit en konden schuilen in scholen en andere openbare voorzieningen. Vier mensen verdronken in een overstroomd gebouw, twee mensen werden dood gevonden bij een busstation dat als gevolg van  aardverschuiving was ingestort.  De regen begon maandagochtend en nam in de avond sterk toe. In het zuidelijke deel van Seoel viel maandag meer dan 100 millimeter regen per uur, in sommige delen van de stad  zelfs meer dan 141,5 millimeter. De meteorologische dienst verwacht dat er dinsdag nog veel regen bij zal komen. Daarom blijven verschillende wegen en tunnels voorlopig dicht.||https://www.nrc.nl//nieuws/2022/08/09/minstens-acht-mensen-overleden-door-overstroming-in-zuid-korea-a4138479
2022-08-10||Olivia Newton-John: van zoet tienermeisje tot sexy popvamp||Ze was de zoetheid zelve. Onschuldige oogopslag, witte diadeem. Een vestje voor als het koud werd. Sandy Olsson (Olivia Newton-John) was het bleue, highschoolmeisje in pastelkleuren dat „hopelessly devoted” haar hart had verpand aan de stoerste jongen van de school. Die vetkuif Danny, gespeeld door John Travolta, was zeker ook op haar, maar had een imago hoog te houden voor zijn vrienden. Als beiden transformeren, hij naar netjes en sportief, is haar metamorfose ongelofelijk: ineens is het maagdelijke meisje een onweerstaanbare, stoer rokende motorchick. Duet: ‘You’re The One That I Want.’ Dans: schouders schuddend tegenover elkaar, naar elkaar toe. Het is 1978 en de Brits-Australische Olivia Newton-John is ‘al’ 29 jaar als ze Sandy neerzet in de succesvolle fifties-musicalfilm Grease. Newton-John is in één klap een idool. Veel van de liedjes die ze zingt met Travolta, de filmmagie tussen hen was groot, worden hits, zoals ‘Summer Nights’ en ‘You’re The One That I Want’. Het soundtrackalbum Grease staat in de Verenigde Staten twaalf weken lang bovenaan de hitlijsten. Met de in haar filmcontract bedongen solo ‘Hopelessly Devoted to You’ (een weemoedige ballade geschreven door componist John Farrar) treedt ze  op bij de Grammy Awards.  De maandag op haar 73ste overleden Olivia Newton-John heeft dan al heel wat op haar naam staan. De in Cambridge, het Verenigd Koninkrijk geboren zangeres verhuisde om haar vaders werk op haar vijfde naar Melbourne in Australië. De jonge Olivia zingt graag en vormt als tiener een meidengroep. Als ze vijftien is, wint ze de eerste prijs bij een liedjesshow (Sing Sing Sing) op televisie. Ze mag naar Engeland, het land waar ze uiteindelijk ook met haar moeder gaat wonen, en neemt haar eerste single ‘Till You Say You Be Mine’ op voor platenmaatschappij Decca: het is een wat bedompte opname waarin de gitaar domineert. In een lange, uiterst ordentelijke blauwe jurk vertegenwoordigt Newton-John in 1974 het Verenigd Koninkrijk op het Eurovisie Songfestival. Ze valt op. Met ‘Long Live Love’, met maar liefst vijf achtergrondzangeressen, wordt ze vierde. Het Zweedse kwartet ABBA blaast dat jaar iedereen omver met ‘Waterloo’. Met ABBA-zangeres Frida blijft Newton-John haar hele leven goed bevriend.  Olivia Newton-John met John Travolta. Foto Paramount Pictures
 Het is vooral in de Verenigde Staten waar Newton-Johns zangcarrière, schommelend tussen pop en country, vleugels krijgt. Het zijn, nog voor Grease, imponerende cijfers: vijf nummer-1 hits, vier Grammy Awards. Haar song ‘I Honestly Love You’ – lief, licht husky, smachtend – stuwt haar plaat If You Love Me, Let Me Know naar de top. In die periode zingt ze voornamelijk liedjes van anderen, vaak voor haar stem op maat gemaakt. Een groot zangeres is ze niet. Niets vocale acrobatiek, eerder kalm en trefzeker. Maar al zetten critici haar weg als lichtgewicht, met haar dunne stem (engelachtig, werd wel geschreven) zingt ze recht de harten in.   Wat acteren betreft, valt ze na Grease (interesse in de opgepimpte Grease 2 heeft zij niet, noch Travolta) alleen nog echt op in de behoorlijke kitsch-musical Xanadu (1980). Het is een flop, maar titeltrack ‘Xanadu’ met rockband Electric Light Orchestra springt er wel bovenuit. Het is een wonderlijke combinatie van muziekwerelden, die goed blijkt te werken.  Als in 1981 haar nummer ‘Physical’ zich aandient, blijkt Newton-Johns aantrekkingskracht ’m in meer dan haar zang te zitten. „Let me hear your body talk”, zingt ze ondeugend suggestief, terwijl ze zich in de video in het zweet werkt in een wit sportpakje, roze legging en een blauw geknoopt bloesje. De hoofdband om haar korte haren wordt een direct gewild fashion item.

Dit nummer keert haar zoete meisjes-imago. Ze wordt een sexy popvamp met een licht-controversiële video. Al willen veel radiostations het nummer niet draaien om de seksuele toespelingen, ‘Physical’ is haar grootste hit. Opvallend is hoeveel covers Newton-John zingt tijdens haar carrière. Naast haar hits selecteert ze voor haar concerten liedjes van de meest uiteenlopen artiesten, van Dolly Parton, Janis Joplin, Bob Dylan tot de Beatles of The Beach Boys. Noot voor noot, op dezelfde manier als het origineel. Newton-John geeft geen blijk van vernieuwing. Een groot deel van haar leven is Olivia Newton-John ziek. In 1992 wordt voor het eerst bekend dat ze borstkanker heeft. Op album Gaia: One Woman’s journey zingt ze de lastige tijd die ze had tijdens haar herstel  – ze verliest ook haar vader – van zich af. Dat doet ze, eigenlijk voor het eerst, in eigen, persoonlijke liedjes.  Hoewel ze muziek blijft maken en ze blijft optreden, flonkert haar muziekcarrière steeds minder. Haar privéleven staat vaker in de spotlights. Bijvoorbeeld als de kanker weer opleeft. Of door de nog altijd onverklaarbare vermissing van haar geliefde in 2005.  Een psychedelische ervaring met ayahuasca, een hallucinogene thee, levert haar inzichten op die haar leven veranderden, vertelt ze goedlachs in interviews. Ze blijkt een groot voorstander van het medicinale gebruik van marihuana, die ze kweekt op haar Californische ranch. Haar nieuwe echtgenoot begint er zelfs een bedrijf in. De hijgerige, opgepompte dancetrack die ze in 2015 uitbrengt met haar dochter Chloe, ‘You Have To Believe’, heeft iets potsierlijks.  In 2017 gaat het fysiek bergafwaarts: door uitzaaiingen in haar rug kan de zangeres een tijd lang niet goed meer lopen. Ze blijft vertrouwen in haar genezing en de kracht van positief denken. En er zijn ook weer oplevingen in haar gezondheid. De titel van Newton-Johns autobiografie refereert er in 2019 aan: Don’t Stop Believin’ – net als haar hit in 1976. „Mijn liefste Olivia, jij maakte al onze levens zo veel beter. Jouw impact was ongelofelijk”, schreef mede-Grease-acteur John Travolta maandag bij een oude foto van Newton-John op Instagram. „(..) De jouwe vanaf het eerste moment dat ik je zag, voor altijd! Jouw Danny, jouw John.”  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/09/olivia-newton-john-van-zoet-tienermeisje-tot-sexy-popvamp-a4138478
2022-08-10||Ook komend studiejaar tienduizenden studentenwoningen tekort||Nederlandse studentensteden komen het aanstaande studiejaar rond de 26.500 studentenwoningen tekort, ongeveer net zoveel als vorig jaar. Dat blijkt uit een voorlopige schatting van kenniscentrum Kences, bevestigt directeur Jolan de Bie dinsdag na berichtgeving in het AD. In augustus en september, als nieuwe studenten massaal op zoek zijn naar een woning, kan het tekort tijdelijk nog groter zijn. Vorig jaar nam het tekort aan studentenwoningen al fors toe, met 20 procent tot 26.500. Dat had volgens Kences vooral te maken met de coronapandemie. Doordat het onderwijs grotendeels weer overging van online naar fysiek, besloten meer jongeren het ouderlijk huis te verlaten. Ook internationale studenten moesten daardoor weer fysiek in de studiestad aanwezig zijn.  Dit studiejaar gaan, op basis van de voorlopige inschrijvingscijfers, niet veel meer studenten in Nederland studeren. Bovendien is er in de tussentijd „een flink aantal” studentenwoningen opgeleverd, aldus De Bie. Dat het tekort toch even groot blijft, komt volgens haar onder meer doordat er tegelijk sprake is van krimp in het aanbod. „Sommige gemeenten voeren een antiverkameringsbeleid, waardoor het aantal woningen weer afneemt.” De tekorten zijn het grootst in Amsterdam en Rotterdam, maar ook populaire studentensteden als Utrecht en Leiden voelen de druk. Kences benadrukt dat de kamer- en studiovoorraad niet alleen sneller moet worden uitgebreid, maar dat de huurprijzen ook betaalbaar moeten blijven. Uit de Landelijke Monitor Studentenhuisvesting van vorig jaar bleek dat de krapte de komende jaren alleen maar verder zal oplopen - tot zo’n 57.000 in 2030. En dat terwijl Nederlandse gemeenten op dat moment volgens Kences al plannen hadden voor de bouw van in totaal 16.500 nieuwe studentenwoningen. De Inspectie Leefomgeving en Transport blokkeerde onlangs een grootschalig bouwproject in de Amstelveense wijk Kronenburg, waar 4.500 kamers gerealiseerd zouden worden, omdat het pal onder een aanvliegroute van Schiphol zou komen te liggen. Het grootste deel van de geplande studentenwoningen in Nederland lijkt wel door te gaan.  Vanwege het woningtekort hebben studentensteden als Amsterdam, Maastricht, Groningen en Utrecht internationale studenten al afgeraden deze zomer af te reizen naar de stad, indien zij nog geen kamer hebben. Onder meer Maastricht heeft een draaiboek klaarliggen om een noodopvang in te richten voor internationale studenten die ondanks de waarschuwing toch op de bonnefooi naar Nederland komen. In sommige studentensteden organiseren studenten initiatieven waarbij inwoners van de stad zich kunnen aanmelden om tijdelijk een student op te vangen.||https://www.nrc.nl//nieuws/2022/08/09/ook-komend-studiejaar-tienduizenden-studentenwoningen-tekort-a4138474
2022-08-10||Kleurig en heerlijk overdadig afstudeerwerk van Amber Hyacinth||Gedecoreerde vazen, een fruitschaal met handige bananenhaak, een wandkleed, tekeningen, schilderijen en ook nog dertig cartoonachtige portrettegeltjes van prinses Beatrix (met sigaret), Maarten van Rossem (de Slimste), een kreeft en heel veel meer. Kleurig en heerlijk overdadig met roze als de overheersende kleur. „Als kind hield ik al van roze”, zegt Amber Hyacinth. „Daarna kwam een fase dat roze eigenlijk niet mocht, maar ik vind het nog steeds leuk. Het doet me ook denken aan Caraïbische vrolijkheid.”  In haar werk is het stilleven een verbindende factor, vertelt Amber Hyacinth (24), die op Artez Zwolle afstudeerde als illustrator, maar dat zo breed invult dat ze zich nu terecht ‘mixedmedia-artist’ noemt. Ze beeldt twee- en driedimensionaal heel veel voorwerpen af, rumflessen, dominosteentjes, verfbussen, een Nintendo Switch spelcomputer, een sympathieke koe, enzovoort. „Een verhaal vertellen met spullen vind ik interessant. Eerst gebruikte ik voornamelijk bestaande voorwerpen, maar ik ging steeds meer zelf maken. Zo kon ik er ook symboliek in stoppen die voor mezelf betekenis had.” Haar vazen en potten zijn bruikbaar voor bloemen en planten, maar zijn in de eerste plaats hun eigen object. Ze hebben regelmatig een neus en oren, of een zwartgeglazuurde vlecht als handvat. Aan de oren hangen metalen oorbellen en de vazen zijn versierd met tekeningen van bloemen enzovoort. „Ik heb een grote voorliefde voor planten. Ik tekende ze vaak, maar ik wilde ook een kunstwerk voor de plant zelf maken. Mijn eerste vaas was niet waterdicht, ik baalde daarvan, maar nu maakt me dat niet meer uit. Gewoon een plastic pot erin.” Tegeltjes is ze gaan maken uit een behoefte aan snelheid. Ze schilderde in het begin op vazen, maar dan was het eerst veel werk om die vaas te maken en dan lag de druk hoog; wat als de schildering mislukt? Al het werk voor niets. Nu hoeft ze enkel een stukje klei af te snijden en kan ze aan de slag met een idee. „In een halfuurtje zet ik zo’n beeld neer. Met engobes, pigmentpoeders waar je water en klei aan toevoegt, kun je direct op het tegeltje verven. Het gaat me niet om een exact plaatje maar om het plezier van veel tegels maken.” Samen met haar ouders ging ze al jong naar rommelmarkten, kringloopwinkels en het Afrika Festival in het Twentse Hertme om mooie spullen te kopen. „In ons huis creëerden we overal kleine altaartjes. Ik was altijd omringd door mooie spullen.” Ze heeft iets met kreeften en kleit, tekent en schildert ze vaak. „De vaas Mijn leven als Leendert gaat over mijn kritiek op het luxe leven en materialisme. Zo’n grote schaal met een kreeft erop in een restaurant bestellen zie ik als het toppunt van luxe en het perfecte symbool ervan. Kreeft is superduur en zoals ze met het dier omgaan…” Leendert de Kreeft, naar wie de vaas is genoemd, is een vriend van SpongeBob in de bekende animatieserie. „In een aflevering gaan ze leven als Leendert”, vertelt Hyacinth. „Ze gaan gekke, gevaarlijke dingen doen die niet bij henzelf passen waardoor het helemaal uit de hand loopt.” Amber Hyacinth gaat volgend jaar een docentenopleiding volgen. „Maar ik wil eerst een jaartje kijken wat ik in de kunst- en illustratiewereld kan doen. Ik ga veel werk creëren, al zal ik daarnaast wel een bijbaantje moeten nemen.”  De examenexpositie van Artez Zwolle is voorbij. Inl: artez.nl 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/09/48646233-a4138477
2022-08-10||Opvoed-tv: een hut bouwen van vuile lakens of avondeten met koptelefoons||Het idee is niet nieuw: breng  tegenpolen samen, zet de camera erop en je hebt fijne televisie. In Sleeping with the enemy, Jouw vrouw, mijn vrouw of Puberruil wordt één gezinlid een paar dagen verruild voor een ander. Boerin tegen stadsnufje, queer vader tegen een streng gelovige, een fitmom tegen een moeke. De kijker thuis kan zich verkneukelen om de cultuurschok die beide partijen beleven.  De EO kwam maandagavond met een iets stichtelijker variant in Hoe gaat dat bij jullie thuis? De ene opvoeder komt een dag observeren bij het gezin van de ander en vice versa, met het idee dat die twee misschien wel  iets van elkaar leren. Het kijkerscommentaar zit alvast in het programma, wisselende setjes opvoeders bekijken vanaf de bank of de keukentafel de uitwisseling en zeggen wat ze ervan vinden. Gisteravond was het chaos tegenover structuur. Sharon Bouterse (man, twee kinderen) houdt niet zo van regels en structuur thuis, ze is meer van go with the flow. (Kijkerscommentaar: Wélke flow?) Is het huis een puinhoop en ligt er was tot aan het plafond, pech, zij gaat met de kinderen  een hut bouwen met de vuile lakens. Janine Boerendans (vier kinderen, man die om de vier weken helikopterpiloot is in Afrika) heeft het dagritme uitgewerkt in een blokkenschema. Zonder planning, zegt zij, is de dag „uitzichtloos”. (Kijkerscommentaar: Het hele léven is uitzichtloos).  Schema-moeder waardeert de zelfredzaamheid van de flow-moeder. Kinderen mogen zelf weten waar ze slapen en kiezen hun eigen outfit. Omgekeerd alle begrip voor de moeder die vier weken lang in haar eentje vier kinderen managet, van wie eentje ook nog het syndroom van Down heeft. Maar de monden van de meekijkende opvoeders vallen open als ze zien hoe de avondmaaltijd verloopt in huize regelmaat. Elk kind eet z’n bordje leeg met koptelefoon op achter een  eigen i-Pad. Maar een vader durft te zeggen dat hij het „eettijd is schermtijd’-concept volledig begreep. Waar mijn mond van openviel, was hoe er geapplaudisseerd werd door de thuiskijkers toen ze  zagen dat de go-with-the-flow- vader J.P thuiskwam van „een hele dag werken” en daarna ook nog  ging koken. Ja, echt. Kant-en-klare maaltijden weliswaar, want „de groentenman kookt altijd”. Niks mis mee, moet iedereen zelf weten. Maar  dan. Hij „pakt het avondritueel op”. Kinderen in bad doen, voorlezen, naar hun zelf gekozen bed brengen. Moeder Sharon, zegt de voice over,  heeft dan even tijd voor zichzelf. Nou, nee. Ze zit lessen voor te bereiden – ze is docent aan het MBO. Of ze studeert. De andere moeder, Janine, vindt het wel jammer dat zij helemaal geen me-time meer heeft. En dan bedoelt ze niet in bad liggen met een boek, maar een baan. „Werk is een belangrijk deel van mijn leven,” zegt docent-moeder Sharon. „Ik heb die behoefte nou eenmaal én ik word er een leukere moeder van.”  Werken als vrijetijdsbesteding. Zo kán je ernaar kijken.  Van het echte leven naar een serie over het echte leven. In Dertigers (BNNVARA) tobben ouders, ze maken ruzie, ze gaan vreemd, ze trouwen en  scheiden opnieuw. De  kunst imiteert de werkelijkheid, maar hier lijkt de gespeelde werkelijkheid soms realistischer  dan  de echte. De eerste aflevering van het derde seizoen begon maandagavond. Ik moest er even inkomen, met  alle verschillende ouderparen en de kinderen die erbij horen. Als je eenmaal weet wie wie is, ga je  aardig met ze meeleven. Gescheiden vader Pierre bivakkeert met zoontje Luuk in een tuinhuis. Zijn nieuwe vriendin heeft hem net ook verlaten. Zoontje Luuk mist haar en bovendien heeft hij het koud  in dat hutje. Vader neemt hem bij zich op de slaapbank en zegt dat „de dingen soms anders lopen dan je zou willen.” Misschien verbeeldt  Dertigers meer de misère van grootstedelijke opvoeders, maar het leek me behoorlijk natuurgetrouw.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/09/opvoed-tv-een-hut-bouwen-van-vuile-lakens-of-avondeten-met-koptelefoons-2-a4138476
2022-08-10||IND: beoordelingen duren te lang, mogelijk vaker &#8216;voordeel van de twijfel&#8217;||De Immigratie- en Naturalisatiedienst (IND) moet asielzoekers bij hun asielaanvraag misschien sneller het „voordeel van de twijfel” geven. Dat heeft de nieuwe directeur-generaal van de dienst, Rhodia Maas, gezegd in een dinsdag gepubliceerd interview met Trouw. Nu neemt het beoordelen van asielaanvragen volgens haar te veel tijd in beslag, terwijl de IND al „veel moeite” heeft om personeel te werven en in te zetten. Beslismedewerkers van de IND moeten rekening houden met steeds meer Europese richtlijnen, rechterlijke uitspraken en beleid, zegt Maas. „Er is nooit een richtlijn die zegt: laten we dit niet meer doen, of dat niet meer toetsen.” De directeur pleit voor een versimpelde beoordeling van asielaanvragen, zonder te „sjoemelen” in het proces. „Misschien moeten we eerder zeggen: we geven het voordeel van de twijfel. Op basis van minder informatie.” Een derde van de asielzoekers wachtte op 1 juli langer dan de wettelijke termijn van zes maanden op uitsluitsel, schrijft Trouw. Ook slapen sinds begin juli bijna dagelijks tientallen tot honderden asielzoekers buiten bij het overvolle aanmeldcentrum van de IND in Ter Apel, onder erbarmelijke omstandigheden. Zij doen dat onder meer uit angst dat hun asielaanvraag vergeten wordt. De IND heeft het nu te druk om asielzoekers duidelijk perspectief te bieden, zegt Maas. Dat heeft onder meer te maken met opdrachten die Den Haag aan de uitvoeringsorganisatie geeft. „Er komen elke keer andere prioriteiten tussendoor”, vertelt Maas, ooit zelf beslismedewerker geweest bij de IND. Ze noemt evacués uit Afghanistan en Oekraïense vluchtelingen hierbij als voorbeeld. „Ik denk dat we te lang hebben gezegd: ‘Als de politiek dit wil, dan gaan we dat maar doen.’ Op een zeker moment kom je tot de conclusie dat je niet alles kunt oplossen.” Maandag lieten de 25 burgemeesters van het Veiligheidsberaad weten aan staatssecretaris Eric van der Burg (Asiel en Migratie, VVD) dat het kabinet snel keuzes moet maken die een einde moeten maken aan de opstoppingen in de opvang van asielzoekers. Het kabinet verzocht de veiligheidsregio’s daarna nog eens ruim 5.600 extra crisisnoodopvangplekken voor asielzoekers te realiseren. Die moeten bovenop de 5.500 extra plekken komen die ze eerder moesten regelen, waarvan er nu 5.000 zijn verwezenlijkt. Het is nog de vraag hoe het verzoek bij de veiligheidsregio’s landt. Voorwaarde van de eerdere hulp van de veiligheidsregio’s was immers dat het kabinet structurele oplossingen zou bedenken voor de asielcrisis. Extra crisisopvang is eigenlijk geen taak van gemeenten, hoewel het kabinet gemeenten daar wel medeverantwoordelijk voor wil maken. „De situatie bij het aanmeldcentrum in Ter Apel is nog steeds onmenselijk en onwenselijk. En de langetermijnvisie is er nog niet”, zei beraadsvoorzitter Hubert Bruls tegen persbureau ANP.||https://www.nrc.nl//nieuws/2022/08/09/ind-beoordelingen-duren-te-lang-mogelijk-vaker-voordeel-van-de-twijfel-a4138475
2022-08-10||Trump meldt huiszoeking van zijn woning in Florida door FBI: ‘Ze hebben zelfs in mijn kluis gekeken’||De FBI heeft maandag het huis doorzocht van voormalig president Donald Trump in Palm Beach, Florida. Bronnen met kennis van het justitieel onderzoek vertelden aan verschillende Amerikaanse media dat de federale politie op zoek was naar vertrouwelijke staatsdocumenten. Trump zou die hebben meegenomen naar zijn eigen woning, het landgoed Mar-a-Lago, nadat hij als verliezer van de verkiezingen het Witte Huis verliet op 20 januari 2021.  De huiszoeking bij de oud-president werd wereldkundig gemaakt in een verklaring die Trump zelf uitgaf. Hij bevond zich op dat moment in New York. „Zoiets is nooit eerder gebeurd met een president van de Verenigde Staten”, schreef Trump. Volgens hem heeft hij steeds samengewerkt met „de betrokken overheidsinstanties” in de verschillende onderzoeken die naar hem lopen. „Deze onaangekondigde inval in mijn huis was onnodig en ongepast.” Hij gebruikte in zijn verklaring het woord raid (inval) voor de doorzoeking, en sprak van een „belegering” door „een grote groep FBI-agenten”. „Ze hebben zelfs in mijn kluis gekeken.” In verschillende staten en op nationaal niveau lopen justitiële onderzoeken naar Trump. Onder meer naar zijn betrokkenheid bij de bestorming van het Capitool op 6 januari 2021 en naar zijn pogingen Joe Biden van diens verkiezingszege af te houden door (vergeefs) in te grijpen in de verkiezingsuitslag van cruciale staten. Het Nationaal Archief heeft eerder onder dreiging van gerechtelijke maatregelen vijftien dozen met documenten uit het Witte Huis in beslag genomen bij Trump thuis. Daar zaten ook vertrouwelijke stukken bij. Op grond van de wet op de presidentiële archieven moet een vertrekkende president stukken uit zijn ambtstermijn overdragen aan het Nationaal Archief. Fox News meldde maandagavond dat de FBI tijdens de huiszoeking, die zijn weerga niet kent, nog eens vijftien dozen uit de woning van Trump zou hebben gedragen. Ook als de huidige huiszoeking opnieuw op last van het archief is geschied, dan nog kan het inbeslaggenomen materiaal ook relevant blijken bij andere onderzoeken. Zo probeerde Trump uit alle macht te verhinderen dat de parlementaire commissie die de gebeurtenissen op en rond 6 januari onderzoekt, stukken uit het Witte Huis in die periode in handen zou krijgen. Het Hooggerechtshof gaf Trump ongelijk.  Het staat vast dat de FBI een rechter ervan moet hebben overtuigd dat de huiszoeking bewijs voor strafbare feiten moet kunnen opleveren De FBI noch het ministerie van Justitie heeft officieel mededelingen gedaan over de huiszoeking. Het staat vast dat de FBI een rechter ervan moet hebben overtuigd dat de huiszoeking bewijs voor strafbare feiten moet kunnen opleveren. Anders zou de rechter geen bevel tot de doorzoeking hebben ondertekend. Enkele dagen geleden berichtte tv-zender CNN dat de advocaten van Trump in gesprek waren met het ministerie van Justitie. Het zou daarbij gaan om het onderzoek naar 6 januari.  Ook meldden Amerikaanse media dat toenmalige kopstukken uit het Witte Huis door Justitie zijn gedagvaard om te getuigen.  De ironie van de situatie ontging de Amerikaanse media niet. Tijdens zijn campagne voor de verkiezingen van 2016 maakte Trump zijn rivaal Hillary Clinton verdacht omdat de FBI onderzoek deed naar haar gebruik van een privé-server waarop zij e-mails met vertrouwelijke staatsdocumenten had bewaard. Tijdens verkiezingsbijeenkomsten van Trump scandeerden zijn aanhangers ‘Lock her up’ – en dat doen ze nog steeds zodra de naam van Clinton wordt genoemd. Hoewel in verschillende onderzoeken is vastgesteld dat de privé-server inderdaad vertrouwelijke staatsinformatie bevatte, zag Justitie af van strafrechtelijke vervolging omdat het geen overtuigend bewijs kon vinden dat Clinton dit „systematisch en moedwillig” had gedaan. Trump zelf verwees in zijn verklaring ook naar Clinton en haar e-mails. „Zij mocht 33.000 e-mails vernietigen en wegwassen met zuur NADAT het Congres ze had opgeëist. Er is niets gedaan om haar ter verantwoording te roepen. Zij heeft ook nog antieke meubelen en andere spullen uit het Witte Huis meegenomen.” Trump legde nog een ander verband, en daar gingen sommige Amerikaanse media in mee. Hij speelt al maanden met de suggestie dat hij zich kandidaat zal stellen voor de presidentsverkiezingen van 2024. Een strafrechtelijk onderzoek, laat staan een veroordeling, zou als een donkere wolk boven de verkiezingscampagne hangen. „Omdat ze zien hoe de kandidaten die ik steun grote overwinningen boeken, omdat ze zien hoezeer ik de peilingen domineer, proberen ze mij te stoppen.”  Trumps verdachtmaking werd onmiddellijk nagevolgd door de Republikeinse leider in het Huis van Afgevaardigden, Kevin McCarthy. „Ik heb genoeg gezien”, schreef hij maandagavond op Twitter. „Het ministerie van Justitie heeft een niet te dulden mate van politisering bereikt.” 
Nieuwsbrief
		NRC Amerika
	 
		De laatste ontwikkelingen rond het Witte Huis en president Joe Biden
	||https://www.nrc.nl//nieuws/2022/08/09/trump-meldt-huiszoeking-door-fbi-van-zijn-woning-in-florida-a4138473
2022-08-10||Hoe commerciële voetbalscholen verdienen aan de dromen van kinderen én hun ouders||Vanaf de redactie van NRC vertellen we je elke dag het verhaal van vandaag. Deze week laten we de voorpagina's even los en hoor je verhalen die je de hele zomer kunt luisteren. Profvoetballer worden. Het is voor weinigen weggelegd, maar ouders gaan steeds verder om hun kind de allerbeste kansen te bezorgen. Op commerciële voetbalscholen betalen ze duizenden euro's per jaar voor de beste trainingen.  Sportredacteur Joris Kooiman onderzocht dit fenomeen waarover de KNVB en de Sportraad Amsterdam zich grote zorgen maken. Welke invloed hebben de handelaren in voetbaldromen op het Nederlandse amateurvoetbal? ||https://www.nrc.nl//nieuws/2022/08/09/hoe-commerciele-voetbalscholen-verdienen-aan-de-dromen-van-kinderen-en-hun-ouders-a4138472
2022-08-10||Column | Terwijl alles in elkaar stort, blijven we dansen||Toch even m’n telraam erbij gepakt: inflatie, oorlog in Oekraïne en spanningen elders, klimaatcrisis, hongersnood, energietekorten, een dreigende recessie en Europese monetaire crisis. En oh ja, corona. Die acht, negen crises zijn op zichzelf allemaal ernstig, maar kunnen elkaar ook versterken en samenballen tot een existentiële systeemcrisis. Een ‘polycrisis’, noemt de in internationale media alom aanwezige econoom Adam Tooze het: een situatie waarin het geheel gevaarlijker is dan de som der delen. Het gaat niet alleen om de vraag wat als Rusland de gaskraan dichtgooit of als ‘Omikron’ zich ontwikkelt tot een gevaarlijkere variant. Het gaat hierom: wat als de ene crisis (oorlog) de ander (honger) versterkt, en daarmee een derde (migratie) en een vierde (autoritair-populisme)? Onvermijdelijk is dat niet, schrijft Tooze. Het is ook geen onheilsprofetie. De samenhang van risico’s helpt wel om deze tijd te begrijpen.  Nu even niet, hoor ik u denken, híer heb ik  even geen zin in. Dit is immers de zorgeloze zomer, de hot girl summer die na enig uitstel het begin van de roaring twenties inluidt. Het kan allebei waar zijn: in Sebastian Haffner’s Verhaal van een Duitser, 1914-1933 treft het me altijd hoe het dansen doorging terwijl alles eromheen eerst wankelde en toen instortte.  Als ik op een zaterdagavond door de uitgelaten stad naar de kroeg loop denk ik: alleen met zulke onverschilligheid trotseer je deze tijd. Zittend voor m’n beeldscherm denk ik: maar door betrokken te zijn doen we er misschien nog wat aan.  ‘Corona’ zou alles veranderen, en ook deze crisistijd kan een keerpunt  naar iets beters zijn. Maar dat de belofte van een betere samenleving die  tweeënhalf jaar geleden al klonk, moeilijk te vervullen is komt onder meer door het aanhoudende gebrek aan betekenisvolle politieke alternatieven.         Het tijdperk waarin politiek een keuze was tussen Pepsi en Coca Cola is voorbij (er staat teveel op het spel). Maar politiek als een georganiseerd belangenconflict tussen botsende -Weltanschauungen is er ook niet. Daarvoor ontbreekt het aan massaorganisatie die zulke strijd eerder mogelijk maakte, zoals de Belgische politiek filosoof Anton Jäger eerder dit jaar schreef. Politieke partijen zijn immers op sterven na dood. Iets nieuws dat de particuliere roep  om politiek (wappieïsme, #BLM) overstijgt is er nog niet.  Bij het ontbreken van zulke politiek resteert het individu. Wees anders, schreeuwt de commercie. Wees de verandering die je wilt zijn, roept de Instagrampost. Vlieg minder en besproei de tuin niet, zegt de politicus. En juist die verhouding tussen individu en systeem maakt deze tijd zo complex. Het doet er allemaal toe. Maar in mijn hoofd klinkt de stem van zangeres Froukje: de wereld staat in de fik/En ik zou het willen blussen/Maar het vuur is groter dan ik. ||https://www.nrc.nl//nieuws/2022/08/09/het-vuur-is-groter-dan-ik-a4138469
2022-08-10||Voordeel voor de rijkste belastingplichtigen tot ruim 3.000 euro|| Door het gezamenlijke vermogen anders te verdelen, kunnen fiscale partners extra voordeel behalen bij de definitieve belastingaangifte over 2021. Dat voordeel kan voor de rijkste belastingplichtigen oplopen tot ruim 3.000 euro, blijkt uit berekeningen van vermogensadviseur ABN Amro MeesPierson.   Vanaf deze maand verstuurt de Belastingdienst aan ruim 2 miljoen Nederlanders met een vermogen van meer dan 50.000 euro een definitieve aanslag. Die wijkt vaak af van de voorlopige aanslag, omdat inmiddels de nieuwe regels voor belastingheffing in box 3 meegenomen zijn. Door een uitspraak van de Hoge Raad eind vorig jaar mag de fiscus geen fictief rendement meer opleggen over inkomsten uit sparen en beleggen. De fiscus heeft daarom een nieuwe rekenmethode ontwikkeld voor de zogeheten vermogensrendementsheffing, waarin meer rekening wordt gehouden met het daadwerkelijke rendement dat mensen hebben behaald  op hun spaargeld en beleggingen. Vooral Nederlanders met veel geld op een spaarrekening hebben hierdoor recht op teruggave, omdat ze volgens de oorspronkelijke regeling te veel belasting betaalden in box 3. Het aangifteprogramma voor 2021 hield nog rekening met de oude regels, omdat de IT-systemen van de fiscus niet op tijd waren aangepast. Het rechtsherstel over 2021 vindt plaats via de definitieve aanslag.  Via een speciale tool op de website van de Belastingdienst kunnen belastingplichtigen narekenen hoeveel ze volgens de nieuwe rekenmethode zijn verschuldigd. Daarbij loont het voor sommige fiscale partners om opnieuw te kijken naar de onderlinge verdeling van het vermogen, zo becijferde ABN Amro MeesPierson. Het gaat dan om stellen met een vermogen van minimaal 200.000 euro, die 67 procent of minder hiervan op de bank hadden staan.  Door met de vermogensverdeling te schuiven kan het extra voordeel oplopen van 15 euro voor stellen met 200.000 euro waarvan 65 procent spaargeld, tot 3.051 euro voor partners met vrijwel alleen beleggingen en een vermogen van ruim 5 miljoen euro. Het voordeel ontstaat volgens ABN Amro MeesPierson door een van de twee partners in het rekenprogramma slechts een klein deel van het vermogen toe te kennen. Voor stellen die meer dan 67 procent van hun vermogen spaarden levert een andere verdeling volgens de private bank geen voordeel op. In hoeverre deze mogelijkheid de schatkist extra geld kost, kon een woordvoerder van het ministerie van Financiën maandag niet zeggen. Staatssecretaris Marnix van Rij (Fiscaliteit, CDA) maakte in april bekend dat de hele operatie om spaarders te compenseren voor te veel betaalde belasting in box 3 tot 12 miljard euro kan kosten. De eerste 60.000 spaarders hebben inmiddels compensatie ontvangen voor te veel betaalde belastingen in de periode van 2017 tot en met 2020. Hiervoor trok het kabinet eerder 2,8 miljard euro uit.    Vanaf september ontvangen ook spaarders compensatie bij wie de aangifte uit de jaren 2017-2020 eind vorig jaar nog niet definitief vaststond. ||https://www.nrc.nl//nieuws/2022/08/09/meevaller-box-3-voor-rijkste-koppels-a4138445
2022-08-10||Column | ‘Zorg goed voor het kluitje aarde van je overgrootvader’, zei mijn vader||‘Wist je dat je overgrootvader ook journalist was?” Mijn vader en ik zitten in de Maduro-bibliotheek op mijn geboorte-eiland Curaçao. Hij komt er wel vaker, want genealogie is zijn passie. Waar ik normaal met een half oor luister als hij over de zoveelste voorouder vertelt, spits ik nu mijn oren.  „Hij heette Mozes Michael Pinedo”, zegt mijn vader, „beter bekend als ‘Momon’. Hij was eigenaar en redacteur van dagblad Boletin Comercial.”  Met hulp van de bibliothecaresse vinden we drie dozen met vergeelde kranten uit de jaren dertig van de vorige eeuw. Mijn hart maakt een sprongetje als ik de ondertitel lees:  Handelsblad. Momon (1878-1945) beoefent meerdere genres en schrijft in drie talen: Nederlands, Engels en Spaans. Zijn stijl is mij te uitbundig, maar ik kan zijn idealisme waarderen. „Laat ons als we zoometeen weer aan ons gewone werk zijn en de feestroes voorbij is, zóó mooi blijven leven, als we deze week gedaan hebben”, schrijft hij in 1934 na de viering van de 300 jaar lange relatie tussen Nederland en Curaçao. „Zoekende in elkander wat vereend.” Momon had ook een eigen rubriek, ‘Sociales y Personales’, waarin hij het leven van Curaçaoënaars  beschrijft. „In die rubriek trof men juweeltjes van Spaanse schrijfkunst aan”, schrijft J. van de Walle in Beneden de wind uit 1974. „Kleine portretten van mensen aan maaltijden, op recepties en feesten, die in alle opzichten de moeite van het herlezen waard zijn.”  Van de Walle verbaasde zich soms over zijn „vriend” Momon. „Toen ik nog maar heel kort op het eiland was nodigde hij mij voor een maal uit op het koele terras van het toenmalige hotel Americano. Onder het eten vertelde hij allerlei bijzonderheden over de stad Amsterdam zoals die, dat dacht ik tenminste, in zijn herinnering voortleefde. De beschrijving van die stad week echter in sommige opzichten zó fundamenteel van de werkelijkheid af dat ik ten slotte Shon Momon vroeg wanneer hij voor het laatst in de hoofdstad was geweest. Hij antwoordde zonder blikken of blozen dat hij nooit in Nederland, en dus ook nooit in Amsterdam was geweest, maar dat hij de hoofdstad als de palm van zijn hand kende dankzij de boeken (…) die hij over de stad had gelezen.”  Van de Walle zocht Momon ook  thuis op. Die toonde hem een door een vriend geschonken kluitje Hollandse aarde  – zijn dierbaarste bezit. Momon, vermoedde Van de Walle, was Nederland dankbaar dat de Curaçaoënaars nooit tot „onderdanen” waren verlaagd, „hoe koloniaal de toestanden ook mochten zijn in hedendaagse ogen”. De Maduro Library schonk mij – en daar ben ik ze eeuwig dankbaar voor – een exemplaar van Boletin Comercial. En van mijn vader kreeg ik een zilveren doosje, ooit eigendom van Momon, met het kluitje aarde. „Zorg er goed voor”, zei hij. „En geef het ooit aan iemand die er ook goed voor kan zorgen.”||https://www.nrc.nl//nieuws/2022/08/09/klompje-aarde-a4138436
2022-08-10||Carlsberg rekent op hogere winst|| De Deense bierbrouwer Carlsberg gaat de rest van dit jaar fors meer winst maken dan waar het bedrijf eerder op rekende. De verkopen in met name Europa en Azië gaan volgens het concern verrassend goed, nu consumenten ondanks de verhoogde prijzen bier blijven drinken in cafés en restaurants. Het bedrijf rekent op een winstgroei van 10 procent. Concurrent Heineken meldde vorige week al betere resultaten dan vorig jaar, ook door de heropening van de horeca na de coronapandemie. (ANP/Bloomberg)||https://www.nrc.nl//nieuws/2022/08/09/bierverkopen-carlsberg-rekent-op-hogere-winst-a4138457
2022-08-10||Schiphol deelt weer ijsjes en water uit|| Reizigers op Schiphol kunnen vanaf dinsdag weer rekenen op maatregelen tegen de hitte. Zo worden er meer dan gebruikelijk ijsjes en water uitgedeeld en gaan de ventilatoren in de overkappingen buiten de vertrekhal harder draaien voor wachtende passagiers. Vanaf woensdag worden temperaturen van boven de 30 graden verwacht. Ook zegt Schiphol er alles aan te doen om de warmte buiten de terminal te houden. In juli nam Schiphol dezelfde maatregelen toen het  boven de 30 graden was. (ANP)||https://www.nrc.nl//nieuws/2022/08/09/hitte-schiphol-deelt-weer-ijsjes-en-water-uit-a4138453
2022-08-10||Wat vindt NRC | Europese aandacht voor Afrika is strategische noodzaak||Met zelden vertoonde eendracht hebben westerse landen Rusland sinds de inval in Oekraïne internationaal buitenspel gezet. Maar het is een illusie te denken dat Rusland  echt geïsoleerd is. Bij een stemming in de Algemene Vergadering van de Verenigde Naties in maart bleek al dat Rusland vooral in de ontwikkelende wereld  minder vijanden heeft.  Zeventien Afrikaanse landen onthielden zich destijds van veroordeling van de Russische agressie, acht waren er bij de stemming niet aanwezig. Met een Afrikaanse tour van de Russische minister van Buitenlandse Zaken, Sergej Lavrov, kreeg die opsteker voor Rusland eind juli een vervolg. Lavrovs hartelijke ontvangst in vier belangrijke landen toonde een nieuwe geopolitieke werkelijkheid die Europa tot een coherent antwoord noopt. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Al langer probeert Rusland weer voet aan de grond te krijgen in Afrika. Tot  eind jaren tachtig had de Sovjet-Unie nauwe betrekkingen met jonge socialistische regeringen op het continent. Zij zochten behalve leningen en wapens ook een alternatief voor westerse machtspolitiek, die vaak als neo-koloniaal gezien werd. Nergens werd de Koude Oorlog in de strijd om invloedsferen zo heet als in delen van Afrika. De huidige belangstelling van Rusland is deel van een bredere beweging die, verwijzend naar de koloniale deling in de 19de eeuw,   soms de new scramble for Africa genoemd wordt: buiten traditionele handelspartners uit  het Westen hebben in navolging van China ook landen als India, Iran, Turkije  en Brazilië het Afrikaanse continent ontdekt. Daarvoor zijn goede economische redenen aan te voeren. Geen continent groeit zo snel als Afrika. In 2050 woont volgens berekeningen van de Wereldbank een kwart van de wereldbevolking – 2,2 miljard op zo’n 9 miljard mensen – in Afrika. Dat is een enorme afzetmarkt. Andersom zijn veel van de grondstoffen die de komende decennia nodig zijn om economieën  te verduurzamen in Afrikaanse landen voorhanden. Aandacht voor Afrika kan dus niet alleen profijtelijk zijn, maar is ook strategisch van belang.  Terecht wees de Adviesraad Internationale Vraagstukken (AIV) er vorige maand op dat Europa in Afrika veel invloed heeft prijsgegeven. Door het koloniale verleden, handelsbeperkingen en onbedoelde neveneffecten van ontwikkelingshulp heeft het Westen, begrijpelijk, sympathie verspeeld. De nieuwe handelspartners  geven Afrikaanse landen wat ze vragen, zonder streng te wijzen op democratische tekortkomingen of mensenrechtenschendingen. Dat werd recent goed zichtbaar in Mali, dat in de strijd tegen het jihadisme militairen van oud-kolonisator Frankrijk inruilde voor aan het Kremlin gelieerde huurlingen. Dat deze Wagner Groep ook andere belangen en bedoelingen heeft bleek uit journalistiek onderzoek in de Centraal-Afrikaanse Republiek: concessies voor goud, diamanten en hardhout vielen in handen van dochterbedrijven.   Het is aan Afrikaanse landen zelf om zakenpartners en ideologische bondgenoten te kiezen. Maar het zou goed zijn als EU-landen zich samen buigen over een nieuwe benadering van het continent waarbij die liberale waarden wél een rol blijven spelen. Economische ontwikkeling gedijt nu eenmaal beter bij vrijheid  en een stevige rechtsstaat; daar wezen ook oppositiepolitici op in de landen die Lavrov bezocht. De AIV adviseert snel te handelen teneinde de huidige voedselcrisis  – een gevolg nota bene van de Russische agressie in Oekraïne – het hoofd te bieden.   Dat klinkt verstandig en noodzakelijk. Stabiliteit en ontwikkeling in Afrika helpen beide oevers van de Middellandse Zee en zijn  daarmee   op langere termijn juist ook een zaak van Europa.||https://www.nrc.nl//nieuws/2022/08/09/europese-aandacht-voor-afrika-is-strategische-noodzaak-a4138433
2022-08-10||Sudoku van dinsdag 9 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/09/sudoku-a4138428
2022-08-10||In het midden||Horizontaal: 1.  ‘Historische overwinning voor president __’ 8.  Theaterruimte 11.  Zachte steen 13.  Schietwapen 14.  Safe __ 15.  (Vroeger geboycotte) sinaasappels 20.  Aan het doen alsof je gokt 22.  Zijrivier van de Seine 24.  Fabio die in 2015 de Vuelta won 25.  Naarder, Haarlemmer en Marker 26.  Hij dient (te beginnen) 27.  Collega van Jos en Storm     Verticaal: 2.  Münchense stroming 3.  Dag en nacht 4.  Voetballer Lang of violiste Wildschut 5.  Verder onteigend 6.  __krieg 7.  Opnieuw onrustig gebied 9.  Hermans-roman voor kinderen (2+4) 10.  Kan je soep van koken 11.  Grote groepen mensen 12.  Kletspraat 16.  Speciaal-ingrediënt 17.  Sjoerdsma of Soeters  18.  Strooigoed 19.  Karskens c.s. 21.  Past voor sigaretten of oogjes 23. Que __, __, Doris Day 25.  Naar het bureau!   Oplossing puzzel 8 augustus. Horizontaal: 1. SAWA’S 4. MARSALA 9. AVERY 10. ABDUL 12. DEERNIS 15. NEK 16. OOIT 18. OWN 21. IAN 22. CAAN 23. NET 25. ONTGAAT 27. GENRE 28. CRIME 29. EXEGESE 30. LIJNEN Verticaal: 1. SLANG 2. WODKAATJE 3. SALON 4. MEDICATIE 5. ARETHA 6. RYE 7. AANWENNEN 8. AKS 11. BERIN 13. ROP 14. INNER 17. OSCARS 19. ANG 20. ENGEL 24. TEEN 25. ODE 26. ACE In het midden: GRAANSCHEPEN ||https://www.nrc.nl//nieuws/2022/08/09/in-het-midden-a4138426
2022-08-10||Aubergine-rijstkroketjes||Janneke Philippi werkt graag met aubergine, de groente komt overal in het boek voor in de recepten. Deze kroketjes lijken me een smakelijke aanvulling voor op het repertoire. In plaats van aubergine gebruikt ze ook weleens courgette voor dit recept. Snijd de aubergine in kleine blokjes, niet groter dan 6 à 8 mm zodat de kroketvulling straks compact blijft. Verhit in een koekenpan de olie. Bak de aubergineblokjes in 8 minuten bruin en zacht. Schep de currypasta erdoor en bak nog 1 minuut. Schep het auberginemengsel in een kom. Hak de koriander fijn. Schep de rijst en de koriander door de aubergine. Voeg 2 eetlepels bloem, de limoenrasp en 2 à 3 eetlepels van het sap toe. Meng tot een stevige massa ontstaat. Breng op smaak met zout en peper. Vorm 8 kroketjes van het rijstmengsel. Strooi de resterende bloem en de panko of het paneermeel elk op een bord. Klop het ei los in een diep bord. Rol de kroketjes achtereenvolgens door de bloem, het ei en de panko. Leg ze op een bord bekleed met vershoudfolie. Zet minstens 1 uur in de koelkast, zodat de kroketjes stevig worden en de paneerlaag kan drogen. Verhit in een diepe koekenpan een ruime laag olie, zo’n 1 à 1½ cm. Bak de kroketjes in ongeveer 3 minuten rondom goudbruin en krokant. Laat ze even op keukenpapier uitlekken en serveer.  VOOR 8 STUKS: Janneke Philippi Vega Nijgh & Van Ditmar 256 blz. € 29,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/09/thuiskok-aubergine-rijstkroketjes-a4138420
2022-08-10||Opinie | Diefstal||Op zaterdagochtend laat ik de hond uit. De overbuurvrouw staat bedremmeld bij haar auto. Ze kijkt me aan en zegt: „De kentekenplaat aan de achterkant van mijn auto is gestolen.” Dat de dieven dan de plaat aan de voorzijde hebben laten zitten lijkt mij sterk. Haar Volvo staat met de klep open, ze heeft een hele lading hout in de bak. Ik zie geen bevestigingspunt voor de kentekenplaat en vraag: „En als je de klep dicht doet?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/09/diefstal-a4138412
2022-08-10||Trump zegt dat FBI huiszoeking heeft gedaan in zijn landgoed in Florida||De Amerikaanse oud-president Donald Trump zegt dat zijn landgoed Mar-A-Lago in Florida is doorzocht door de FBI, bij een „onaangekondigde inval” die hij „onnodig en ongepast” noemt. Trump schrijft dat maandagavond in een verklaring. Volgens Amerikaanse media hangt de huiszoeking samen met een onderzoek naar de verplaatsing van officiële presidentiële documenten naar het landgoed in Palm Beach in de zuidelijke staat. Het Amerikaanse ministerie van Justitie heeft niet onmiddellijk commentaar gegeven op de mededeling van Trump. Volgens de oud-president was een „grote groep FBI-agenten” betrokken bij de huiszoeking. „Zoiets is nooit eerder gebeurd met een president van de Verenigde Staten”, aldus Trump. Volgens hem heeft hij steeds samengewerkt met Justitie in de verschillende onderzoeken die naar hem lopen. Volgens mediaberichten was Trump zelf niet aanwezig in Mar-a-Lago, een privéclub die zijn hoofdverblijf is sinds hij in januari 2021 het Witte Huis verliet. Trump, die de zomer doorbrengt op zijn golfclub in Bedminster, New Jersey, zou op het moment van de huiszoeking in de Trump Tower in New York zijn geweest. Er lopen verschillende onderzoeken naar Trump, onder meer naar aanleiding van de bestorming van het Capitool op 6 januari 2021, en de rol van de voormalige president daarbij. Enkele dagen geleden meldden Amerikaanse media dat de advocaten van Trump in gesprek waren met het ministerie van Justitie. De Amerikaanse National Archives and Records Administration, het Nationale Archief dat zich ontfermt over presidentiële documenten, meldde in februari aan het Congres dat het ongeveer vijftien dozen met papieren uit het Witte Huis in zijn bezit had gekregen, waaronder geheime documenten. De organisatie vroeg het ministerie van Justitie onderzoek te doen naar de omgang van de oud-president met officiële documenten. Oud-presidenten zijn wettelijk verplicht al hun papieren, waaronder brieven en e-mails, over te dragen aan het Nationaal Archief. 
Nieuwsbrief
		NRC Amerika
	 
		De laatste ontwikkelingen rond het Witte Huis en president Joe Biden
	||https://www.nrc.nl//nieuws/2022/08/08/trump-zegt-dat-fbi-inval-heeft-gedaan-in-zijn-huis-in-florida-a4138471
