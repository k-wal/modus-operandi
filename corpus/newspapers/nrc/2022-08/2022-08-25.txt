2022-08-25||Het gaat niet goed met de oceanen, en niemand is ervoor verantwoordelijk||Ongeveer de helft van het aardoppervlak is van niemand. Het zijn gebieden die buiten iedere nationale rechtsmacht vallen. Praktijken als illegale en destructieve visserij, lozingen van schepen of het dumpen van afval kunnen er voor grote schade zorgen. Een farmaceutisch bedrijf zou er zomaar genetisch materiaal van planten of dieren kunnen verzamelen en dat gebruiken in vaccins die vervolgens duur worden verkocht.  Het oppervlak van de aarde bestaat voor ruim 70 procent uit water en twee derde daarvan ligt buiten de exclusieve economische zones (tot 200 zeemijl, ruim 370 kilometer, buiten de kust) van landen. Niemand is verantwoordelijk, en dat is volgens Marco Lambertini, internationaal directeur van het Wereldnatuurfonds, de tragiek van de high seas – in het Nederlandse meestal vertaald als de ‘volle zee’.  „Omdat de oceanen van niemand zijn, zijn ze roekeloos behandeld, zonder dat iemand daarvoor aansprakelijk kon worden gesteld”, zei Lambertini vorige week in New York, waar de Verenigde Naties onderhandelen over een verdrag om oceanen beter te beschermen. „We hebben een gemeenschappelijk bestuur voor onze oceanen nodig om ervoor te zorgen dat niemands wateren ieders wateren worden – en ieders verantwoordelijkheid.” Zo ver is het nog niet. Er wordt al ruim twintig jaar over een betere bescherming van de oceanen gesproken, de conferentie in New York is de vijfde onderhandelingsronde in korte tijd. Hoewel er vooruitgang is geboekt, verlopen de gesprekken moeizaam. Het is niet zeker dat er deze vrijdag, als de conferentie officieel eindigt, een definitieve verdragstekst ligt als aanvulling op UNCLOS, het VN-zeerechtverdrag. Toch wordt de noodzaak van een milieu- en biodiversiteitsakkoord voor de oceanen door alle partijen erkend. „Een gezonde planeet kan niet bestaan zonder gezonde oceanen”, zei VN-chef António Guterres in juni in Lissabon. „Helaas hebben we de oceaan  als vanzelfsprekend beschouwd en  worden we nu geconfronteerd met wat ik een ‘oceaannoodtoestand’ zou willen noemen. We moeten het tij keren.”  Oceanen spelen een fundamentele rol in de biodiversiteit op aarde. Ze staan aan het begin van veel voedselketens. Ook vormen de oceanen de belangrijkste buffer tegen een nog snellere opwarming van de planeet, omdat ze het grootste deel van de CO2 opnemen die de mensheid produceert en omdat ze veel van de temperatuurstijging opvangen.  Maar door het onvermogen van de wereldgemeenschap om goed voor de oceanen te zorgen, verliezen ze volgens Guterres hun weerbaarheid. Sinds het begin van de onderhandelingen twintig jaar geleden, zijn zeker 120 zeedieren toegevoegd aan de lijst met ernstig bedreigde soorten. De oceanen worden in hoog tempo leeggevist en tot in de Marianentrog, de diepste plek op aarde, zijn plastic zakken gevonden. Van al het afvalwater wordt 80 procent onbehandeld in zee geloosd. De toenemende concentratie CO2 in oceanen leidt tot verzuring van het water met grote gevolgen voor koralen en schaaldieren, en hittegolven in het zeewater kunnen ernstige schade aanrichten. „Dit laat zien dat het tijd is voor actie”, zegt Alex Oude Elferink, hoogleraar internationaal recht van de zee aan de Universiteit  Utrecht, in een videogesprek. „Maar dat weten we natuurlijk al heel lang. Het gaat om de optelsom van al die vormen van impact.” Het zijn vooral de Europese Unie en de G77, een groep van zo’n honderd ontwikkelingslanden en China, die vaart willen maken met een verdrag, vertelt Oude Elferink. „Europa mag dan geopolitiek geen grote machtsfactor zijn, als het gaat over dit soort regelgeving is het een belangrijke  internationale speler. Er is een goede dialoog met de G77.”  Omdat de oceanen van niemand zijn, zijn ze roekeloos behandeld, zonder dat iemand daarvoor aansprakelijk kon worden gesteld Marco Lambertini Wereldnatuurfonds Dat betekent volgens Oude Elferink nog niet dat een akkoord binnen handbereik is. „De EU wil heel graag effectieve bescherming en dus duidelijke afspraken over hoe je dat doet. Ontwikkelingslanden willen vooral invloed op winning en gebruik van genetisch materiaal van diepzeeorganismen. Ze verwachten dat dit materiaal zal worden gebruikt in toepassingen waarmee veel geld wordt verdiend. En omdat deze genetische hulpbronnen van iedereen zijn, zou dat geld niet alleen terecht moeten komen bij rijke landen.” Maar rijke landen zullen nooit een verdrag tekenen waarin hun bedrijven worden gedwongen om kennis over te dragen, verwacht Oude Elferink. Zeker voor de Verenigde Staten ligt dat gevoelig. „Het is  ook een reden waarom de VS geen partij zijn bij het biodiversiteitsverdrag.” Ook bij diepzeemijnbouw wordt gepleit voor strengere milieuregels, en mogelijk een (tijdelijk) moratorium. De zeebodem biedt een schat aan ertsen, die op sommige plekken bijna letterlijk voor het oprapen liggen in zogeheten mangaanknollen, knollen van ijzer- en mangaanoxide en een keur van andere elementen die in miljoenen jaren zijn gegroeid.  De Zeebodemautoriteit, onderdeel van het UNCLOS-verdrag, heeft tientallen plekken aangewezen waar een bedrijf toestemming heeft voor diepzeemijnbouw. Pas sinds kort wordt gekeken welke gebieden een beschermde status verdienen. Toen bleek dat daar ook mijnbouwgebieden bij zaten, zijn die grenzen anders getrokken. „Dat is het paard achter de wagen spannen”, vindt Oude Elferink. „Je moet eerst aanwijzen waar je in ieder geval geen schade wilt hebben, en dan pas ga je kijken waar bedrijven aan de slag kunnen. Daarbij kan dit nieuwe verdrag helpen.” Maar is er voldoende kennis om te bepalen hoe schadelijk  mijnbouw en  visserij eigenlijk zijn? Sommige staten, waaronder Rusland en China, zeggen van niet, maar volgens Oude Elferink valt dat  mee, ook al zitten er nog gaten in die kennis. „De consensus groeit over de noodzaak om zeker 30 procent van de oceanen – en ook van het land – een beschermde status te geven. Volgens sommige wetenschappers zou dat zelfs de helft moeten zijn. Maar ook zonder die zekerheid bestaat zoiets als het voorzorgsbeginsel: als je niet zeker weet of er negatieve gevolgen zijn, moet je juist extra voorzichtig zijn bij het toelaten of opschalen van activiteiten.”||https://www.nrc.nl//nieuws/2022/08/25/de-volle-zee-heeft-dringend-bescherming-nodig-a4139927
2022-08-25||‘Israël werkt met invallen Internationaal Strafhof tegen’||Midden in de nacht vielen Israëlische militairen vorige week het kantoor binnen van de internationaal gerespecteerde Palestijnse mensenrechtenorganisatie Al-Haq in Ramallah, op de Westelijke Jordaanoever. Ze forceerden deuren en inspecteerden dossiers. Ook zes andere organisaties kregen zulke invallen te verwerken, waarna de toegang werd verzegeld en met metalen platen dichtgelast.   Alsof het een schuilplaats van terroristen betrof. En dat was ook precies de indruk die Israël probeert te wekken. Al-Haq en de andere organisaties werken volgens de Israëlische autoriteiten samen met het linkse Volksfront voor de Bevrijding van Palestina (PFLP), dat in het verleden dikwijls aanslagen op doelen in Israël heeft gepleegd. Daarom, zegt Israël, zijn Al-Haq en de anderen zelf vorige herfst ook als terroristische organisaties gebrandmerkt.  De invallen kregen veel kritiek. Nederland was een van negen EU-lidstaten die het Israëlische optreden „onaanvaardbaar” noemden. Het negental was in juli na onderzoek tot de conclusie gekomen dat Israël onvoldoende bewijs had geleverd voor zijn beschuldigingen. Al-Haq en de  anderen hebben betrokkenheid bij terrorisme ook altijd krachtig ontkend. De ervaren Israëlische mensenrechtenadvocaat Michael Sfard, die Al-Haq bijstaat, probeert intussen te achterhalen waarvan Al-Haq nu precies wordt beschuldigd. „Ze zeggen dat Al-Haq een arm van de PFLP vormt maar ze weigeren te zeggen waarop dat is gebaseerd”, zegt hij vanuit Tel Aviv. „Het is alsof je van moord wordt beschuldigd maar dat justitie je niet wil vertellen wie je dan wel vermoord hebt en waar en wanneer. Hoe kun je je zo verdedigen?” Waarom doet Israël dit volgens u? „Ik twijfel er niet aan dat de poging Al-Haq te sluiten deel uitmaakt van Israëls strategie om het onderzoek van het Internationaal Strafhof in Den Haag naar oorlogsmisdaden tegen te werken. Het is geen geheim dat Al-Haq het Strafhof daarbij hielp. Dat is slim bekeken van Israël. Het is immers lastig voor het Strafhof een doelmatig  onderzoek uit te voeren zonder hulp van lokale partners, om slachtoffers en getuigen te vinden.”  Maar waarom zo hard opgetreden? „Israël hoopte eerst dat buitenlandse donoren door de beschuldiging van terrorisme hun financiering van Al-Haq en de andere organisaties zouden staken, waardoor die zouden doodbloeden.  Europese landen concludeerden in juli dat er onvoldoende bewijs was voor de beschuldigingen en de Europese Commissie, die de steun aan Al-Haq had bevroren, liet die juist hervatten. Israël besefte dat zijn strategie dreigde te mislukken en besloot daarom te escaleren.” Verbale steun is niet genoeg, er moeten concrete acties volgen Wat denkt u dat er nu zal gebeuren? „Ik vermoed dat de leiders van Al-Haq en de andere organisaties binnenkort  worden gearresteerd tenzij er vanuit het buitenland stevige tegendruk wordt gegeven. Er zijn al dreigementen geweest tegen de leiders dat ze niet moeten proberen hun kantoren te heropenen. Ik heb trouwens ook een brief ontvangen dat ik toestemming van het ministerie van Defensie nodig heb om Al-Haq te kunnen blijven verdedigen. Dit tast echt de vrijheid van advocaten aan om hun werk te doen.” Welke steun verwacht u uit het buitenland? „Verbale steun is niet genoeg. Er zullen concrete acties moeten volgen. Met name Europa zal duidelijk moeten  maken dat de relaties met Israël hierdoor niet kunnen blijven als ze waren. Europa kan veel invloed op Israël hebben door de nauwe banden op allerlei gebieden, met name ook commercieel. Ze zouden Israël zo moeten behandelen als autoritaire regimes die de mensenrechten schenden. Wanneer Europa een oogje toeknijpt, wordt zijn geloofwaardigheid aangetast.” En wat als Israël alle kritiek negeert en Al-Haq dichthoudt? „Ik denk niet dat Israël er in zal slagen de Palestijnse samenleving op den duur het zwijgen op te leggen. Ook niet door meer en meer geweld te gebruiken. Uiteindelijk is die aanpak dom. Geen  volk laat zich vrijwillig bezetten. Ze vechten uiteindelijk allemaal voor hun vrijheid.”||https://www.nrc.nl//nieuws/2022/08/25/israel-werkt-met-invallen-strafhof-tegen-a4139922
2022-08-25||Zorgen over veiligheid kerncentrale Zaporizja|| De kerncentrale bij Zaporizja in Zuid-Oekraïne is donderdag afgesloten van het nationale stroomnet, voor het eerst sinds de bouw van de grootste kerncentrale van Europa. De Oekraïense beheerder Energoatom ging hiertoe over omdat de stroomtoevoer te onzeker was. Elektriciteit is cruciaal voor de koeling van de reactoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. De vierde leiding raakte donderdag beschadigd door brand. Volgens Energoatom wordt er gewerkt aan herstel van de stroomtoevoer. Tot die tijd komt de stroom van generatoren. De kerncentrale ligt op een kwetsbare locatie aan het front. Het gebied is in handen van het Russische leger, maar in de centrale zelf werkt Oekraïens personeel. Internationaal bestaat grote bezorgdheid over een mogelijke nucleaire ramp omdat de veiligheid van de kerncentrale onder druk staat. Radioactieve deeltjes kunnen worden verspreid over een gebied dat veel groter is dan Zuid-Oekraïne. De VS willen dat Rusland zich terugtrekt rond de centrale en het beheer volledig overdraagt aan Oekraïne. Oekraïne roept al langer op tot een gedemilitariseerde zone rond de centrale. Rusland weigert dat. De Veiligheidsraad van de VN en wereldleiders streven naar snelle inspectie door het Internationaal Agentschap voor Atoomenergie (IAEA). Directeur Rafael Grossi zei donderdag tegen France24 dat hij een bezoek van inspecteurs „binnen enkele dagen” mogelijk acht. Het Russische parlement heeft donderdag in een unaniem aangenomen verklaring Oekraïne beschuldigd van het bestoken van de kerncentrale. De Doema eist „het onmiddellijke staken van de beschietingen” om een „enorme catastrofe op het Europese continent” te voorkomen. Oekraïne beschuldigt juist Rusland ervan beschietingen op de centrale uit te voeren en zo de veiligheid in gevaar te brengen. Het enorme complex in Enerhodar  werd kort na de Russische invasie op 24 februari het toneel van gevechten tussen Russische en Oekraïense troepen, waarbij verschillende gebouwen schade opliepen. De centrale is sindsdien bezet door Russische militairen. In de afgelopen weken is het complex verschillende malen onder artillerievuur komen te liggen, waarbij ook cruciale infrastructuur werd beschadigd.  De Russische Doema wijst de beschuldigende vinger naar Oekraïne en naar het Westen. In een toelichting op de verklaring van donderdag zei Vjatsjeslav Makarov, vice-fractievoorzitter van regeringspartij Verenigd Rusland, dat Oekraïense militairen de kerncentrale beschieten met wapens die worden geleverd door NAVO-landen. „De VS en Engeland moeten begrijpen dat als ze niet stoppen met het leveren van artillerie en raketten aan de Oekraïense militairen die roekeloos een nucleair object beschieten, dat dit zal leiden tot de grootste ramp van de eenentwintigste eeuw”, zo zei Makarov.||https://www.nrc.nl//nieuws/2022/08/25/zorgen-over-veiligheid-kerncentrale-zaporizja-a4139924
2022-08-25||Italianen liggen er niet wakker van als een partij met fascistische wortels zou winnen, waarom is dat?||Een wandeling door het centrum van Latina, op een uurtje rijden ten zuiden van Rome, voelt aan als een fascinerende tijdreis naar de vroege jaren dertig. De stad is een van de jongste van Italië, in 1932 door de fascisten gesticht als ‘Littoria’, na de succesvolle drooglegging van de Pontijnse moerassen. De streek is nu nog steeds vruchtbaar landbouwgebied. Na de oorlog veranderde de fascistische naam van de stad in het neutralere ‘Latina’, maar de fascistische architectuur bleef volledig intact. Riccardo Pece (47), een toerismeprofessional, duikt in het verleden van de stad die hij als zijn broekzak kent. Hij toont het balkon van waarop  Benito Mussolini, de Duce,  zijn donderpreken hield. Recht tegenover het oude postkantoor in de typisch strakke bouwstijl van het fascisme staat een monument van de boeren uit de noordelijke streek Veneto. Zij migreerden massaal naar de drooggelegde Pontijnse moerassen om er de nieuwe landbouwgrond te bewerken. Het monument „drukt hun grote dankbaarheid uit”, voegt Pece eraan toe. Mensen met een nostalgische kijk op  het fascisme trekt de stad volgens Pece niet aan. En neofascisten al helemaal niet. Die bezoeken veel liever het graf van de Duce in de noordelijke stad Predappio. Maar tijdens een „historisch objectieve rondleiding” zal Pece toch vooral de volgens hem positieve kanten van het fascisme belichten. Hij vertelt onder meer dat Mussolini’s model van de relatie tussen stad en landbouwgebied „misschien wel een eeuw vooruitliep”, dat de fascisten betaalde vakantie en sociale zekerheid invoerden en dat Mussolini „het stemrecht heeft uitgebreid”.  Riccardo Pece (47) , een toerismeprofessional, duikt in het verleden van de stad die hij als zijn broekzak kent. Foto Francesca Leonardi 
 Pas als er wordt tegengeworpen dat Mussolini  de democratie heeft afgeschaft en dat fascistische knokploegen onnoemelijke misdaden pleegden, merkt Pece op dat er „ook negatieve kanten waren”. Dan vertelt hij dat zijn Joodse grootmoeder  vijf jaar lang was ondergedoken  in haar eigen huis, vermomd als de dienstmeid van haar echtgenoot, een fascistische regeringsfunctionaris die nog in de Eerste Wereldoorlog vocht. In Italië hoor je geregeld  het cliché dat „Mussolini toch ook goede dingen heeft gedaan”. Vandaar misschien dat veel Italianen er niet van wakker  liggen dat als Giorgia Meloni (45)  op 25 september de vervroegde verkiezingen wint, het land mogelijk door een verre politieke nazaat van Mussolini zal worden bestuurd. In het centrum van Latina  zijn posters van een breed lachende Meloni op zowat elk reclamebord geplakt. Volgens de peilingen stevent haar partij Fratelli d’Italia (‘Broeders van Italië’, een verwijzing naar de eerste zin van het Italiaanse volkslied) af op bijna 25 procent van de stemmen. Het buitenland fronst de wenkbrauwen bij het vooruitzicht dat de allereerste vrouwelijke Italiaanse premier  een partij leidt die wortelt in het  fascisme. Waarom is die bezorgdheid in Italië zelf een stuk minder groot? Antonio Scurati (53) is de auteur van M. De zoon van de eeuw, een documentaireroman over Mussolini en het fascisme, waarmee hij in 2019 de belangrijkste Italiaanse literatuurprijs Premio Strega won. Het gebrek aan alarmisme bij veel Italianen heeft volgens hem een historische verklaring: Italië heeft zijn fascistische verleden totaal anders verwerkt dan Duitsland. „Anders dan Duitsland, dat geen grote nationale verzets- en oppositiebeweging heeft gekend, heeft Italië na de oorlog zijn democratie en Republiek gebouwd op het verhaal van het Italiaanse verzet (vanaf 1943, red.) tegen het nazifascisme”, zegt Scurati. Door het dominante narratief van het antifascisme  konden de Italianen nadien niet afrekenen met de molensteen die drukte op hun nationale geweten: dat velen zelf fascisten waren geweest. Scurati: „Uiteindelijk zou dit narratief de herinnering aan de talrijke, en vreselijke misdaden van het fascistische regime overschaduwen.” De meeste Italianen kennen de geschiedenis van het   fascisme niet meer tot in de details, beaamt Mattia Zulianello (36), docent en populisme-onderzoeker aan de universiteit van Triëst. Meloni rekent vooral op stemmen uit de grote, brede groep met vage nostalgische gevoelens, zegt hij, veel meer dan op de meest radicale, of zelfs neo-fascistische stemmen. Want zeker die laatsten vormen in Italië een erg kleine minderheid, en daarmee win je geen verkiezingen. Daarbij zijn neo-fascisten tegen de democratie en zweren ze geweld niet af – een label dat niet past bij Fratelli d’Italia. „Maar een ‘conservatieve’ partij, het label dat Meloni zelf verkiest, klopt ook helemaal niet”, zegt Zulianello. Meloni leidt een radicaal-rechtse en populistische partij met een autoritaire wereldvisie, die het nativisme aanhangt. Daarbij staat centraal dat de autochtone bevolking altijd en overal voorrang krijgt, een anti-migrantenvisie die ze deelt met Matteo Salvini van de Lega-partij, met wie ze in een politieke coalitie om de kiezersgunst dingt. Maar terwijl Salvini’s Lega ontstond als een separatistische partij (de oude Lega Nord) en ooit juist antifascistisch was, vloeit Broeders van Italië rechtstreeks voort uit de neo- en later post-fascistische beweging. „In het partijlogo van Fratelli d’Italia prijkt nog steeds de vlam in de nationale driekleur, een bekend symbool van het neofascisme en van extreemrechts in Europa”, stipt Zulianello aan. Critici vroegen Meloni die vlam weg te halen. Vergeefs, want volgens haar staat die vlam voor ‘continuïteit’. Het is slechts één voorbeeld van haar dubbelzinnigheid. Haar partij is de natuurlijke opvolger van Alleanza Nazionale (‘Nationale Alliantie’), een rechtse partij die voortvloeide uit de Movimento Sociale Italiano (Italiaanse Sociale Beweging, of MSI), de neofascistische partij die in 1946 door sympathisanten van Benito Mussolini is opgericht. Op haar vijftiende klopte Meloni aan bij de jongerenwerking van de MSI, later stapte ze over naar Alleanza Nazionale. In 2012 was Meloni een van de oprichters van Fratelli d’Italia. Tien jaar later kan haar partij volgens de peilingen  rekenen op de steun van maar liefst een kwart van de Italiaanse kiezers. Beweren dat in die groep kiezers veel neofascistische stemmen zouden zitten, gaat veel te ver. Forza Nuova en Casa-Pound, twee neofascistische partijtjes die op eigen kracht naar de vorige verkiezingen trokken, haalden in 2018 niet eens 1 procent. „Maar neofascisten duiken wél op in de brede achterban van Fratelli d’Italia, en lui met een zeer dubieuze staat van dienst staan op Meloni’s kieslijst”, zegt Paolo Berizzi, een journalist van de krant La Repubblica, die bedreigd wordt door neofascisten en daarom wordt beveiligd. In oktober toonde de Italiaanse nieuwswebsite Fanpage bovendien via undercoverbeelden dat in kringen van Fratelli d’Italia in Milaan lachend de Romeinse groet (de gestrekte arm van fascisten) werd gebracht, terwijl er grappen ten koste van Joden en zwarten werden gemaakt. In de undercovervideo legt Europarlementslid Carlo Fidanza, een ‘compagnon de route’ van Meloni die haar al twintig jaar kent, bovendien uit hoe de campagne van de partij ook met  zwart geld kan worden gefinancierd. Naar Fidanza loopt nu een gerechtelijk onderzoek. Italië heeft zijn fascistische verleden totaal anders verwerkt dan Duitsland Zulke negatieve aandacht komt ongelegen voor Meloni, die haar merk op het nippertje tracht te desinfecteren. Allicht zou Meloni vandaag niet meer op de Franse tv herhalen dat Mussolini „een goede politicus was, die alles wat hij deed voor Italië heeft gedaan”. Ze was toen amper negentien, maar er zijn ook nog veel recentere knipogen naar het fascisme. Zo lanceerde Meloni haar vorige verkiezingscampagne, in 2018 in Latina, een stad die ze omschreef als „een symbool voor de geschiedenis van rechts in Italië”, met Rachele Mussolini aan haar zijde. De kleindochter van de Duce bleek bij de gemeenteraadsverkiezingen van vorig jaar nog een stemmenkanon voor Broeders van Italië in de hoofdstad Rome. En toch staat ze bij deze nationale verkiezing niet op de lijst, naar eigen zeggen omdat haar „zware achternaam” de partij in de verdediging zou duwen. Standbeeld ‘La madre’ voor het Palazzo M in Latina, in de jaren dertig gebouwd in de vorm van de M van Mussolini. Foto Francesca Leonardi Bij de militanten van Broeders van Italië staan de neuzen in dezelfde richting: de partij en haar leider moeten als ‘gematigd’ conservatief worden opgevat. In de partijlokalen van Fratelli d’Italia in Latina ontmoeten we Matilde Celentano (62), fractieleider in de gemeenteraad en arts. Ze noemt zichzelf politiek gematigd en zegt dat Fratelli d’Italia de ‘traditionele familie’ verdedigt, „omdat die tegenwoordig wordt gediscrimineerd”. Dat doet denken aan Meloni’s pleidooi voor „de natuurlijke familie, tegen de LHBTI-lobby”, tijdens een schreeuwerige toespraak in juni, bij de Spaanse extreemrechtse partij Vox. De jonge militante Gioanna Troplini, 19 jaar oud, vertelt over haar Albanese vader die dertig jaar geleden Italië per boot heeft bereikt. „Mijn vader is Italië dankbaar, en daarom wil hij de Italiaanse cultuur verdedigen.” Ze is ervan overtuigd dat „elk land zijn eigen cultuur moet behouden, omdat er schoonheid schuilt in verscheidenheid”. In de vergaderzaal van de partij hangen historische posters  van de fascistische drooglegging in de streek. Maar vragen over de fascistische wortels van de partij stelt niemand op prijs. Als Fratelli d’Italia daarop steeds wordt afgerekend, moet er ook aandacht zijn voor de oud-communisten in de rangen van „het andere kamp”, zegt Troplini. Ook de partijleider zelf oefent haar zachtere, mildere toon. Eerder deze zomer stuurde Meloni een video in het Engels, Frans en Spaans de wereld in, met de boodschap dat ze geen autoritaire leider is die Italië straks uit de euro haalt. Haar uitdager, de centrumlinkse oud-premier Enrico Letta, reageerde met zijn eigen meertalige video. Terwijl Letta’s Democratische Partij altijd actief het Europese project heeft ondersteund, smeedt Meloni liever vriendschapsbanden met de Hongaarse premier Viktor Orbán en de Franco-bewonderaars van het extreem-rechtse Spaanse Vox, aldus Letta. Ook schrijver Antonio Scurati gelooft Meloni niet. Ze distantieert zich van het fascisme  omdat de verkiezingen voor de deur staan en ze niet anders  kan. „Bovendien zweert ze alleen de extreemste kanten af, zoals de anti-Joodse wetten en het geweld”, zegt Scurati. „Maar het fascisme was veel meer dan dat: Mussolini was bovenal ook een populist.” De Zwarthemden zullen niet terugkeren, zegt Scurati, maar hij vreest wel dat Meloni straks aan lang verworven rechten raakt. Haar  conservatieve partij wil het zeer lage Italiaanse geboortecijfer opkrikken. „Stel je voor dat Italië straks de trieste primeur heeft van een vrouwelijke premier die de Italiaanse abortuswet uit 1978 ter discussie stelt. Het zou zomaar kunnen gebeuren.” Het stadhuis aan Piazza della Libertà, een van de belangrijkste pleinen in Latina. Foto Francesca Leonardi ||https://www.nrc.nl//nieuws/2022/08/25/hoe-fascistisch-is-giorgia-meloni-a4139912
2022-08-25||In Ter Apel groeit de wanhoop: ‘Ga maar terug. Hier wachten heeft geen enkele zin’||De zon brandt op het verdorde gras. Op het veldje voor het aanmeldcentrum in Ter Apel ligt een asielzoeker opgekruld in de schaduw van een verkeersbord. Een ander ligt op zijn buik onder de noodpost van het Rode Kruis. Even verderop heeft iemand een stuk karton op zijn hoofd gebonden. Het is 31 graden. Er is nauwelijks wind, alleen af en toe een walm van urine.  Iets voor vijven komt donderdag een groep mannen plots in beweging. Sommigen rennend, springend over dranghekken. Er gaan geruchten dat er een touringcar is, die ‘de gele bandjes’ naar een opvanglocatie in Apeldoorn rijdt. Daar hebben ze in elk geval voor vannacht een douche en een dak boven hun hoofd. Een oude man met een wandelstok wordt ingehaald door fitte jongens met rolkoffers. „Ik hoop dat ik hier niet meer terugkom”, zegt een Turkse jongen met rossig haar en een slotjesbeugel. Hij sliep afgelopen drie nachten buiten.  Als de mannen op de plek  aankomen, is de bus al achter het hek en de beveiliging van het aanmeldcentrum verdwenen. De man met de wandelstok en de jongen met slotjesbeugel komen er niet meer in. Een beveiliger neemt een trek van zijn sigaret, blaast de rook rustig uit,  en wappert dan met zijn handen. „Ga maar terug”, zegt hij, in het Nederlands. „Hier wachten heeft geen enkele zin.” Waar moeten ze dan naartoe?  Het Groningse Ter Apel is de enige plek in Nederland waar asielzoekers zich kunnen melden. Deze donderdag is er geen enkele medewerker van het Centraal Orgaan opvang asielzoekers (COA) te bekennen. Het aanmeldcentrum is vol. Als asielzoekers al iemand aan de hekken spreken, is het een beveiliger. Op het veldje ervoor zijn alleen journalisten en tijdens kantooruren hulpverleners. De post van het Rode Kruis sluit om half zes.  In gewone tijden melden vluchtelingen zich hier aan. Ze worden geregistreerd en geïdentificeerd. Ze moeten uitleggen waarom ze asiel aanvragen, ze krijgen een medische check en een bed. In asielzoekerscentra door heel Nederland wachten ze vervolgens hun asielprocedure af: of ze weg moeten, of in Nederland mogen blijven.  Maar het asielsysteem is vastgelopen. En wat zich de afgelopen twee nachten in Ter Apel afspeelde, hadden ze zelfs hier nog nooit meegemaakt.  Zevenhonderd mensen sliepen buiten voor het hek.  Elke dag komen er meer mensen bij.   Voorheen kwamen er nog touringcars om mensen naar tijdelijke noodopvanglocaties in gemeenten door heel Nederland te brengen. Sinds deze week komen die niet voor iedereen meer: ook de noodopvanglocaties zitten vol, en er komen er niet genoeg meer bij.  Wie er verantwoordelijk is voor deze groep?  Túúúúút. Tot drie keer toe rijdt donderdag een vrachtwagen luid en lang toeterend over de N-weg die langs het aanmeldcentrum loopt.  De 29-jarige man uit Tanzania kijkt er niet meer van op. Ook hij bracht al drie nachten buiten door. Zijn deken, een stranddoek, heeft hij om zijn nek geslagen. Grappend:  „Als ik dit had geweten, had ik wel een slaapzak meegenomen.” Zijn telefoon is leeg, hij weet niet hoe laat het is. Hij heeft een zilverkleurig bandje om zijn pols. Die kreeg hij toen hij zich in Nederland meldde. Nu wacht hij op een geel bandje. Althans, dat denkt hij. Er zijn ook blauwe bandjes, bronzen bandjes, witte bandjes. Hij weet niet  wat de volgende stap is, en hoelang het nog duurt. „Ik probeer de regels te volgen, maar ik weet niet wat de regels zijn.” Een andere groep lag een dag lang te wachten in een rijtje voor het hek.  Een poging tot structuur, die ze inmiddels hebben opgegeven.  Ik probeer de regels te volgen, maar ik weet niet wat de regels zijn 29-jarige asielzoeker uit Tanzania  Wat is de procedure nu? Ook de COA-woordvoerder van dienst kan dat niet uitleggen. De man uit Tanzania ziet dat er soms een paar mensen het aanmeldcentrum in mogen. Maar daarna gaan de hekken weer dicht.  Alleen vrouwen en kinderen worden standaard uit de mensenmassa gehaald. Een deel van hen verblijft in een voormalige gymzaal achter het hek, waar eigenlijk vijftig mensen mogen slapen, maar afgelopen nacht 120 mensen verbleven. Sommigen niet op een matras, maar op een gymmat. In die gymzaal overleed deze week een baby van drie maanden. De doodsoorzaak is nog niet bekend.  De honderden mannen die buiten moeten blijven, slapen op kleedjes onder één van de drie ‘tenten’; in werkelijkheid schaduwdoeken op palen. Kampeermiddelen en tenten moesten deze week van de Veiligheidsregio Groningen worden weggehaald. Tentharingen werden tijdens gevechten – er wordt regelmatig gevochten – als wapen gebruikt.  Op het terrein staan sinds gisteren 19 dixies. Maar die zijn zo vies, dat de man uit Tanzania en z’n vrienden elke dag een half uur naar de Jumbo in Ter Apel lopen om naar het toilet te gaan. Als er eten wordt uitgedeeld, merkt hij dat aan de chaos die ontstaat. Dan beginnen mensen  te rennen en te dringen. Eten wordt door de spijlen van de hekken  aangegeven. Hij heeft al dagen niet gedoucht.  „De zwarte mensen  hebben hun eigen tent, het dichtst bij de toiletten”, zegt de man uit Tanzania. ’s Nachts houden de mannen van zijn kamp om-en-om de wacht. Ze slapen op hun spullen, in zijn geval twee lange en twee korte broeken. „Maar vooral schoenen en telefoons zijn gewild.”    Even verderop, liggend in de schaduw, naast en ónder de Rode-Kruis-container, proberen zo’n twintig mannen hun telefoon op te laden. Er zijn twee verlengsnoeren, acht stekkers. Sinds dinsdagmiddag is er stroom en wifi, tussen tien uur ’s ochtends en half zes ’s middags.  De mannen trekken een voor een hun aanmeldformulier tevoorschijn. Een stempel van 12 augustus, en een pasfoto waarop de man vriendelijk lacht. Een ander arriveerde op 17 augustus. De pezige man in het houthakkershemd wacht het langst: al sinds 4 augustus. Het is als gokken, zeggen ze. Het is niet te voorspellen wie wel of niet naar binnen mag.   Ze kunnen alleen maar wachten. Tussen honderden anderen. Wie wat rust zoekt, in bijvoorbeeld het aardappelveld aan de overkant, wordt teruggestuurd door de politie. Rondom het centrum is een noodverordening van kracht.   De situatie is vergelijkbaar met vluchtelingenkampen over de hele wereld Ruth Kauffman verpleegkundige Artsen zonder Grenzen, „De situatie is vergelijkbaar met vluchtelingenkampen over de hele wereld”, zegt verpleegkundige Ruth Kauffman van Artsen zonder Grenzen. De organisatie verleent er sinds donderdag medische zorg.  „Weinig schaduw, nauwelijks sanitaire voorzieningen.” Ze werkte aan de Mexicaanse grens, in Zuid-Soedan en Bangladesh. Morgen vertrekt ze naar Oekraïne, vandaag werkt ze achter een plastic zeiltje van het Rode Kruis, omdat het COA niet lukt medische zorg aan de mensen buiten het hek te verlenen. Ook de kwalen die Kauffman tegenkomt,  herkent ze. Uitdroging, besmettelijke huidinfecties, zoals schurft, geïnfecteerde wonden. Voor drie mensen belden hulpverleners  vandaag een ambulance. Een van hen kreeg een hartaanval, een ander zat al een maand zonder zijn diabetesmedicijnen.  Sommige mensen hadden al klachten, zegt ze, die verergeren vaak op de vlucht. Ook de omstandigheden in Ter Apel maken mensen ziek. „Van buiten slapen gaat je weerstand omlaag, je bent minder goed bestand tegen infecties. Je kunt onderkoeld raken. Uitgedroogd. Of mentale problemen krijgen.” De burgemeester van Groningen, Koen Schuiling, zei eerder deze week dat er vanaf vrijdag geen mensen meer buiten mogen slapen. Maar hoe dat geregeld moet worden, is niet duidelijk.  De man uit Tanzania maakt zich zorgen over het wachten, de procedure. Maar ook over de hygiëne, zijn spullen,  zijn gezondheid. Hij hoorde dat er allerlei ziektes op het terrein heersen.  Hij strekt zijn armen. „We zijn overgeleverd aan God.”||https://www.nrc.nl//nieuws/2022/08/25/in-ter-apel-groeit-de-wanhoop-ga-maar-terug-hier-wachten-heeft-geen-enkele-zin-a4139916
2022-08-25||Honderden demonstreerden tegen overlast asielzoekers in Ter Apel||Enkele honderden mensen hebben donderdagavond meegelopen met een protestmars naar het aanmeldcentrum in Ter Apel. Ze protesteerden naar eigen zeggen vanwege de overlast in het dorp door asielzoekers, meldt persbureau ANP op basis van de aankondiging van de demonstratie. Volgens de NOS waren er ongeveer 500 deelnemers. Het waren inwoners van het Groningse dorp, maar er waren ook mensen uit de rest van Groningen, Friesland, Drenthe en Overijssel aanwezig.  De demonstranten wilden vanaf het Molenplein in Ter Apel naar het aanmeldcentrum lopen, maar ze mochten van de politie het terrein uiteindelijk niet op. Ze hadden spandoeken bij zich met teksten als ‘Wij zijn de overlast meer dan zat’ en ‘Echte vluchteling oké. Rotzooitrapper weg ermee!’. Ook waren er mensen die omgekeerde Nederlandse vlagen bij zich hadden, een veelgebruikt symbool bij de boerenprotesten tegen stikstofmaatregelen. De demonstratie komt in een week dat Ter Apel veel in het nieuws is. Zo maakte Artsen zonder Grenzen (AzG) donderdagochtend bekend naar het aanmeldcentrum te gaan om hulp te verlenen. Het is voor het eerst dat AzG medische hulp verleent in Nederland. De organisatie vergeleek de leefomstandigheden van de asielzoekers met die in het Griekse vluchtelingenkamp Moria. Een woordvoerder van het Centraal Orgaan opvang asielzoekers (COA) zegt donderdagavond tegen ANP dat er in de nacht van donderdag op vrijdag voor de derde keer op rij 700 mensen buiten slapen. ||https://www.nrc.nl//nieuws/2022/08/25/honderden-demonstreerden-tegen-overlast-asielzoekers-in-ter-apel-a4139910
2022-08-25||Made in China  wordt  Made in India : hoe China zijn status als productieschuur verliest||Of een nieuwe -iPhone, vijftien jaar na de introductie van het oermodel, nog verrassingen bevat? Dat moet blijken als Apple in september de iPhone 14 introduceert.  Opzienbarender is het nieuws vooraf: de verschuiving van de iPhone-productie. Tot nu toe komen de meeste Apple-smartphones (230 miljoen per jaar) uit fabrieken in China. Maar persbureau Bloomberg meldde deze week dat Apple de productie van de nieuwste toestellen deels naar India verplaatst. Hoe groot dat deel is, werd niet bekend. Normaal laat Apple een nieuw model het eerste halfjaar alleen in China maken, nu komt de Indiase productie al na twee maanden op stoom. De reden: Apple vertrouwt niet louter meer op Made in China. De verschuiving symboliseert het einde van de groei van China en de start van de opkomst van India. China kampt op het moment met veel problemen tegelijk – zo ernstig dat de economische groei in het tweede kwartaal van dit jaar tot stilstand kwam. Dat komt door nieuwe lockdowns, die niet alleen de productie maar ook de toevoer van onderdelen en de verscheping van producten hindert. Zo gingen alle drie de fabrieken waar iPhones gemaakt worden in april van dit jaar in lockdown op bevel van de Chinese overheid. De fabrieken liggen in en om Shanghai, de stad die te maken kreeg met een maandenlange uitbraak van corona. Er is bovendien een nijpend tekort aan elektriciteit in grote delen van China, niet voor het eerst ook. Foxconn, het bedrijf dat Apple-gadgets assembleert, moest zijn iPad-fabrieken in de west-Chinese provincie Sichuan afgelopen maand zes dagen sluiten. China wilde de beschikbare stroom bewaren voor de bevolking. Sichuan kampt met een hittegolf en met aanhoudende droogte. Dat is lastig, want de provincie had juist volop ingezet op waterkracht als alternatief voor kolen. Ook de tijden dat er in China overvloedig en goedkoop fabriekspersoneel te krijgen was, zijn inmiddels voorbij. Ouders zien niet graag meer dat hun vaak enig kind in een fabriek gaat werken: dat hebben ze zelf eerder juist gedaan om te zorgen dat het hun kind bespaard zou blijven. De lonen zijn sterk gestegen, zeker voor hogeropgeleid technisch personeel, dus productie in China is niet meer zo goedkoop als elders in Zuidoost-Azië. Nog een remmende factor: de oplopende spanningen tussen de VS en China, recent nog rond Taiwan. Dat zou tot een oorlog tussen beide grootmachten kunnen leiden, is de angst. Ook zonder oorlog wordt het moeilijker om zowel met de VS als met China samen te werken. De VS vragen buitenlandse bedrijven vaak hoogwaardige technologieën niet aan China te leveren, op straffe van uitsluiting van de Amerikaanse markt. Het Nederlandse ASML merkt de consequenties, omdat de VS verkoop van chipmachines aan China wil afknijpen. China, op zijn beurt, heeft een nogal ambivalente houding. Enerzijds wijst China erop dat het graag wil doorgaan op het pad van globalisering, en dus ook graag Apple-telefoons wil maken en exporteren. Anderzijds richt het land zich meer op autonomie. China is ervan overtuigd dat de VS willen voorkomen dat ze door Beijing voorbijgestreefd worden op economisch, militair en politiek vlak. Daarom staat in het Chinese vijfjarenplan voor de periode 2020-2025 dat China voor zijn economie streeft naar zogeheten „duale circulatie”: alles wat in China gemaakt kan worden moet ook in China gemaakt worden. Alleen wat China niet zelf kan maken, moet uit het buitenland worden gekocht. Voor landen die beschikken over de hoogwaardigste technologie is dat niet erg aantrekkelijk. Waarom zou je die technologie aan China leveren als je daarmee een concurrent schept, omdat het land die technologie zich ook wil toe-eigenen? Een concurrent die bovendien niets van zijn eigen hoogwaardige technologie met jou wil delen, omdat dat staatsgevaarlijk zou zijn? En die ook niet te beroerd is om je technologie desnoods te stelen? China wil zelfvoorzienend zijn en koopt bijvoorbeeld energie en grondstoffen niet graag op de vrije markt. Het liefst beheerst het de hele productieketen: van de winning van grondstoffen en energie door Chinese bedrijven, via transport over door China aangelegde wegen, treinverbindingen en havens, naar Chinese bedrijven die de grondstoffen verder verwerken. De Chinese economie kon jarenlang mede hard groeien doordat private ondernemers alle vrijheid kregen om hun eigen bedrijven te beginnen en uit te bouwen. Grootheden als Jack Ma, de kleurrijke oprichter van webwinkel Alibaba, bouwde een techimperium zonder dat de overheid hem veel in de weg zat. Zolang de overheid ook meeprofiteerde en hij zich niet tegen de Communistische Partij keerde, kon Ma doen wat hij wilde. Die tijd is voorbij. President Xi Jinping bemoeit zich nu persoonlijk met het bedrijfsleven. En hij laat zich daarbij meer leiden door politieke dan door economische motieven. Voor buitenlandse bedrijven is dat lastig. Zij kunnen te maken krijgen met nieuwe wet- en regelgeving die als het ware uit de lucht komt vallen. Dat maakt het investeringsklimaat instabiel. Ook Chinese private partijen aarzelen over investeringen. De Chinese overheid wil graag dat China innoveert en hightech goederen produceert. Dat is omdat arbeid in China te duur is geworden om nog de fabriek van de wereld te zijn voor bijvoorbeeld kleding en andere arbeidsintensieve productie. Maar innovatie valt niet op alle gebieden zo makkelijk van overheidswege af te dwingen. Het lukte China op het gebied van zonnepanelen en elektrische auto’s, maar om bijvoorbeeld eigen vliegtuigen te maken is veel moeilijker. Dat vraagt om niet-hiërarchische samenwerking en meer ondernemersvrijheid, niet om een van bovenaf geleid proces. Dat geldt ook voor halfgeleiders (computerchips). Ondanks enorme staatssteun aan de ontluikende eigen chipindustrie blijft China afhankelijk van import van geavanceerde chips. De productie van halfgeleiders is technisch complex en de productieketen is een vlechtwerk vol internationale afhankelijkheden – lastig in een land dat zich liefst autonoom ontwikkelt. Tegelijk probeert de Amerikaanse overheid levering van chipmachines en andere productiemiddelen aan China tegen te houden. Wat blijft er over van Made in China?  Apple is niet  de enige producent die zijn  afhankelijkheid van China verkleint en risico’s spreidt. Het Zuid-Koreaanse Samsung, maar ook Chinese bedrijven als Xiaomi verhuisden fabrieken naar Vietnam – vanwege lagere lonen. Maar er zijn meer redenen. Amerikaanse importtarieven op Chinese producten, die Apple wist te ontlopen, maken Made in China-producten minder aantrekkelijk. Ondertussen subsidieerde de Indiase overheid de bouw van nieuwe fabrieken om Made in India aantrekkelijker te maken. Net als andere elektronicamerken besteedt Apple de assemblage uit aan een zogeheten ‘ODM’, een original design manufacturer. Foxconn, de grootste ODM ter wereld, telt meer dan 1,3 miljoen medewerkers. Bij de fabriek in het Chinese Shenzhen waar iPhones gemaakt worden, werken rond de 350.000 mensen. Apple (beurswaarde van 2.700 miljard euro) is een reus in de elektronicawereld.  Elk stapje van Apple doet een keten van toeleveranciers op zijn grondvesten schudden. Met alleen een grote elektronicafabriek ben je er niet. Ook de bedrijven die de essentiële onderdelen leveren moeten meeverhuizen om  tijdig  te blijven leveren. Bedrijven als Samsung en Apple hebben de slagkracht om andere bedrijven mee te krijgen. Kleinere elektronicamakers blijven afhankelijk van het grote cluster van hardwarespecialisten rondom het Chinese Shenzhen. „Nergens anders vind je zo'n compleet netwerk van componentenleveranciers bij elkaar”, zegt Keesjan Engelen. Zijn bedrijf Titoma ontwerpt elektronica vanuit Taiwan en maakt daarbij regelmatig gebruik van Chinese fabrieken. China is ook een belangrijke producent van ruwe materialen voor elektronica en hofleverancier van veelgebruikte componenten als lcd-schermen.  „Maar het is niet voor niets dat acht van de tien grootste ODM’s ter wereld uit Taiwan komen”, zegt Engelen. Buitenlandse elektronicamerken zijn huiverig de productie rechtstreeks onder te brengen bij Chinese bedrijven, uit angst voor diefstal van intellectueel eigendom. Afgelopen week werd Luxshare, een Chinese  producent van Airpods en iPhone-onderdelen, nog beschuldigd van diefstal van bedrijfsgeheimen en het wegkapen van personeel. Apple kan het zich niet veroorloven om China geheel te verlaten. Dat zou de enorme Chinese afzetmarkt schaden. In 2021 haalde Apple 68 miljard dollar omzet uit China, 18 procent van het totaal. De iPhone is in China minstens zo populair als de lokale merken Oppo, Vivo en Huawei. China zal zijn rol in de productie van elektronica niet in één keer verliezen, zegt Engelen. „Er is geen land ter wereld waar je met één druk op de knop vijftigduizend extra medewerkers oproept die extra toestellen in elkaar komen schroeven.”||https://www.nrc.nl//nieuws/2022/08/25/made-in-china-wordt-made-in-india-hoe-china-zijn-status-als-productieschuur-verliest-a4139908
2022-08-25||FC Twente uitgeschakeld in play-offs Conference League, AZ wel naar groepsfase||Het is FC Twente niet gelukt donderdagavond de groepsfase van de Europese Conference League te bereiken. De club speelde thuis gelijk tegen het Italiaanse Fiorentina – het bleef 0-0. Dat was niet genoeg voor de ploeg van Ron Jans, die vorige week al met 2-1 verloor in Florence. Hoewel de Florentijnen meer balbezit hadden, kreeg FC Twente meer kansen. Middenvelder Michel Vlap schoot op doel, maar op het laatste moment werd zijn bal van de lijn gehaald door Fiorentina-spits Arthur Cabral. In de laatste minuten kreeg verdediger Igor Julio een tweede gele kaart, waardoor zijn ploeg de wedstrijd moest afmaken met tien man.  Op de tribunes verliep de wedstrijd onrustig. Vanuit het Fiorentina-vak landde een vuurwerkbom in het vak met Twente-supporters. Later in de wedstrijd werd vanuit de Twente-vakken bier gegooid naar het veld. Woensdagavond raakten de supporters van beide clubs ook al in gevecht in het centrum van Enschede waarbij de mobiele eenheid moest ingrijpen, schrijft persbureau ANP. De gemeente riep een noodverordening af in aanloop naar de wedstrijd van donderdagavond.  AZ heeft zich donderdag moeiteloos geplaatst voor de groepsfase van de Conference League door uit met 1-2 te winnen van het Portugese Gil Vicente. Vorige week wonnen de Alkmaarders thuis met 4-0, waardoor de ploeg al voor aanvang van de wedstrijd dichtbij plaatsing was. In de eerste helft kwam AZ nauwelijks in de problemen en na de rust scoorden Håkon Evjen en Tijjani Reijnders binnen drie minuten na elkaar. Vlak voor het einde van de wedstrijd, in de 86ste minuut, scoorde Juan Boselli voor de Portugese club hun enige doelpunt in twee wedstrijden.||https://www.nrc.nl//nieuws/2022/08/25/fc-twente-uitgeschakeld-in-play-offs-conference-league-a4139909
2022-08-25||Tom Cruise brengt de  filmliefhebber terug naar de Nederlandse zalen|| Na twee stille coronajaren gaat het goed met de grote bioscoopketens in  Nederland. Filmtheaters van Pathé en Kinepolis zien de bezoekersaantallen langzaam weer richting het niveau van 2019 gaan, het laatste pre-coronajaar. Een van de grootste aanjagers hiervan: Tom Cruise, met zijn nieuwste film Top Gun: Maverick. Pathé ontving vorige week de miljoenste bezoeker voor de film, waarmee die een van de meest succesvolle films ooit is in Nederland. Nu al – de film draait nog – is hij goed voor een omzet van 11,5 miljoen euro voor Pathé in Nederland.  Dat juist Cruise zo’n groot aandeel heeft in het overeind houden van de sector, betekent voor de Amerikaanse acteur  – zoals vaker – dat zijn missie vooralsnog geslaagd is. Zijn films zijn voor het grote scherm, zei hij eerder dit jaar op het Filmfestival van Cannes, niet voor streamingsdiensten. Hij wees het idee af om Top Gun online te laten debuteren, in plaats van in de theaterzaal. In een tijd waarin streamingdiensten steeds populairder worden, werpt Cruise – die Top Gun mede produceerde – zich op als bondgenoot van de bioscoopsector.  En die profiteert daarvan, in Nederland in ieder geval: Top Gun is in vrijwel alle bioscopen waar de film draait een van de best bezochte films van dit moment. Grote producties als Jurassic World: Dominion en Elvis staan daar ook steevast tussen. Ook Minions: Hoe Gru Superschurk Werd, Thor: Love and Thunder en Bullet Train doen het goed. Daarmee lijkt de sector het vooral te moeten hebben van blockbusters – terwijl Netflix juist stopte met het maken daarvan, omdat ze te weinig zouden opleveren. Naast de grote internationale producties wordt bij Pathé ook Marokkaanse Bruiloft goed bezocht, laat een woordvoerder weten.  De opleving van de grote Nederlandse filmzalen staat in contrast met de situatie in de Verenigde Staten. Daar dreigt voor bioscoopketen Cineworld een faillissement, omdat de lage bezoekersaantallen van de afgelopen jaren niet snel genoeg herstellen. Een te beperkt aanbod van blockbusters – veroorzaakt door stilgevallen productie tijdens de coronacrisis – was daar een van de oorzaken van de tegenvallende resultaten, volgens de keten zelf. Maar ook hoge schulden vanwege een mislukte overnamepoging spelen mee.  Hoe anders is de situatie voor de bioscoopketen Kinepolis:  dat ontving  tot nu toe vijf keer zoveel bezoekers als in de eerste helft van vorig jaar, blijkt uit de donderdag gepresenteerde halfjaarcijfers. Het Belgische Kinepolis heeft twintig bioscopen in Nederland, en is naast België verder actief in onder meer Frankrijk en Spanje. De groei ten opzichte van 2021 bij Kinepolis is niet gek. Vorig jaar hadden de theaters nog te maken met coronamaatregelen en lockdowns. Die maatregelen golden in het begin van dit jaar ook nog even, waardoor de resultaten van het eerste halfjaar van 2022 wereldwijd lang niet zo goed zijn als in 2019. Dit jaar ontving de keten 77 procent van de bezoekers van het eerste halfjaar van 2019.  Directeur van Kinepolis Eddy Duquenne ziet dat de bioscoopsector in Nederland en België sneller terugkrabbelt dan in bijvoorbeeld Spanje en de VS. „De heropstart in Nederland en België was alsof je het licht aan- en uitstak, ineens waren de bezoekers terug. In andere landen ging dat trager.” De bioscopen in Nederland zagen bijna evenveel bezoekers als in 2019, ondanks de lockdown in januari. Daarbij hielp de opening van twee nieuwe zalen – Haarlem en Leidschendam  een handje. In het eerste halfjaar van 2022 maakte Kinepolis in Nederland 26,6 miljoen euro omzet, tegenover 28,7 miljoen in 2019.  En die trend richting 2019 zet door – stijgt zelfs. In juni dit jaar zag Kinepolis in de hele keten 7 procent méér bezoekers dan in juni 2019. In juli liepen de bezoekersaantallen iets terug, „wie gaat er met volle zon binnen in een bioscoop zitten?”, maar vanaf oktober verwacht Duquenne dat het „losbarst”. Streamingdiensten ziet Duquenne niet zozeer als concurrent, die moeten het volgens hem meer van series hebben. „Een terrasje met warm weer, dát is  een concurrent.” Overigens maakte Kinepolis in zijn hele keten met 93 procent wel bijna evenveel omzet als in 2019: een combinatie van bezoekers die meer uitgeven en hogere prijzen voor tickets en consumpties, zegt Duquenne. „We merken dat mensen meer beleving wensen en daar ook voor willen betalen. Meer mensen kiezen voor luxueuze stoelen of ‘Laser Ultra’-voorstellingen, met beter beeld en geluid.” Bij Pathé blijven de bezoekersaantallen, in tegenstelling tot Kinepolis Nederland,  wel nog achter op recordjaar 2019, toen de Nederlandse bioscopen volgens cijfers van de Nederlandse Vereniging van Bioscopen en Filmtheaters gezamenlijk 35 miljoen bezoekers verwelkomden. De verwachting is dat dat na de zomer „zal bijtrekken”, zegt een woordvoerder van Pathé. Films als Soof 3, Amsterdam, Black Panther: Wakanda Forever en Avatar: The Way of Water moeten daaraan gaan bijdragen. Ook Duquenne van Kinepolis heeft grote verwachtingen van, wederom, de blockbusters.   Van Vue, de derde grote bioscoopketen die actief is in Nederland, zijn nog geen cijfers bekend. Correctie: in een eerdere versie van dit artikel stond dat Kinepolis zeventien bioscopen in Nederland heeft, dit moet twintig zijn. Dit is aangepast. Bij de Nederlandse bioscopen van Kinepolis werden vooral de blockbusters deze maand goed bezocht.    1 Minions: Hoe Gru een Superschurk werd 2 DC Club van Super-Pets 3 Top Gun: Maverick   4 Thor: Love and Thunder 5 Bullet Train||https://www.nrc.nl//nieuws/2022/08/25/tom-cruise-brengt-de-filmliefhebber-terug-naar-de-nederlandse-zalen-a4139911
2022-08-25||Russische politicus Roizman vrijgelaten na arrestatie||Jevgeni Roizman, een Russische politicus en oud-burgemeester van Jekaterinenburg, is voorlopig vrijgelaten na zijn arrestatie eerder deze week. Van de rechter mag hij de komende vijf weken geen publieke evenementen bezoeken, alleen maar contact hebben met zijn advocaat en familieleden en ook geen gebruikmaken van telefoon en internet. De Kremlin-criticus heeft die sancties opgelegd gekregen omdat hij het Russische leger in diskrediet zou hebben gebracht.  Verzoek van de aanklager om Roizman onder huisarrest te plaatsen, heeft de rechter geweigerd. Roizman heeft alle aanklachten ontkend. Het is niet bekend waar hij precies van wordt verdacht. Volgens Russisch staatspersbureau TASS zou het gaan om een film die hij op YouTube heeft geplaatst. Roizman is in mei van dit jaar ook al opgepakt. Hij heeft toen tien dagen vastgezeten omdat hij zijn volgers via Twitter had opgeroepen te demonstreren voor de vrijlating van Russische oppositieleider Aleksej Navalny. De arrestatie van Roizman zorgde deze week voor kleinschalige, zeldzame protesten in Rusland. Eén demonstrant is opgepakt en veroordeeld tot vijftien dagen celstraf. Roizman was van 2013 tot 2018 burgemeester van Jekaterinenburg, na het verslaan van Poetins partijkandidaat.||https://www.nrc.nl//nieuws/2022/08/25/russische-politicus-roizman-vrijgelaten-na-arrestatie-a4139906
2022-08-25||Ook de geboortezorg voor asielzoekers schiet vaak tekort, zeggen onderzoekers|| Waaraan een drie maanden oude baby in de noodopvang van Ter Apel woensdag overleed, is nog niet bekend. „We doen ons uiterste best alle kwetsbare mensen binnen de poort te krijgen en zorg te geven, maar door het sterfgeval zijn we weer extra wakker geschud”, zegt een woordvoerder van het Centraal Orgaan opvang asielzoekers (COA). Het sterfgeval onderstreept de kwetsbare positie van zwangere asielzoekers en baby’s in de asielopvang. Op papier hebben asielzoekers dezelfde zorgrechten rondom en na geboorte, van verloskundige tot kraamzorg en consultatiebureau. In de praktijk schiet geboortezorg voor asielzoekers vaak tekort, zeggen onderzoekers.  „Vooropgesteld: op dit moment weten we niet wat er is gebeurd. Pasgeborenen en zuigelingen overlijden soms, daar kan echt een natuurlijke oorzaak voor zijn”, zegt Simone Goosen, adviseur gezondheidszorg voor vluchtelingen bij de Johannes Wier Stichting voor gezondheidszorg en mensenrechten. „Tegelijkertijd is duidelijk dat nog veel te verbeteren is in zorg voor zwangere vluchtelingen en pasgeborenen.” Zo sterven kinderen van asielzoekers vaker rondom de geboorte dan Nederlandse kinderen. In 2020 zagen onderzoekers dat van kinderen die tussen 2012 en 2016 geboren werden in de asielzoekercentra in Ter Apel en Musselkanaal 3,6 procent overleed. Onder kinderen van moeders in Noord-Nederland was de sterfte in diezelfde periode 0,6 procent. Gecorrigeerd voor het lagere geboortegewicht, was de sterfte onder kinderen van asielzoekers zeven keer hoger. Ook bij de zwangere vrouwen zelf zijn de risico’s verhoogd: in 2011 concludeerden onderzoekers dat sterfte onder bevallende moeders 10 keer hoger is onder asielzoekers. dan onder Nederlandse vrouwen. Ook op andere aspecten van de gezondheid scoren zwangere asielzoekers slechter. Zo zetten asielzoekers kinderen op de wereld met een lager geboortegewicht, ze hebben vaker complicaties rondom de geboorte zoals bloedingen of een gescheurde baarmoeder en hebben na de geboorte vaker last van een postnatale depressie.  Hoe ontstaan die verschillen?  Voor een deel ligt dat aan de omstandigheden waaronder mensen aankomen. Asielzoekers hebben vaak een gezondheidsachterstand opgelopen tijdens de reis en de stress die gepaard gaat met een onzeker verblijf. „Als je zelf niet veilig bent, komt een zwangerschap ook niet op de eerste plaats”, zegt Anouk Verschuuren. Zij onderzoekt zwangerenzorg voor asielzoekers bij het UMC Groningen en is co-auteur van het onderzoek naar sterfte rondom de geboorte. Als je zelf niet veilig bent, komt zwangerschap ook niet op de eerste plaats Anouk Verschuuren onderzoekt zwangerenzorg voor asielzoekers aan UMC Groningen Sociale isolatie is een risicofactor voor complicaties rondom de zwangerschap. Het ontbreekt zwangere asielzoekers behalve aan vrienden, buren en familie, vaak ook aan een partner. Verschuuren zag in een ander onderzoek uit  2021 dat 45 procent van de vrouwen die tussen 2016 en 2021 bevielen in een azc, op dat moment geen partner had. Van de 72 tienermoeders in die periode, was bijna 70 procent  alleenstaande minderjarigen.  En dan is er nog  de ongelijke toegang tot de zorg. Asielzoekers in Nederland beginnen later met prenatale zorg, blijkt uit interviews met verloskundigen. „De Nederlandse zorg is ingericht op eigen verantwoordelijkheid van de patiënt: als jij niet naar de verloskundige gaat, komt de verloskundige ook niet achter je aan”, zegt Verschuuren.  „Een asielzoeker die het systeem en de taal niet kent, kan er ook niet in navigeren. Dan begrijp je niet dat er bloed geprikt moet worden. Dan weet je niet wie je moet bellen in het weekend.”  En elke overplaatsing betekent een nieuwe overdracht tussen behandelende verloskundigen, huisartsen en andere zorgverleners. Van de asielzoekers die tussen 2016 en 2021 in een azc bevielen, was 70 procent tijdens de zwangerschap minstens één keer overgeplaatst. 28 procent van de zwangeren waren minstens twee keer overgeplaatst, soms werd een vrouw zelfs vijf, zes of zeven keer overgeplaatst. De Nederlandse richtlijn geboortezorg asielzoekers schrijft voor dat zwangere asielzoekers zes weken voor de uitgerekende datum en zes weken daarna niet worden verplaatst om continuïteit van zorg te garanderen.  De overplaatsingen zijn al jaren een probleem, zegt Simone Goosen van de Johannes Wier Stichting. „Zwangere vrouwen en pasgeborenen zouden zo snel mogelijk naar een opvanglocatie moeten worden gebracht waar de zorg goed geregeld is, waarvan het COA zeker weet dat die open blijft. Een plek waar je andere zwangeren kan ontmoeten, dat geeft enorme steun.”  In de communicatie tussen zorgverleners en asielzoekers gaat het ook nog vaak mis. De inzet van een tolk in de zorg voor asielzoekers wordt vergoed, maar zorgverleners maken er lang niet altijd gebruik van. De Inspectie voor de Gezondheidszorg concludeerde in 2014 dat tolken onderbenut werden in de geboortezorg voor asielzoekers. „En dan nog: een tolk is niet zaligmakend. Als je weet wat iemand zegt, wil dat nog niet zeggen dat je een patiënt  helemaal begrijpt”, zegt Verschuuren. Verder ontbreekt het nog altijd aan voorlichtingsmateriaal in diverse  talen. „Voor het College Perinatale Zorg hebben we dit jaar razendsnel informatie bij elkaar gebracht voor zwangere Oekraïense vluchtelingen”, zegt Goosen. „Met pijn in het hart moet je dan constateren: dit hadden we al jaren lang moeten hebben voor al die andere zwangere vrouwen.”||https://www.nrc.nl//nieuws/2022/08/25/ook-de-geboortezorg-voor-asielzoekers-schiet-vaak-tekort-zeggen-onderzoekers-a4139907
2022-08-25||Column | Om goed te doen hoef je niet meer te vliegen, je kunt gewoon naar onze eigen hel op aarde||Artsen zonder Grenzen concludeerde dat we in Nederland inmiddels een eigen Moria hebben, het vluchtelingenkamp op het Griekse eiland Lesbos waar de toestand zo schrijnend was dat er onder leiding van Johnny de Mol een heel cohort BN’ers en semi-BN’ers naartoe trok om hulp te bieden.  Om goed te doen hoef je tegenwoordig niet te vliegen, je kunt gewoon met de fiets, de deelscooter of met de elektrische auto naar onze eigen hel op aarde: Ter Apel. Niet met het ov: dat staakt, of rijdt wegens personeelsgebrek niet. Toen we aan het begin van de zomervakantie  in de rij moesten staan om het land uit te raken stroomden de Kamerleden, het leeghoofd Daniel Koerhuis van de VVD voorop, naar Schiphol om zelf de mensonterende toestanden te constateren. Koerhuis zei dat kindjes van vakantiegangers hun plasje soms op moesten houden. Waar is hij nu, nu de toiletten in Ter Apel on-Nederlands goor ogen? Het is zijn portefeuille niet, asielzoekers zijn niemands portefeuille, we hebben ze allemaal in de maag van VVD-staatssecretaris Erik van der Burg gesplitst, terwijl die zich al in zijn eerste familiehotel in Twente verslikte.   Nederland is een vastgelopen bureaucratie, waar door personeelsgebrek de menselijkheid als eerste sneuvelt. ‘We worden overlopen’, twitterde huispopulist  Wierd Duk van De Telegraaf gisteren over de toestand in en rond Ter Apel. Geen woord over de echte oorzaak: dat er geen plek in Nederland meer te vinden is voor een tweede aanmeldcentrum.  Kamerleden stroomden naar Schiphol om de mensonterende toestanden te constateren Zouden er in andere welvarende landen inmiddels al  publieksacties zijn om in ieder geval de asielkinderen bij ons weg te halen? Wij zijn verworden tot een groep die wel  in staat is om mensen  een normaal onderdak te verlenen, maar we willen het niet. De intellectuele voorhoede zat vorige week in tenten tussen een zee van zichzelf reinigende Dixies en voedselkraampjes met z’n zestigduizend  op Lowlands.  Je had de hele handel kunnen laten staan, maar dat zou vanwege ‘de aanzuigende werking’ ongetwijfeld op verzet zijn gestuit van boze omwonenden, die hun rust, reinheid, regelmaat en ruimte niet willen delen. Dan moeten de goedwillenden maar verrekken onder de kwaden, alles beter dan dat het bankje voor de supermarkt vol zit met onbekende gezichten.  Van de regering hoeven we niets te verwachten, gelukkig heeft Johnny de Mol vooralsnog een lege agenda.  Marcel van Roosmalen  schrijft op deze plek een wisselcolumn met Ellen Deckwitz.||https://www.nrc.nl//nieuws/2022/08/25/plasje-a4139893
2022-08-25||De taalsleutel ligt op de Kaukasus: daar ligt de oorsprong van veel wereldtalen||Het is de kraamkamer van alle Indo-Europese talen: op de zuidelijke Russische steppe ontstond vier millennia voor het begin van onze jaartelling de oertaal (Proto-Indo-Europees) waaruit later talen als het Nederlands, Engels, Latijn en Sanskriet voortkwamen. Een team van meer dan honderd wetenschappers heeft met behulp van genetisch onderzoek nu de bevolkingsstromen vanuit dit steppegebied naar de Balkan, Anatolië en de Kaukasus in kaart gebracht, om zo de oorsprong en verspreiding van het Indo-Europees beter te begrijpen. Ze trekken enkele opvallende conclusies. Zo zijn van deze steppebewoners, die de Yamnaya worden genoemd, geen genetische sporen te vinden in Anatolië, het huidige Turkije. Dat zou beteken dat Anatolische talen als het Hettitisch en Luwisch veel eerder van de rest van de Indo-Europese talen zijn afgesplitst dan tot nu toe wordt aangenomen – en dus ook dat de diepste bron van deze talen ergens anders dan op de steppe ligt. De onderzoekers publiceerden hun bevindingen donderdag in Science. Genetisch materiaal in oude botten heeft wetenschappers het afgelopen decennium veel geleerd over migratiepatronen in de prehistorie. Menselijk dna is niet statisch: het muteert van voortplanting op voortplanting. Wie uit archeologisch materiaal – botten of tanden – dna weet te isoleren en dat vergelijkt met een database met de genetische codes van andere mensen (dood en levend) kan terugrekenen wat de stamboom van de stoffelijke resten in kwestie is. Voor dit nieuwe onderzoek analyseerde het team onder leiding van wetenschappers van Harvard University het genetisch materiaal van 727 mensen die gedurende de afgelopen 11.000 jaar rondom de Zwarte Zee leefden. Ze constateerden in deze periode de vermenging van vijf ‘oergroepen’: jager-verzamelaars uit de Kaukasus, Oost-Europese jager-verzamelaars, jager-verzamelaars van de Balkan, Anatolische vroege landbouwers en Levantijnen. Vanuit de Kaukasus vertrok rond 5.000 v.Chr. een eerste groep jager-verzamelaars richting de steppe in het noorden. Daar vermengden ze zich met de plaatselijke Oost-Europese jager-verzamelaars. Tweeduizend jaar later vond er een nieuwe migratie vanuit het zuiden plaats. Naast mensen uit de Kaukasus zaten daar ook migranten bij wier wortels in Anatolië en de Levant lagen. De Yamnaya-cultuur ontstond in deze tijd. In de millennia na 3000 v.Chr. trokken Yamnaya, die leefden als nomadische veehouders, Europa en Azië in. Via de Balkan belandden ze in Griekenland, terwijl ze ook de Kaukasus overtrokken, richting wat nu Armenië is. In het dna-materiaal uit deze periode dat op deze plekken is gevonden, is de genetische mix van de Yamnaya aangetroffen, naast het ‘lokale’ dna. De steppebewoners hebben echter geen genetisch spoor achtergelaten in Anatolië, terwijl ook daar talen worden gesproken die horen tot hun Indo-Europese familie.  Hoe is dat te verklaren? De auteurs van het Science-artikel denken dat de sleutel ligt op de Kaukasus. De jager-verzamelaars daar zijn al vroeg naar zowel Anatolië als de Zuid-Russische steppe getrokken. Hun taal zou dus aan de basis kunnen liggen van zowel het Proto-Indo-Europees van de Yamnaya als de Anatolische talen. Dat zou betekenen dat de diepste wortels van wereldtalen als Engels en Spaans op de Kaukasus liggen. De auteurs pleiten voor meer archeologisch onderzoek om hun conclusies te bevestigen en hopen dat daarmee een einde kan komen aan de „eeuwenoude queeste naar een gezamenlijke bron die door taal en een gedeelde afkomst de volkeren van Azië en Europa met elkaar verbindt”. Alwin Kloekhorst, universitair hoofddocent aan het Centre for Linguistics van de Universiteit Leiden, is onder de indruk van de hoeveelheid dna-materiaal die onderzocht is. Hij is expert op het gebied van de oudste Indo-Europese taal waarvan ons teksten zijn overgeleverd, het Hettitisch (een Anatolische taal). „Dit is een enorme sprong  ten opzichte van wat bekend was.” Kloekhorst heeft echter grote moeite met de belangrijkste conclusie van het artikel, dat de Anatolische Indo-Europese talen een stuk eerder ontstaan zijn dan gedacht en niet met migranten van de Yamnaya-cultuur zijn meegekomen. „Opvallend genoeg zaten er geen historisch-taalkundigen bij de meer dan honderd auteurs van het artikel. Dat is jammer, want vanuit ons vakgebied valt hier toch wel iets over te zeggen.” Hij legt uit wat het probleem is. „Als de Anatolische talen inderdaad afstammen van een eerdere migratie vanuit de Kaukasus, dan zou dat betekenen dat ze al zesduizend jaar voor Christus zijn afgesplitst van de rest en daarna hun eigen ontwikkeling hebben gehad. Als je kijkt naar het tempo waarin talen zich ontwikkelen kán dat alleen niet, omdat de Anatolische talen dan veel meer zouden moeten verschillen van de overige Indo-Europese talen.” Kloekhorst denkt dat de Anatolische talen afstammen van een groep veehoeders die al rond 4000 v.Chr. vertrok van de steppe en duizend jaar later Anatolië bereikte. Maar hoe is dan de afwezigheid van het dna van Oost-Europese jager-verzamelaars – het unieke ingrediënt in het genenpakket van de Yamnaya – te verklaren? Kloekhorst: „Taal kan ook overgedragen worden via elites. Die hebben wel een grote invloed op de cultuur van een bevolking, maar zijn relatief klein. Hun genetische signatuur verdwijnt daardoor in de loop der tijd na vermenging met de plaatselijke bevolking.”||https://www.nrc.nl//nieuws/2022/08/25/de-taalsleutel-ligt-op-de-kaukasus-daar-ligt-de-oorsprong-van-veel-wereldtalen-a4139898
2022-08-25||Kerncentrale Zaporizja tijdelijk van stroomnet vanwege brand in de buurt||De kerncentrale in de zuidoostelijke Oekraïense stad Zaporizja werd donderdag twee keer afgesloten van het nationale stroomnet. Dat meldt het staatskernenergiebedrijf Energoatom. De laatste van vier stroomlijnen die de fabriek verbonden met het net werd beschadigd door branden elders op het terrein – de andere drie stroomlijnen waren al uitgeschakeld door Russische beschietingen. De Zaporizja-centrale is onder Russische controle.  Het was de eerste keer sinds de bouw van de kerncentrale in de jaren tachtig dat het gehele complex werd afgesloten van het stroomnet. De verbinding met een noodenergievoorziening bleef wel intact en er zijn ook dieselmotoren die ervoor moeten zorgen dat de centrale altijd verzekerd blijft van stroom. Toch heeft het Internationaal Agentschap voor Atoomenergie (IAEA) na het incident grote zorgen over de „nucleaire veiligheid en beveiliging van de fabriek”.  „Bijna iedere dag is er een nieuw incident in of nabij de kerncentrale van Zaporizja”, schrijft IAEA-directeur-generaal Rafael Mariano Grossi in een reactie. „We kunnen het ons niet veroorloven nog meer tijd te verliezen. Ik ben vastbesloten om de komende dagen persoonlijk een IAEA-missie naar de fabriek te leiden om de nucleaire veiligheid en beveiliging daar te helpen stabiliseren.” Het Witte Huis riep donderdag op het gebied rond Zaporizja te demilitariseren, schrijven internationale persbureaus.  Hoewel zowel Oekraïne als Rusland instemmen met een bezoek van de IAEA aan Zaporizja, is er onenigheid over de route die de delegatie moet afleggen: de missie door de hoofdstad Kiev laten reizen is te gevaarlijk, zei medewerker van het Russische ministerie van Buitenlandse Zaken Igor Visjnevetski half augustus. Donderdag zei de Oekraïense minister van Energie dat het IAEA-bezoek aan Zaporizja „in de komende dagen” gaat plaatsvinden. „Zeker niet later dan het begin van september.” Rusland heeft de afspraak nog niet bevestigd. ||https://www.nrc.nl//nieuws/2022/08/25/kerncentrale-zaporizja-tijdelijk-van-stroomnet-vanwege-brand-in-de-buurt-a4139897
2022-08-25||Hoe een gezond en geliefd ziekenhuis op de rand van faillissement kan komen|| Haar vader lag er drie maanden geleden nog en hij werd liefdevol verzorgd, zegt de Rotterdamse Renate Evertse. Ze zetten altijd een tandje bij, vertelt een huisarts van een praktijk net buiten Rotterdam: „Als alle spoedeisende hulpen dicht zijn, maken ze daar nog plaats, is mijn ervaring.”  Het Ikazia Ziekenhuis, middenin Rotterdam-Zuid, is een geliefd ziekenhuis. Van oorsprong protestants christelijk – in 1968 opgericht na een inzameling door kerken en burgers. Daar komt de naam ook vandaan. Ikazia betekent: interkerkelijke actie ziekenhuis in aanbouw. In de regio Rotterdam gaan mensen eerder dood dan in de rest van het land. Hier leven mensen gemiddeld 3,5 jaar korter in goede gezondheid.  In Rotterdam-Zuid krijgen inwoners rond hun zestigste al chronische gezondheidsproblemen. Suikerziekte, COPD, hart-en vaatklachten, kanker. Dat zorgt in Rotterdam voor minder uitgaven aan ouderenzorg en meer aan ‘gewone’ ziektekosten, zo blijkt uit een analyse van verzekeraars. De patiënten van Ikazia komen veelal uit het armere stadsdeel Zuid en christelijke dorpen in de omgeving. Het is een levendig ziekenhuis, met veel acute zorg. Elk jaar worden er 3.000 baby’s geboren, komen 25.000 mensen naar de spoedeisende hulp en bezoeken in totaal  345.000 patiënten het ziekenhuis. Maar maandag bleek uit het jaarverslag dat het ziekenhuis (200 miljoen omzet) op de rand van faillissement staat. Het voldoet niet meer aan de voorwaarden van zijn bankleningen, waardoor die direct opeisbaar zijn geworden. Huisbankier ING heeft per oktober alle kredieten opgezegd. Voor het derde jaar op rij lijdt het Ikazia verliezen: net als vorig jaar stevent het af op 10 miljoen euro verlies.  Is er nog iets aan te doen? Financieel directeur ad-interim Rik Riemens, sinds juni in functie, is optimistisch. Op 12 juli, zo vertelt hij, riep het ziekenhuis zijn schuldeisers bijeen voor spoedoverleg. Het ziekenhuis presenteerde een eerste noodplan aan banken en zorgverzekeraars waarbij tarieven voor patiënten omhoog gaan en waarbij verzekeraars wat meer geld moesten voorschieten.  In plaats van méér zorg voor meer patiënten stonden tijdens de crisis hele afdelingen leeg  De zorgverzekeraars zijn er niet op uit dit ziekenhuis te sluiten, onderstrepen ze desgevraagd. Eerder, in Flevoland en Amsterdam-West, bleek dat verzekeraars respectievelijk de IJsselmeerziekenhuizen en het Slotervaart al hadden opgegeven, vóór het faillissement. Dat is in Rotterdam niet aan de orde, zegt Riemens. Ze gaven Ikazia hartje zomer direct wat extra financiële steun. Maar de banken en verzekeraars eisten wel een groter herstelplan. Daar werkt de ziekenhuisleiding nu hard aan, met adviseurs van accountantskantoor PwC. Hoogste prioriteit: het ziekenhuis mag geen verliezen meer lijden. Dat gebeurt nu nog elke maand. Daarbij zal Ikazia moeten overwegen mínder zorg te verlenen, zodat minder personeel nodig is.  De vele dure zzp-verpleegkundigen (binnen een paar jaar verdubbeld tot bijna 7 procent van de personeelskosten) zijn in dat opzicht een voordeel. De ‘flexibele schil’ zal er als eerste uitgaan, voordat gedwongen ontslagen aan de orde zijn. Maar Riemens verwacht dat niet en wijst ook op de openstaande vacatures. Hoe kon een gezond ziekenhuis zo in de problemen raken?  Het ziekenhuis nam financiële risico’s – achteraf bekeken op het verkeerde moment. Er waren groei-ambities: een paar jaar geleden kwam er een zes verdiepingen tellend nieuw gebouw bij. Dat was duurder dan gedacht, blijkt uit jaarverslagen. Op het moment dat dit pand zich moest gaan terugverdienen, brak de coronapandemie uit. In plaats van méér zorg voor extra patiënten, wat de bedoeling was, stonden in het Ikazia hele afdelingen leeg. „Die groei, daar kwam helemaal niets meer van”, zegt Riemens. Op de intensive care draaiden artsen en verpleegkundigen in 2020 en 2021 juist overuren. Normaal beschikt Ikazia over twaalf bedden intensive care, op een zeker moment lagen er meer dan veertig patiënten, weet Riemens. De coronacrisis laat bij alle Nederlandse ziekenhuizen sporen na. Ten eerste is er nog discussie met verzekeraars en het ministerie van Volksgezondheid over de finale afrekening van de buitengewone kosten van corona-patiënten. Dat geeft financiële onzekerheid voor ziekenhuizen. Ten tweede is het ziekteverzuim onder verpleegkundigen in het hele land veel hoger dan voorheen, intussen 8 procent. Sommigen kampen met langdurige Covid-klachten, anderen zijn opgebrand. Die mensen werken niet, maar het ziekenhuis moet ze wel betalen. Een groot aantal verpleegkundigen heeft de zorg helemaal verlaten, waardoor de werkdruk voor de anderen groeit. Bij Ikazia is die kater nog iets groter doordat het ziekenhuis bovengemiddeld veel deed in corona-tijd, zegt Riemens. Volgens hem is dat één van de verklaringen voor het bovengemiddelde ziekteverzuim bij Ikazia, de sterke groei van de personeelskosten en de rappe toename van ingehuurd personeel. Het resulteerde allemaal in dieprode cijfers. Riemens: „We waren een lean en mean- ziekenhuis, maar in coronatijd is dat gekanteld. We zijn uit evenwicht en dat is bedreigend.” Voor alle 2.400 medewerkers van Ikazia is het een spannende tijd, beseft Riemens. En er is ook een groep medewerkers die al nare ervaringen op dit vlak heeft. Zij werkten bij het inmiddels failliete Ruwaard van Putten Ziekenhuis in Spijkenisse, vlakbij. Dat ging in 2013 failliet en is gedeeltelijk ‘doorgestart’ onder de vleugels van Ikazia. „Die vinden dit verschrikkelijk spannend. Voor hen is dit een soort déjà vu.”||https://www.nrc.nl//nieuws/2022/08/25/ikazia-vecht-voor-voortbestaan-patienten-genoeg-kosten-te-hoog-a4139896
2022-08-25||Droogte en brandstichting doen Russische berken branden||De zwartgeblakerde bomen en grijze ashopen in het bos bij Pytsjim, een dorp in de republiek Komi in het noordoosten van Europees Rusland, bieden een troosteloze aanblik. Tussen de bomen zijn diepe voren getrokken in de mulle zandgrond. Die moesten twee weken geleden voorkomen dat een vlammenzee zou overslaan naar andere delen van het bos of het dorp. Er slingeren nog waterflessen rond die zijn achtergelaten toen de mannen, vrouwen en kinderen van Pytsjim hier twee weken geleden het vuur bestreden. In het hete bos hangt een indringende brandlucht, muggen zoemen. Dmitri Goesjtsja raapt de flessen op, zoals hij alles opraapt wat niet in het bos thuishoort. De 38-jarige dorpsbewoner beent in zijn blauwe joggingbroek en camouflagejas met herfstbladerenmotief op rubber laarzen over de verende bosgrond. Goesjtsja werkt voor een van de vele bosbouwbedrijven in de regio, maar is in zijn vrije tijd actief als vrijwilliger bij de lokale milieubeweging. Met andere activisten zet hij zich in tegen vervuiling, illegale dump en houtkap die in Komi schering en inslag zijn. Om zulke misstanden vast te leggen, heeft hij altijd een videocameraatje bij zich als hij het bos ingaat. „De natuur is nu eenmaal erg belangrijk voor mij”, lacht hij.  Goesjtsja was in de tuin aan het werk toen een kennis hem een foto stuurde waarop  rook te zien was boven het bos. Hij reed zo snel hij kon naar de brand, waar andere dorpsbewoners zich al hadden verzameld. Ook de brandweer was uitgerukt vanuit de regionale hoofdstad Syktyvkar. „Uiteindelijk brandde ruim een hectare bos af”, vertelt hij wijzend op de verkoolde berken, sparren en bosbessenstruiken.  Restanten van de bosbrand nabij Pytsjim. Foto Julia Nevskaja 
 De hectare in Pytsjim is er een van de ruim drie miljoen hectare bos die dit jaar in Rusland in vlammen opging. De branden zijn weliswaar minder omvangrijk dan in het rampjaar 2021, toen half Siberië in brand stond en rookpluimen reikten tot aan de Noordpool, ze veroorzaken grote schade aan ecosystemen. In het Russische noorden zorgen de branden voor een versnelde dooi van de permafrost, waarbij methaan en andere broeikasgassen vrijkomen die de klimaatopwarming versnellen. Die pijpleidingen overal, dat voelt niet echt lekker Dmitri Goesjtsja inwoner Pytsjim In Komi, een regio iets kleiner dan Zweden en bedekt met een van de laatste oerbossen van Europa, is de taiga door de hitte kurkdroog. Een sigarettenpeuk of blikseminslag is voldoende om het bos te doen ontbranden. Deze maand brandde vijftig hectare af van het door UNESCO tot werelderfgoed uitgeroepen Jugyd Va natuurpark  in het noorden van de regio. De Russische luchtbrandweer Avialesoochrana en Greenpeace kregen het vuur met moeite onder controle. De vele gas- en oliepijpleidingen die het uitgestrekte gebied doorkruisen, vormen in Komi bijkomend risico. Hoewel ze grotendeels ondergronds liggen, is Dmitri Goesjtsja er niet gerust op. „Die pijpleidingen hier overal, dat voelt niet echt lekker nee.”  Bosbranden in Rusland naderen Moskou  Foto Julia Nevskaja Ook in dichtbevolkte gebieden van Rusland zorgen de bosbranden voor overlast. Inwoners van Moskou en omgeving klagen al twee weken over smog en een scherpe brandlucht, die in de neuzen prikt. De rook is afkomstig van grote branden bij de stad Rjazan, tweehonderd kilometer naar het zuidoosten, en het noordelijker gelegen Vladimir. Ramen blijven dicht, artsen waarschuwen voor gezondheidsschade. De gouverneur van Rjazan stelde deze week een noodtoestand in en twee dorpen moesten worden geëvacueerd. President Poetin waarschuwde woensdag in een videobijeenkomst voor een uitbreiding van de branden, die verder naar Moskou oprukken. De Moskouse burgemeester Sergej Sobjanin stuurde extra manschappen en materieel om te helpen bij de bluswerkzaamheden. Ruim zevenduizend brandweerlieden en zestien blusvliegtuigen zijn actief in het gebied. Die luxe hebben de inwoners van Pytsjim niet. Het dorp bestaat uit een twintigtal houten huizen en datsja’s met kleurige bloementuinen. Met een witte hoofddoek om haar magere hoofd geknoopt staat zestiger Nadezjda in haar moestuin onkruid te trekken tussen de bietjes, kool en aardbeien. „De kool is helemaal opgevreten door de slakken”, lacht ze. Nadezjda was als de dood dat de wind het vuur zou doen overslaan naar het dorp. „We waren  in paniek, zo’n brand hebben we hier nog niet gehad. Het is de droogte, er is al twee maanden geen regen gevallen.” Dat de dorpsbewoners een ramp wisten te voorkomen, was niet dankzij de brandweer. Die rukte weliswaar uit vanaf Syktyvkar, twee uur zuidwaarts, maar bestond tot verbazing van de inwoners uit drie mannen zonder materieel. De dorpsbewoners, inclusief de vrouwen en kinderen, moesten zelf in actie komen. „We stuurden de kinderen er met fietsen op uit om uit het dorp gereedschap en emmers te halen, en ons te helpen het vuur te doven”, vertelt Goesjtsja. Een platte kar met drie grote waterbakken fungeerde als brandweerwagen. De oude brandslang bleek gescheurd. Over de brandweer wil Goesjtsja niets kwaads zeggen. „Ze deden goed werk hoor, en vertelden ons precies wat we moesten doen. Maar dat ze geen kettingzagen bij zich hadden is natuurlijk een slechte zaak.” Volgens critici dragen slechte brandpreventie en bezuinigingen op manschappen, vliegtuigen en materieel bij aan de explosieve situatie in de Russische bossen. Negen van de tien branden ontstaan volgens de Russische brandweer door menselijke hand. De branden nabij Moskou zouden volgens de autoriteiten zijn aangestoken. Ook in Pytsjim houden brandweer en inwoners rekening met opzet. Er gaan geruchten over een lokale bosbezitter, die gezegd zou hebben dat het makkelijker is het bos in de fik te steken dan het hout te laten kappen. Goesjtsja zou er niet van opkijken. „Zo gaat het in Siberië ook. Waarom denkt u dat er in Rusland zoveel bosbranden zijn? De compensatie is niet slecht.”  Nadezjda, een inwoner van Pytsjim, bij haar huis. Foto Julia Nevskaja||https://www.nrc.nl//nieuws/2022/08/25/droogte-en-brandstichting-doen-russische-berken-branden-a4139895
2022-08-25||Ajax speelt tegen Liverpool, Napoli en Rangers in Champions League||Ajax speelt in de groepsfase van de Champions League dit seizoen tegen Liverpool, Napoli en Rangers uit Glasgow. Dat bleek donderdag uit de loting van de Europese voetbalbond UEFA in de Turkse stad Istanbul. Ajax is de enige Nederlandse club die dit seizoen in het belangrijkste clubtoernooi van Europa mag spelen. PSV werd eerder deze week uitgeschakeld in de play-offs door de Rangers FC van trainer Giovanni van Bronckhorst. De afgelopen drie seizoenen kwam de club uit Eindhoven ook niet verder dan de play-offs. Omdat Ajax in pot 1 was ingedeeld bij de loting, ontliep het onder meer Bayern München, AC Milan en Real Madrid. De eerste speelronde van het toernooi staat gepland voor 6 en 7 september, de laatste wedstrijden in de groepsfase zijn op 1 en 2 november. De UEFA maakt het speelschema van de groepswedstrijden later bekend. Op 10 juni 2023 vindt de finale plaats in Istanbul. Tijdens de ceremonie in Turkije is de Nederlandse coach Sarina Wiegman, die met het Engelse vrouwenteam dit jaar het EK won, uitgeroepen tot beste vrouwelijke coach. Ze kon er zelf niet bij zijn, maar zei in een opgenomen video dat ze zich „vereerd en nederig” voelt. Ze droeg de titel op aan onder anderen de spelers en de fans en sprak de hoop uit dat haar team volgend jaar naar het WK gaat. Correctie (26 augustus 2022): In een eerdere versie van dit artikel stond dat Sarina Wiegman vorig jaar het EK voetbal won met de Engelse voetbalvrouwen. Dat moest dit jaar zijn.  Dat is hierboven aangepast.||https://www.nrc.nl//nieuws/2022/08/25/ajax-speelt-tegen-liverpool-napoli-en-rangers-in-champions-league-a4139883
2022-08-25||In Brabant broeide het boerenverzet vijf jaar geleden al, wat is daar sindsdien gedaan?|| De stallen zijn gesloopt, de boerderij is verkocht. „Over drie jaar zijn hier misschien nog maar heel weinig veehouderijen over”, zegt Joep van de Ven, wethouder voor het CDA in Oirschot, rijdend door het buitengebied.  Onlangs werd een deal gesloten met een varkenshouder over wiens plannen voor een megastal al tien jaar lang werd gesteggeld; het bedrijf is aangekocht en de kosten daarvoor verdient de provincie Noord-Brabant, via een ontwikkelingsmaatschappij, gedeeltelijk terug met de bouw van vijftien luxe woningen elders in Oirschot. Met die overeenkomst wordt de stikstofuitstoot door negentienduizend varkens op het naastgelegen Natura 2000-gebied Kampina voorkomen, en blijft het landschap een ongewenste ingreep gespaard.  De deal is een van de mogelijkheden die de provincie Noord-Brabant heeft om een „transitie” te maken naar  duurzamer platteland. „We doen dit voor de natuur, maar we doen het ook voor de landbouw zelf”, zegt  gedeputeerde Elies Lemkes-Straver (CDA). „We zijn een voedselprovincie bij uitstek en boeren vormen daarin een onmisbare schakel. We willen  de doelen voor natuur, stikstof, klimaat en water halen, maar nadrukkelijk in combinatie met toekomstperspectief voor de landbouw. We laten de boeren niet in de steek.” Het zijn geen loze beloften. Vijf jaar geleden ontstond in Noord-Brabant grote politieke en maatschappelijke ophef over plannen  veehouders te verplichten enkele jaren later alleen hun dieren te huisvesten in emissiearme stallen. Boeren trokken naar het provinciehuis in Den Bosch, het CDA stapte uit het college van Gedeputeerde Staten, de sfeer was grimmig. Inmiddels zijn de plannen aangepast; de deadline werd uitgesteld tot 2024 en er zijn regelingen in het leven geroepen die boeren helpen, ook financieel, om een keuze te maken over hun toekomst. Ook het CDA bestuurt weer mee.  Gedeputeerde Lemkes: „Elke transitie doet pijn. Maar het is hier in Brabant geen rigide proces. We doen het van onderaf. Iedereen praat mee, ook de boeren.”  Er gaan stemmen op  de deadline van 2024 opnieuw uit te stellen. Vier op de tien veehouders zullen waarschijnlijk stoppen, bleek begin dit jaar uit een rapport, grotendeels door natuurlijk verloop.   Op veel plaatsen in Noord-Brabant hangen, net als elders in Nederland, nog veel Nederlandse vlaggen omgekeerd aan lantaarnpalen, bomen en tractoren. Het gist en het broeit. „Onderschat de emoties niet”, zegt  Lemkes. Toch lijkt het verzet in Noord-Brabant iets minder hevig dan elders. „Als ik naar die protesten elders  kijk, en het feit dat op het Brabantse platteland de transitie zich volop voltrekt, denk ik: het zijn achterhoedegevechten”, zegt wethouder Joep van de Ven.  De Kampina is een natuurgebied met bos, heide en beekdalen en is ruim 1.200 hectare groot.   Foto Walter Herfst De verklaring voor de relatieve rust, zeggen bestuurders, is dat nergens het beleid voor zowel  emissies als  stikstof strenger is dan in deze provincie, maar dat er ook al jaren over wordt gesproken. Iedere veehouder, ver of dicht bij een waardevol natuurgebied, moet een bijdrage leveren, maar  boeren hebben de tijd om een keuze te maken. Ze kunnen met steun van de overheid investeren in de bouw van emissiearme stallen en nog twintig jaar boeren om die investering terug te verdienen. Of ze kunnen stoppen en meedoen aan een van de regelingen: de stoppersregeling voor bedrijven die meer stikstof uitstoten dan goed is voor de natuur in de directe omgeving, of de ‘ruimte-voor-ruimte-regeling’ – de bouw van woningen in ruil voor het slopen van stallen. Zoals hier in Oirschot. De varkenshouder heeft naar verluidt voor 1,5  miljoen euro zijn stallen, woning en vergunningen verkocht, de oude bedrijfswoning krijgt een bestemming als woonhuis en elders wordt dat provinciale geld deels terugverdiend met woningbouw. Het lijkt de sleutel voor de oplossing van het stikstofprobleem. En inderdaad is menig bestuurder in Noord-Brabant ervan overtuigd dat de landelijke overheid de nadruk minder moet leggen op de stikstofreductie,  en meer op het versterken van de natuur en het bieden van een perspectief voor een duurzame landbouw. Ondanks de intensieve veehouderij in deze provincie denkt Noord-Brabant door de jaren geleden ingezette aanpak met emissiearme stallen de stikstofdoelen te halen voor elf van de veertien Natura 2000-gebieden.  We doen dit voor de natuur, maar ook voor de landbouw zelf Elies Lemkes-Straver gedeputeerde Het succes hangt  samen met het karakter van een gebied, dat is telkens weer anders. Zo komt met de aankoop van de stallen en de grond in Oirschot weliswaar een einde aan tien jaar procederen tegen wat gemeente en natuurorganisaties zagen als een uiterst ongewenste ontwikkeling, maar het is óók weer niet zo dat het fraaie natuurgebied Kampina hiermee in een klap is gered. Zelfs met negentienduizend varkens zou het bedrijf minder stikstof hebben uitgestoten dan verder weg gelegen melkveebedrijven met open stallen. Wethouder Van de Ven: „Een natuurinclusieve boer met een potstal die we hier graag houden, produceert meer stikstof dan een varkensstal met luchtwassers.” Het is een van de nuances die bestuurders graag aanbrengen in de landelijke discussie over stikstof. Als je de natuur wilt beschermen, moet je meer doen dan alleen enkele veebedrijven uitkopen. Neem de koeienboeren in de directe omgeving van waardevolle natuur. Vanzelfsprekend haal je een heleboel stikstof weg door het uitkopen van een melkveehouderij, maar de weilanden van deze melkveehouder zijn erg geschikt om de omgeving van de natuur wat natter te maken, en daarmee de al jaren gaande verdroging tegen te gaan.  „Melkveebedrijven zijn eigenlijk de bedrijven die je wilt behouden voor de natuur”, waarschuwt wethouder Van de Ven. Want wat gebeurt er als een melkveehouder stopt en zijn gronden verpacht aan de hoogste bieder? „Dan staan daar ineens bomen, aardappelen, bieten of prei.” Die hebben veel water nodig en dat is slecht voor de Kampina. „Zo raak je van de regen in de drup”, stelt Van de Ven. „Voor veel natuurgebieden zoals in De Peel is verdroging een groter probleem dan stikstof. Daarom moeten niet alleen de grote stikstofuitstoters in de omgeving van natuur worden aangepakt, maar moeten alle boeren meedoen en voldoen aan de eisen van emissiearme stallen. Er zullen dan ook veel meer bedrijven uit zichzelf stoppen.”  Op sommige plaatsen in het buitengebied van Oirschot schreeuwen de lelijke silo’s en stallen je tegemoet. Hier en daar verdwijnen de bedrijven. Wethouder Van de Ven wijst naar een keurig gazon. „Hier stond tot een jaar een geleden nog een hele grote kippenstal.” In ruil voor sloop mag de ondernemer er binnenkort drie woningen bouwen. Zijn vergunning om stikstof uit te stoten heeft de ondernemer kunnen verkopen aan de gemeente Boxtel, die dankzij deze ‘stikstofruimte’ nu een randweg kan aanleggen.  Is zo’n deal lucratief voor de boer? Van de Ven: „Het verkopen van die rechten is niet lucratief. En bij de bouw van drie huizen is dat maar de vraag. Voor deze mensen is het bedrijf hun pensioen. Ze hebben geprobeerd hun bedrijf te verkopen. Dat lukte niet. Ik heb de mensen zien huilen. Het is geen luxe, het is een risico.” Dezelfde vraag  aan de directeur van ontwikkelingsmaatschappij Ruimte voor Ruimte, Wim van de Kerkhof, die de deal met de varkenshouder mogelijk maakte. Is de veehouder er goed uitgesprongen? Van de Kerkhof: „Hij vroeg aanvankelijk de hoofdprijs. Onze prijzen lagen mijlenver uit elkaar. We hebben taxaties laten verrichten. We hebben onderhandeld. En we hebben een marktconforme prijs betaald.” De varkenshouder onthoudt zich van commentaar.||https://www.nrc.nl//nieuws/2022/08/25/in-noord-brabant-praat-iedereen-mee-ook-de-boerenin-2-a4139887
2022-08-25||In deze vergeten landschappen wekt de stilte oude spoken||Toen ik mijn cabrio nog had, reed ik elke lente ritueel het niets in. Door het Groningse land, waar de horizons breder worden en de dorpen krimpen, stuurde ik naar Lauwersoog. Ik noemde het mijn verdwijnpunt. Daar was niets meer. Ik stapte uit en  liet me pletten door de overdonderende leegte. Nu maak ik vanuit mijn woonplaats Groningen dezelfde tocht op de fiets. De stad is geen achterland. Die heeft cultuur, muziek, theater, restaurants. Maar daarboven, noordwaarts: hoeveel wereld blijft er over? Waar begint het verdwijnpunt?  Hoogkerk, waar de reuzensilo’s van de Cosun Beet Company een heel dorp verkrachten, heeft nog een Lidl en een Wereldwinkel. In Zuidhorn hebben ze nog pronknieuwbouw met Tesla’s, de gewone alledaagse rijkdom. Daarna begint de klok de tijd hard terug te draaien. Symptoom: de mensen letten niet meer op bij oversteken. Boven het kleine Oldehove begint de wereld te verdwijnen in een grote afvoerput. Alleen waar bomen staan zijn huizen. Voor de eenzame fietser is dit ideaal jachtterritorium. Weinig toeristen, een enkele racefietser, steeds minder auto’s, steeds sporadischer de vaak prachtige gehuchten.  De huisjes in Groningse dorpjes zitten romantisch hutjemutje op een kluitje, alsof ze op die kale vlakte bij elkaar beschutting zoeken tegen weer en wind, als vee in de wei. Ze zijn intiem, besloten en betoverend. De oudbouw is intact, aardbevingsschade voorbehouden. Er hoeft niets te veranderen, er gebeurt toch niets. Voor de recreant is hier niets te halen. De rust trekt alleen mensen met een geestesleven. Wat hier niet boer of visser is, leeft in het hoofd. Het gehucht Houwerzijl heeft geen supermarkt, wel een antiquariaatje. Ik zie veel boekenkasten in de huiskamers. Natuurlijk, de intellectuelen. Die hebben geen geld, die wonen hier. Wat kan een mens daar? Helen of breken. Op zo’n fietspad als ik nu berijd zag ik als jongen ons gezin instorten. Het was op Texel. Het vakantiehuisje was een sof, een kippenhok. Dan maar wandelen. We kwamen op een fietspad, kaarsrecht oneindig in verregend niemandsland. Ik hoorde mijn moeder in huilen uitbarsten. Het hield niet meer op. We kwamen aan bij een café. Mijn broer en ik werden met limonade aan de bar geplant, terwijl mijn moeder onder begeleiding van mijn vader elders verder huilde. We wisten niet wat het was, wel dat het erg was.  Twee jaar zou mijn moedertje buiten bedrijf zijn. Uit die twee jaar kan ik me niets van haar herinneren. Ze was er wel, maar niet voor ons. Wij jongens werden omgeleid. Ik denk daar vaak aan. Wij zijn van moeders kant een stamboom van fanatici. Ze had zich kapotgewerkt. Mijn opa was directeur van de school waar ze Frans gaf, maar waar hij ook een muziekjuf kon gebruiken. Toen ging mijn moeder, die van hem niet naar het conservatorium had gemogen, toch maar een opleiding schoolmuziek volgen. Naast een baan en kinderen, naast alle instrumenten die ze buiten de piano ook nog leerde spelen. Hoe dan zo’n tijdbom moet ontploffen op een miserabel fietspad. Op de Noordhornerweg, een slingerweg met jonge boompjes tussen Noordhorn en Oldehove, word ik overmand door uitgestelde tranen. Deze tijd preekt overmoedig de oplosbaarheid van alles. Het klimaatprobleem, kanker: we pakken het aan, Opgeven Is Geen Optie. Dat stupide optimisme. Er zijn problemen die niemand kan oplossen. En hier kom je ze tegen. Het verdwijnpunt is de hemel en de hel. Die enorme velden: graan, aardappels, suikerbieten, gras. De bewegwijzering wordt na het dorpje Zoutkamp, dat een hevig riekende garnalenafslag en een spookbos heeft, steeds slordiger. Maar richting Lauwersoog neemt het aantal fietsechtparen juist weer toe. In maart is dit gebied een ruisend niets. Nu zijn er auto’s, scholieren in Tuk-Tuks, lawaai en vertier. Het is er prachtig. Maar het verdwijnpunt vind je er niet. Dat ligt halverwege Groningen en Waddenzee in het niemandsland tussen Oldehove en gemaal De Waterwolf bij Lauwerzijl. En onderweg terug naar de stad in de vergeten landschappen tussen de prachtdorpen Vierhuizen, Ulrum, Leens en Mensingeweer. Verkijk je niet op die lyriek. Hier wekt de stilte oude spoken, laten ondergrondse indringers de aarde beven. Als dominee was ik hier gek geworden. De NAM heeft een verloren paradijs geschapen.  Ga daarom nooit met een geschiedenis van drukkende herinneringen op het land wonen. Alles komt boven. Wat je psycholoog ook zegt, verdringing is een zegen.||https://www.nrc.nl//nieuws/2022/08/25/in-deze-vergeten-landschappen-wekt-de-stilte-oude-spoken-a4139886
2022-08-25||‘Om de beste kaneel te selecteren, hebben we een bomenproever ingehuurd’||Duizenden kilo’s cacaobonen liggen opgestapeld in de loods in het Westelijk Havengebied in Amsterdam waar Iona Mulder net op de fiets is aangekomen. Aan de zijkant staat een gekoelde container met wat zakken gember, kurkuma, kaneel en peper. Een snufje, als je het afzet tegen de bergen cacao. In een schuurtje zou het ook passen. Maar het is belangrijk dat de temperatuur tussen de 10 en 25 graden blijft, dus Mulder is blij dat ze haar specerijen hier kan bewaren.  Mulder (33) is als oprichter van The Good Spice waarschijnlijk de kleinste specerijenimporteur van Nederland. Maar ze heeft wél haar eigen plek in de haven. Haar eigen handel. Als een medewerker van de loods haar helpt met de onhandige, zware deur, protesteert ze mild. „Ik vind het leuk om mijn eigen container dicht te doen.” Een kantoor heeft ze hier niet. We fietsen naar een terras in Houthavens. Mulder bestelt een  ijskoffie. „Koffie en specerijen lijken in veel opzichten op elkaar.” Het komt allebei uit de tropen, je weet zelden waar het precies vandaan komt en wie eraan verdient, het zijn bulkproducten die in grote hoeveelheden verhandeld worden. En ze spelen allebei een pijnlijke rol in de koloniale geschiedenis van Nederland. Iona Mulder  heeft geschiedenis en internationaal recht gestudeerd. „Dat heeft er alles en niets mee te maken.” Ze wist niet dat ze in de specerijenhandel zou belanden, wél dat ze iets wilde bijdragen, zinvol werk wilde doen, bij een ngo of zo. „Alles draait om geld”, zag ze al snel. En verandering komt van waar het geld verdiend wordt. „Dus als je iets kan doen met een bedrijf dat het goed doet voor iedereen...”  Ze werkte een poosje als vrijwilliger bij een koffiehandelaar, volgde een traineeship sociaal ondernemen en zag dat ‘goed doen’ meer is dan een hogere prijs betalen. „Het gaat om gelijkwaardig partnerschap.” Niet alleen maar kijken naar de marktprijs en daar iets bovenop doen, maar praten met leveranciers en boeren: wat heb je nodig voor een goed bestaan, kun je dan nog investeren? Telkens als je vraagt hoe ze haar bedrijf begon, komt ze al snel weer uit bij waaróm ze dit doet, wat er niet goed gaat, wat ze wil verbeteren. Maar goed, het begon allemaal met een stukje boomschors. Kaneel. Haar vriend had het meegenomen uit Hongkong. Wooh, dít is kaneel, dacht ze. „Terwijl kaneel best moeilijk is om te proeven.” Hoe specerijen geoogst, gedroogd, bewaard en vervoerd worden, heeft allemaal invloed op de smaak. Hoe langer ze onderweg zijn, hoe meer nuances verdwijnen, tot vooral het bitter overheerst. Goede kaneel begint zoet en heeft daarna iets peperigs. En dat is wat Mulder in dat stukje schors proefde. „Een volle, warme smaak.” Meteen na die verrassing vroeg Mulder zich af: „Waarom zijn we nauwelijks bezig met specerijen, er zit zó’n geschiedenis achter. En er zit zoveel scheef in die markt.” Een potje kaneelpoeder koop je in de supermarkt voor maximaal 3,50 euro. Al voor 2 euro kun je een kilo kaneel inkopen, ontdekte Mulder, terwijl er nog zoveel schakels vóór zitten die iets moeten verdienen. Wat blijft er dan nog over voor de boer? Eerst even terug naar de vraag: waarom kopen mensen wel fairtrade koffie en ‘slaafvrije’ chocolade, maar zijn ze nauwelijks bezig met de herkomst van specerijen? Mulder moet er ook naar gissen. „Nederlanders geven relatief weinig geld uit aan eten. En we hebben een gemakscultuur. Als je van Ottolenghi houdt, heb je  wat meer in huis, maar de meeste mensen gebruiken nauwelijks specerijen.” En eerlijk is eerlijk: hoe kun je als consument weten dat kaneel of kurkuma zoveel méér smaak kan hebben als de beste kwaliteit simpelweg bijna nergens te koop is?  Ze dook dieper en zocht naar kleine importeurs van duurzame specerijen. Toen ze uiteindelijk in de Verenigde Staten een succesvol bedrijf vond dat vanuit de woonkamer met zwarte komijn uit Afghanistan was begonnen, dacht ze: „Ik ben dus niet helemaal gek. Het kan wel.” Door alles wat ze er gaandeweg over geleerd had, wist ze dat ze  naar Noordoost-India moest, om daar op zoek te gaan naar La-kadong-kurkuma en naar goede partners. 2019 was het. Ze vond een tussenhandelaar met wie ze hetzelfde „wereldbeeld” deelde. Ze bezocht boeren en nam een paar kilo kurkuma mee – het begin van haar bedrijf.  En toen kwam corona. Reizen ging niet meer. Een webwinkel bouwen kon wel. Meteen bleek een derde van de klanten haar te vinden zonder dat ze haar kenden. „Er waren dus mensen bereid voor mijn specerijen te betalen.” Het was de bevestiging die ze nodig had om door te gaan en ook gember en peper te importeren. Dit voorjaar kon ze eindelijk naar Sri Lanka, waar boeren in de Kandyan Forest Garden al eeuwen kleinschalig, deels in bossen en met gemengde teelten, duurzame specerijen zoals wilde kaneel, produceren. Andere manieren van werken dan in India, andere mensen, maar ook hier vond ze een leverancier die de lokale gemeenschap kent, en die ze vertrouwt. Ze maakt een doosje open en haalt er een zakje Riverside Sweet Paprika uit. Zelfs als je enigszins sceptisch je neus boven het zakje poeder houdt – hoe groot kan het verschil nou helemaal zijn – is de geur overweldigend. Zoet en  friszuur, alsof er vers gesneden paprika in het zakje zit.  Sinds haar gesprekken met Hongaarse producenten weet ze waarom maar weinig Hongaarse paprikapoeder zo fruitig ruikt en smaakt. „Het mag al zo heten als er 5 procent Hongaarse paprika in zit. Meestal bestaat het grootste deel uit inferieure paprikapoeder uit China.” Er zijn maar een paar producenten in Hongarije, ontdekte Mulder, die geld weten te verdienen met kwalitatief  goede ‘single origin’ paprikapoeder.  Het Hongaarse verhaal zegt iets over de hele markt. Net als voor koffie geldt dat de beste specerijen   ‘single origins’ zijn – afkomstig van één boer of uit één streek. Maar niet elke oogst levert de beste smaak op. „Bij wijn is het geaccepteerd dat het ene jaar beter is dan het andere, maar voor grote specerijenbedrijven is dat – net als bij koffie en thee – lastig. Liever kopen ze blends in, zodat de consument een consistent product krijgt. Een te goede oogst schept verwachtingen. Daarom mengen veel Hongaarse producenten goede kwaliteit paprikapoeder met oude voorraden.” Mulder wil daar niet in mee.  Dan maar wat beter uitleggen aan klanten dat ze een natuurproduct kopen, dat het tweede potje anders kan zijn dan het eerste. Of dat de beste kaneelsmaak komt van stokjes die er niet zo eenvormig uitzien als je gewend bent. Het opmerkelijke is: bij een potje kaneel van 80 cent stelt niemand vragen. Maar  als je  6,40 euro vraagt voor een zakje paprikapoeder, of  8,60 voor wilde kaneel, heb je iets te verantwoorden.  De site van The Good Spice  meldt met hoeveel boeren ze werkt (14), hoeveel procent die gemiddeld boven de marktprijs krijgen (20), hoe ze werken, hoeveel schakels er per product tussen boer en bord zitten  en welk voordeel rechtstreekse handel met boeren of één tussenhandelaar heeft voor de smaak. Maar een keurmerk hebben haar producten niet en ze zijn ook niet biologisch. „Certificering is duur voor boeren maar dat zien ze niet terug in de prijs.” Hoe weet je dan of alles goed gaat? Ze heeft geen afdeling die controleert of er geen pesticiden worden gebruikt en de kinderen van de boer wel naar school gaan. „Juist daarom is het zo belangrijk om te werken met mensen met wie je dezelfde waarden deelt.”  En als de kwaliteit ondermaats is, zoekt ze dan nieuwe leveranciers? Ze denkt aan haar eerste partijen kaneel. „De eerste batch was geweldig, de tweede veel minder. Toen zijn we met onze partner daar gaan praten: hoe kan het beter? Nu hebben ze, om de beste kaneel te selecteren, een bomenproever ingehuurd.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/25/om-de-beste-kaneel-te-selecteren-hebben-we-een-bomenproever-ingehuurd-a4139885
2022-08-25||Geen record is meer heilig op gasmarkt: hoogste prijs sinds maart||De gasprijs is weer op recordjacht. Donderdagochtend werd op de groothandelsbeurs 318 euro per megawattuur betaald en dat niveau was sinds maart niet bereikt. Woensdag werd met 292,15 euro al de hoogste slotprijs op een handelsdag gehaald. Bij deze prijzen gaat het om contracten waarbij  volgende maand wordt geleverd. Ook de contracten voor latere leveringen kennen een extreem hoge prijs. Gas dat in het derde kwartaal van volgend jaar wordt geleverd kostte donderdag bijvoorbeeld 264 euro, wat aangeeft dat  een snelle oplossing van de energiecrisis niet wordt verwacht. Tal van oorzaken zijn als verklaring te geven voor de prijsstijging die in vergelijkbare mate ook op de Britse gasbeurs zichtbaar is. De prijzen in Frankrijk en Duitsland liggen nog veel hoger.  Deze week maakte Rusland bekend dat pijpleiding Nord Stream 1 volgende week voor drie dagen dicht gaat, waarbij onderhoud als reden wordt gegeven. Al langer wordt slechts 20 procent van de capaciteit gebruikt –  en wie zegt dat de levering na die drie dagen weer op gang komt? Al sinds de inval van Rusland in Oekraïne in februari gebruikt president Poetin de gaskraan als machtsmiddel. Ook in Noorwegen staat volgende maand onderhoud op het programma dat gevolgen voor de gasproductie heeft. Noorwegen is een belangrijke leverancier van (vloeibaar) gas voor Nederland.  Verder wordt door de extreme droogte het kolentransport via de binnenvaart gehinderd, waardoor kolencentrales – met name in Duitsland – de komende weken mogelijk minder elektriciteitsproductie van gascentrales kunnen overnemen. Een andere factor die handelaren noemen, zijn de problemen met de Franse kerncentrales. Al langer liggen veel centrales vanwege onderhoud stil, terwijl te warm koelwater nu ook bij andere centrales voor een productiestop zorgt. Als de kerncentrales minder produceren moeten gascentrales wellicht harder draaien.   Tegelijkertijd trachten veel landen hun gasbergingen maximaal te vullen om zoveel mogelijk problemen in de winter te voorkomen. Afgelopen vrijdag maakte het kabinet bekend de gasopslagen in Bergermeer en Norg verder te willen vullen, waarbij het om miljarden kubieke meters gaat. Deze vraag, op een toch al nerveuze markt, drijft de prijs gemakkelijk op. Het huidige prijspeil voor gas ligt nu ruim 11 maal zo hoog als een jaar geleden en zelfs 22 maal ten opzichte van augustus 2020. Om de schade voor de consument enigszins te beperken is de energiebelasting en het btw-tarief in Nederland verlaagd. In de aanloop naar Prinsjesdag wordt op dit moment door het kabinet over nieuwe compensatie gesproken. Grote leveranciers als Vattenfall en Essent zeiden eerder deze maand in NRC begin 2023 grote problemen bij veel klanten te verwachten. Komend jaar hebben nog maar weinig mensen een vast contract en werkt de hogere gasprijs bij bijna iedereen snel door in de energierekening. Ook de olieprijs is aan een opmars bezig. Eerder deze maand daalde  de prijs voor een vat (Europese) Brent bijna dertig dollar onder het niveau van juli. Angst voor recessie zou daarbij een grote rol  hebben gespeeld, maar die lijkt grotendeels verdwenen. Vorige week kwam de olieprijs net boven de 92 dollar uit, deze donderdag zette het prijsherstel door en kostte een vat ruim 102 dollar.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/25/geen-record-is-meer-heilig-op-gasmarkt-hoogste-prijs-sinds-maart-a4139870
2022-08-25||Djokovic niet naar US Open, waarschijnlijk vanwege vaccinatiestatus||Tennisser Novak Djokovic gaat niet naar het Amerikaanse toernooi de US Open, omdat hij „niet naar New York kan reizen”. Dat schrijft hij donderdag zelf op Twitter. Waarschijnlijk is zijn vaccinatiestatus de reden dat hij de Verenigde Staten niet in mag. De tennisser is niet gevaccineerd tegen het coronavirus en het land eist van bezoekers een vaccinatiebewijs.  „Jammer genoeg zal ik niet naar New York kunnen reizen voor de US Open”, schrijft de 35-jarige Serviër. Hij bedankt zijn fans voor hun steun en wenst de deelnemende spelers succes. „Ik blijf in goede vorm en wacht op een kans om opnieuw deel te nemen.”  In januari kreeg Djokovic al geen toegang tot Australië vanwege zijn vaccinatiestatus. Hij zou daar meedoen aan de Australian Open, een belangrijk toernooi waarop hij zijn 21ste grandslamtitel kon winnen. Hij won de drie voorgaande edities van dat toernooi.  Zijn visum werd direct na aankomst in het land geannuleerd: hij zou een medische vrijstelling van vaccinatie tegen het coronavirus hebben gekregen, maar kon niet onderbouwen waarom hij daar recht op had. Ook had hij een inreisformulier niet goed ingevuld. Hij meldde dat hij twee weken niet had gereisd, maar hij was recent nog in Servië en Spanje geweest.  Djokovic’ advocaten vochten de beslissing aan en kregen gelijk. Daarop ging de Australische politiek zich met de kwestie bemoeien: de Australische minister voor Immigratie trok het toegekende visum weer in, „in het belang van de Australische gemeenschap”. De tennisser vocht de zaak aan tot aan het federale gerechtshof van Melbourne, maar verloor ook daar.  ||https://www.nrc.nl//nieuws/2022/08/25/djokovic-niet-naar-us-open-waarschijnlijk-vanwege-vaccinatiestatus-a4139866
2022-08-25||Stormloop op Coldplay-tickets||Iets meer dan 3,5 jaar nadat Coldplay verklaarde niet meer te gaan touren, staat de band uit Londen maar liefst vier avonden achtereen in de Amsterdamse Johan Cruijff Arena. En dat daar een publiek voor is, werd snel duidelijk: het vierde concert werd donderdagmiddag aangekondigd toen volgens verschillende wachtenden op Twitter ruim 700.000 liefhebbers in de digitale wachtrij voor een kaartje stonden. Wie ernaast greep, kon voor enorme bedragen diezelfde middag nog op Marktplaats terecht. Prijzen voor reguliere tickets gingen van 56 tot 168 euro.  De vier shows in het Amsterdamse voetbalstadion, voorlopig de afsluitende concerten van deze tour, zijn voor Coldplay niet uitzonderlijk. Ook in Brussel, Parijs, Coimbra, Barcelona, Milaan, Gothenburg en Manchester spelen ze vier concerten op rij in voetbalstadions. In Londen (deze maand al) spelen ze zelfs zes concerten en in de Argentijnse hoofdstad Buenos Aires staat Coldplay in oktober maar liefst tien avonden op rij. „Deze vier shows zijn een evenaring van Robbie Williams, die in 2006 ook vier keer in de Arena speelde”, zegt een woordvoerder van organisator Mojo. „Het gaat alles bij elkaar om 200.000 mensen.” Coldplay in de Arena in 2016:
 De enorme wachtlijst voor mensen die tickets wilden zag hij ook. „Ik had zelf bijna 500.000 mensen voor me. Ik weet alleen niet of dat ook het aantal mensen was, of dat veel mensen meerdere apparaten tegelijk hadden ingezet.” In 2019 verklaarde de band niet meer te willen touren totdat dat milieuvriendelijk mogelijk zou zijn. Tijdens de pandemie kon het niet, en nu gaan ze zo duurzaam als mogelijk  op pad. Zo beloven ze voor elk verkocht ticket een boom te planten en wordt met een kinetische vloer energie opgewekt met het dansen van de bezoekers. De overig benodigde energie voor hun concerten komt van batterijen die zijn volgeladen met stroom van windmolens. En voor de zekerheid gaan er ook gewoon diesel-aggregaten mee, maar die draaien dan op de frituurolie van lokale restaurants. Tegen de BBC zei zanger Chris Martin vorig jaar dat hij best wel kritiek verwacht op het besluit om toch te gaan touren: „Dat vind ik ook helemaal niet erg. We doen ons best, en het is nog niet perfect. De mensen die kritiek hebben omdat we nog vliegen, die hebben gelijk. We hebben daar geen weerwoord op. En ook niet op de vraag waarom je überhaupt nog op tour zou moeten, behalve dan dat we het gewoon graag willen. Daarom doen we dat op de meest schone manier mogelijk.” De band heeft ook gezegd te zullen stoppen met het maken van albums, waarvan ze er nu negen hebben uitgebracht. Martin zei dat ze na het maken van hun laatste album – dat in 2025 moet komen - nog maar één ding als band zullen doen: touren. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/25/stormloop-op-coldplay-tickets-a4139869
2022-08-25||Opinie | Houd vaccinontwikkelaar Intravacc in handen van de overheid||Minister Ernst Kuipers (Volksgezondheid, D66) ging het zomerreces in met een teleurstellende boodschap: hij wil doorgaan met de privatisering van vaccinontwikkelaar Intravacc. Dit plan is tegenstrijdig met zijn eigen streven om het maatschappelijk belang bij de ontwikkeling van vaccins en medicijnen zwaarder te laten wegen dan het commerciële belang. Door Intravacc in handen van de overheid te houden, kan hij een voorbeeld stellen van hoe eerlijke, wereldwijde toegang tot vaccins samen kan gaan met een financieel gezonde bedrijfsvoering. Mariëlle Bemelmans is directeur van Wemos. Intravacc is een afsplitsing van het vroegere Nederlands Vaccin Instituut (NVI). Een eerdere poging tot privatisering werd vanwege de coronapandemie uitgesteld. In de tussentijd is het bedrijf ‘op afstand gezet’ door het in een bv te plaatsen waar de overheid volledige beleidsdeelname in heeft.  Het bedrijf is een vreemde eend in de bijt in de farmaceutische wereld. Waar grote farmaceutische bedrijven streven naar winstmaximalisatie door middel van het vergaren van monopolies, streeft Intravacc juist naar het delen van hun kennis met zo veel mogelijk producenten.  Zo heeft Intravacc toegezegd de kennis rondom hun nasaal Covid-19-vaccin gratis te zullen delen met de Covid-19 Technology Access Pool (C-TAP) van de Wereldgezondheidsorganisatie. Lage- en middeninkomenslanden kunnen erg gebaat zijn bij dit vaccin, aangezien het niet op extreem lage temperaturen bewaard hoeft te worden en eenvoudig toegediend kan worden. C-TAP is bedoeld om de productie van Covid-19-technologieën te stimuleren om zo de zelfbeschikking van landen te vergroten en de toegang tot medische producten te vergroten. Ook Nederland steunt dit initiatief. Overheden, farmaceuten en maatschappelijke organisaties discussiëren al jaren over de prijs en toegankelijkheid van geneesmiddelen en vaccins. De Covid-19-pandemie heeft deze discussie alleen maar verhevigd toen bleek dat hoge-inkomenslanden massaal vaccins inkochten, terwijl lagere-inkomenslanden lang met lege handen bleven staan. Centraal in de discussie staat de marktmacht van bedrijven versus hun verantwoordelijkheid om te zorgen voor eerlijke prijzen en toegang tot medische producten. Bedrijven stellen dat monopolies en hoge prijzen nodig zijn om het onderzoek en de ontwikkeling te financieren. Een alternatief is volgens hen niet mogelijk om de geneesmiddelen en vaccins te krijgen die we nodig hebben.  Dat er wel degelijk een alternatief gezocht moet worden, ziet ook minister Kuipers. In een opiniestuk in Het Financieele Dagblad stelde hij in juni dat de uitdaging is „om financiële belangen te verbinden met maatschappelijke belangen”. Daaraan voegde hij toe: „Als gebruiker en betaler van nieuwe geneesmiddelen is het onze taak hier richting aan te geven.” Met een bedrijf als Intravacc, dat kennis wil delen in plaats van monopoliseren, heeft de overheid goud in handen. Het bedrijf toont namelijk aan dat maatschappelijk belang en financieel rendement wel degelijk te combineren zijn. Dat privatisering waarschijnlijk contraproductief is ten aanzien van het maatschappelijk belang blijkt uit een rapport waarvoor minister Kuipers zelf de opdracht had gegeven en dat recent is gepubliceerd. De belangrijkste conclusie: farmaceutische bedrijven investeren vooral in onderzoek en ontwikkeling van geneesmiddelen op basis van het te verwachten financiële rendement. Een oncologisch middel met geringe gezondheidswinst geniet daardoor vaak de voorkeur in onderzoek ten opzichte van een nieuw geneesmiddel tegen ziektes die veel voorkomen in lage- en middeninkomenslanden. Dit komt helaas niet als een verrassing, en bevestigt nogmaals dat veel farmaceutische bedrijven zich blindstaren op economisch gewin. Met de privatisering van Intravacc is het risico zeer groot dat de nieuwe eigenaar zich net zo gedraagt als de grote farmaceutische bedrijven zoals omschreven in het onderzoek dat Kuipers heeft laten uitvoeren. Het zal streven naar een maximaal rendement, zonder daarbij prioriteit te geven aan het wereldwijde maatschappelijke belang. Minister Kuipers heeft goed gezien dat we een nieuw businessmodel nodig hebben waarbij het maatschappelijk belang en financiële belangen samengaan. Hij begaat echter een fout door de privatisering van Intravacc te hervatten. Het bedrijf kan bewijs leveren dat een andere modus operandi, eentje waarbij samenwerking, transparantie en eerlijke toegang tot vaccins centraal staan, samengaat met financiële stabiliteit. Minister Kuipers, laat de wereld zien dat het anders en beter kan. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/25/houd-vaccinontwikkelaar-intravacc-in-handen-van-de-overheid-a4139868
2022-08-25||De elegante dame met het hondje is een huurmoordenaar||Nee, een nieuwe thriller hoeven we van Pierre Lemaitre (Parijs, 1951) niet meer te verwachten. Dat schrijft de Fransman in het voorwoord van Het serpent, een thriller die hij in 1985 schreef, nooit naar een uitgever stuurde, en die nu alsnog is verschenen. Lemaitre, die internationale faam verwierf als schrijver van een serie inktzwarte thrillers rond commandant Camille Verhoeven, is sinds 2013 in de ban van een groot, historisch romanproject. Eerst publiceerde hij een trilogie over Frankrijk in het interbellum (waarvan het eerste deel, Tot ziens daarboven, met de Prix Goncourt werd bekroond), en eerder dit jaar verscheen Le Grand Monde, wéér een vuistdikke roman die het begin belooft te zijn van een reeks boeken over het naoorlogse Frankrijk. Maar nu verrast hij dus met Het serpent. Lemaitre schreef dit boek ruim twee decennia voordat hij zijn eerste boek publiceerde, Irene, het eerste van zijn vijf Verhoeven-boeken. Kort na de voltooiing begon er een moeilijke periode in zijn leven, schrijft Lemaitre in zijn voorwoord, en toen die lastige periode achter hem lag ‘was niets meer hetzelfde’. Hoofdpersoon van Het serpent is een onwaarschijnlijke huurmoordenaar: de elegante, immer goedgeklede 63-jarige Mathilde. Niemand die zelfs maar vermoedt dat deze alleenstaande dame met haar hondje de meedogenloze dader is die met wapens van het zwaarste kaliber vuistgrote gaten in slachtoffers schiet. Jarenlang heeft Mathilde onberispelijk werk geleverd, maar nu begint ze oud te worden en haar grip op de werkelijkheid te verliezen. Ze houdt zich niet meer aan afgesproken protocollen en begint spoken te zien. Haar opdrachtgever maakt zich zorgen en wil haar uit de weg ruimen. Het serpent is net zo verrukkelijk wreed, net zo geestig en net zo heerlijk geschreven als de latere misdaadromans van Lemaitre. Ook deze eerste roman staat vol knisperende zinnen als: ‘In de woning van mensen die recentelijk zijn overleden heerst een bijzonder stilte, een trage en zware onbeweeglijkheid die je alleen dáár tegenkomt, die je misschien wel zelf meebrengt.’ Wat Het serpent prettig anders maakt: het boek speelt in een tijd zonder mobiele telefoons, sociale media, DNA en andere verworvenheden die nu in thrillers vaak zo’n grote rol spelen. Als Mathilde een ansichtkaart ontvangt weet ze dat in een bepaalde telefooncel een briefje met een instructie voor haar klaar ligt. Een onverwacht en welkom cadeau, deze eerste roman van Pierre Lemaitre. Tegelijk roept het de vraag op wat er na Het serpent in hemelsnaam is gebeurd dat hij pas twintig jaar later, op zijn 55ste, weer ging schrijven. Hoeveel mooie boeken had hij in de tussenliggende jaren niet kunnen schrijven? (Le serpent majuscule). Vert. Andreas Dijkzeul.  Xander, 256 blz.  € 21,99 

●●●●●
||https://www.nrc.nl//nieuws/2022/08/25/mathilde-is-een-elegante-en-goedgeklede-huurmoordenaar-a4139867
2022-08-25||Verfrissend: het is nu eens een man die zichzelf dwars zit met onzekerheid||Daar loopt een Nederlandse man, alleen, ergens in een dal tussen bergen, langs een snelstromende rivier in Frankrijk. Idyllisch. Fraai. ‘Uit zijn keel ontsnapt een lage bromtoon, als uiting van tevredenheid’, staat er dan ook, op de eerste pagina van de nieuwe roman van Rob Waumans, Oevers. Maar een alinea later heet het dat de omgeving ‘hem [zou] moeten ontspannen, maar dat lukt nauwelijks’. Huh? Was dat gelukzalig brommen expres, in plaats van onbewust? Deed hij het erom?  Oevers is subtieler dan je denkt, want Waumans (1977) zet meer van die kleine vraagtekens, waar je maar al te gauw overheen leest. Ogenschijnlijk voor de hand liggend is alles in zijn kleine zomervertelling over een vader die met zijn zoontjes met vakantie is. Een camping, een zwembad, douches die het soms doen, uitgelaten kinderen, hun sudderende ouders die af en toe met een afwasteiltje naar het gezamenlijke washok dreutelen, kleine conversaties tussen gasten, dat werk. Ware het niet dat gaandeweg duidelijk wordt dat er een hoop meer bagage mee is dan  op het oog lijkt. Luc, de hoofdpersoon, doet zijn uiterste best om aan een overbekend plaatje te voldoen. Maar ja, hij is alleen met zijn jongens, waar de meeste andere mannen behalve kroost ook de moeder de vrouw bij zich hebben. Wat is zijn rol, wanneer de kinderen hem veel minder nodig blijken te hebben dan hij denkt? Hij ‘mag’ al snel niet meer mee naar het zwembad en legt zich daar weifelend bij neer. Vanwege een tragedie in zijn leven, zo blijkt, die het moeilijk maakt hen los te laten, maar ook omdat dit een man is die zich geen houding weet te geven in zijn eentje. Zijn referentiekader is bovendien nog altijd zijn ex, de moeder van zijn kinderen. Ze is niet mee, maar ze is maar al te afwezig. Luc moet zich opnieuw definiëren en blijkt een kinderachtig type te zijn, iemand die zijn eigen doen en laten afmeet aan dat van andere mannen op de camping. Waar hij een zere teen heeft, struinen zij nog net niet grommend rond, zelfverzekerd, charmant, imposant. In een poging zichzelf vorm te geven vult hij vooral in wat zij allemaal zijn: ‘Zou Stefan hier ook zo weifelend over het pad lopen? Nee, natuurlijk niet. Die zou hier met vooruitgestoken borst over het pad marcheren. Met militaire discipline. [...] Even die spieren laten opbollen.’ Het heeft iets verfrissends, aangezien het ditmaal een man is die zichzelf dwars zit met onzekerheid, en niet een vrouw die zich afvraagt of ze wel voldoet. Luc is een sneu type, maar wekt mededogen. Op een campingfeest, waar hij aanvankelijk niet beter weet dan frisdrank achter zijn kinderen aan te sjouwen, veroorlooft hij zich ineens een wilde dans. Althans: het is de moonwalk. Van Michael Jackson. Ahum. Deze kleine roman moet je tussen de regels door lezen, het is een gaaf portret van een man die zichzelf kwijt is. Wat enigszins detoneert, zijn de paar stukken die vanuit de ex, Julia,  zijn geschreven. Zij mist haar kinderen en gaat er, net als Luc zelf, vanuit dat hij tekort zal schieten. Dit perspectief voegt weinig toe; wat Luc zich in zijn hoofd haalt, boeit meer. In zijn angst grip te verliezen roept hij het onheil over zichzelf af. Maar het gaat toch anders mis dan je verwacht. 

●●●●●
||https://www.nrc.nl//nieuws/2022/08/25/verfrissend-het-is-nu-eens-een-man-die-zichzelf-dwars-zit-met-onzekerheid-a4139865
2022-08-25||Kim Hoorweg: ‘Ik ben veel te vroeg het vak in gedreven’||Een wonderkind in jazz, was ze. Kim Hoorweg was 14, tweedejaars op de Rotterdamse havo voor muziek en dans, toen ze in 2007 een platencontract tekende bij het gerenommeerde label Verve uit Amerika. Op het album Kim is Back zong ze Gershwin-composities als ‘But Not For Me’, ‘Summertime’ en ‘I Got Rhythm’. Al snel volgde ook een optreden op het grote North Sea Jazz. Je hoorde er een helder, kinderlijk stemmetje, een bestudeerd speelse timing en een schuchtere podiumpresentatie waarbij de band, waarin ook haar vader, pianist en arrangeur Erwin Hoorweg, Kim door de nummers heen hielp.  De lief lachende Kim trok de aandacht in tv-shows (Mooi! Weer de Leeuw, De Wereld Draait Door) en op festivals. Er volgden vele optredens, waarbij ze steeds  groeide in techniek en zelfvertrouwen, zoals te zien bij een optreden bij Opium TV. Kim groeide  letterlijk op óp het podium, en maakte met vanzelfsprekende professionaliteit het ene album na het andere. Ze stelde haar jazz open voor pop, latin- en funkaccenten, ze werkte met zangeressen als Trijntje Oosterhuis, Shirma Rouse, en saxofonisten als Candy Dulfer en Benjamin Herman.  „Ik was er veel te jong voor, allemaal”, zegt Kim Hoorweg (29) nu – inmiddels een keihard rammende punkrocker die schreeuwt over klaarkomen en abortus, het lichaam vol versieringen. Vijf piercings sieren het gezicht. Op de armen vallen forse tatoeages van een kaaiman en een slang op. „Op mijn rug zijn we nu met een hele grote bezig van een kaalkopibis, een vogel mooi van lelijkheid. Een soort gier met dunne poten.”  Op een terras in Rotterdam kijken we een oud jazzoptreden terug – YouTube staat er vol van. „Ik ben veel te vroeg het vak in gedreven”, schudt Hoorweg diens hoofd (Hoorweg identificeert zich als non-binair met die/hen). „Het label zat erbovenop, mijn moeder was mijn manager, mijn vader muzikaal leider. De pr-machine draaide, ik werd in alle televisieshows gezet. En ik was zo jong, wist ik veel. Eerst wilde ik nog paardenfluisteraar worden. Op de dag dat we champagne dronken bij het tekenen van het contract werd ik voor het eerst ongesteld. Kun je nagaan. Ik heb echt een beetje met mezelf te doen als ik terugdenk aan die tijd.”  Hoorweg weet nog goed hoe het begon. En hoe logisch dat ook was. Als jong meisje zong die thuis veel, er waren piano- en toen cellolessen. Vader Hoorweg trad veel op met jazzsextet The Houdini’s. Kims interesse voor jazzgerelateerde muziek werd gewekt door zijn arrangeurswerk voor het album Strange Fruit van Trijntje Oosterhuis. „Zingen was leuk en jazz was een uitdaging. Ik deed graag duo-concertjes met mijn vader. Ik weet nog goed hoe leuk hij het vond als het me lukte om hele moeilijke liedjes te zingen.” Maar het repertoire was veel te ouwelijk. „De liefde, liefdesverdriet, ik wist er nog weinig van. Los van het feit wat ik aan die liedjes van Billie Holiday of Ella Fitzgerald kon toevoegen, voel ik me met terugwerkende kracht ongemakkelijk over het zingen van het zwarte verhaal. Dat was niet aan mij.” Op jonge leeftijd hoog presteren; er is voor Hoorweg herkenning te vinden in de verhalen van bijvoorbeeld jonge topsporters. Gedeeld is het gevoel ‘geen jeugd te hebben gehad’. Van omhoog geprezen worden als talent – „zo bijzonder met je ouders samen!” – tot het je intussen eenzaam voelen. „Ik was positief en dankbaar naar buiten. Dat mijn ouders zo trots op me waren, voelde fijn. De trein denderde door, maar achteraf zijn toen al mijn depressies begonnen.” Er waren veel momenten, herinnert Hoorweg zich, dat die heel down was, overgaf, huilde en dan hup, tóch weer vrolijk het podium op ging. Een liefdevolle herinnering: knuffels en steun van zangeres Shirma Rouse bij opnames. „Joh, ik voelde me zo onder druk staan. Ik had thuis vaak mot met mijn ouders die beiden zo enthousiast en goedbedoeld opgingen in mijn carrière, terwijl ik eigenlijk al jaren snakte naar therapie.” Toen Hoorweg na het eerste jaar conservatorium naar de kunstacademie wilde – die tekende ook graag en werd aangenomen – volgde een breuk.  Met afschuw: „Verschríkkelijk vond ik dat conservatorium. Jaloerse medestudenten die me vroegen hoeveel ik al verdiende. Ik trad al op met alle docenten daar. Maar intussen was ik er letterlijk ziek van, van dat zingen.”  De kunstacademie bleek een verademing. Maar de echte ommezwaai volgde toen Hoorweg, dan 21, driekwart jaar in New York studeerde, aan de School of Visual Arts. „Dat was een levensveranderende reis. Ik was alleen, mijn verkering van jaren was ook uit en ik kon eindelijk bepalen wie ik was.”  Weer thuis sloeg echter een zware depressie toe. De mentale problemen stapelden zich op; drugs en alcohol verergerden alles. Hoorweg belandde in een lang behandeltraject.  In 2018 sloeg die, inmiddels witblond en met neusring, terug met een zelf uitgebrachte plaat, Untouchable. De indiejazz op het album was persoonlijk en sprekend en had gewonnen aan diepgang. Er volgde een Edison-nominatie, maar Hoorweg sloot de jazzdeur voorgoed. Ik heb eindelijk mijn plek gevonden. Het is er interessant, nieuw, eerlijk, lief en supportive zonder oordelen. Anno 2022 voelt Kim Hoorweg zich stabiel, dankzij de juiste medicatie en hulp. Dat hen zich nu identificeert als non-binair geeft óók lucht. „Ik ben zowel op het podium als op straat veel afgerekend op mijn vrouwelijkheid.”  De Rotterdamse punkscene voelt daarbij als een warm bad. „Veel vrienden kennen mijn vorige leven niet, dat ik zelfs bij De Slimste Mens zat”, grinnikt hen. „Ik heb eindelijk mijn plek gevonden. Het is er interessant, nieuw, eerlijk, lief en supportive zonder oordelen. Je pakt een gitaar en begint een band, of je het nu kunt of niet. In de jazz was er zo veel misgunnen: jaloezie op succes, opmerkingen over elkaars muziek. En ik werd altijd omringd door mannelijke jazzmuzikanten met seksistische ‘zangeressen-grapjes’, die eigenlijk niet kunnen. Op een paar fijne vrienden als saxofonist Benjamin Herman en gitarist Anton Goudsmit na heb ik geen contact meer met mensen uit dat leven.” Ook met diens ouders is er momenteel geen contact. „Het is een stoplichtrelatie. Ze deden alles uit liefde. Maar mijn bipolaire stoornis ontwikkelde zich ook niet zomaar. Ik denk dat ze van dat besef veel pijn hebben gehad.”  Door activisme heeft Hoorweg de weg naar zelfliefde gevonden. In post-punk-stonerduo Vulva, met drummer Nadya van Osnabrugge (die ook in de nu snel doorbrekende rockband Tramhaus gitarist is), speelt Hoorweg basgitaar. Hen zingt niet, maar schreeuwt het uit in provocerende, feministische teksten. Eerste single: ‘We Only Fuck So You Can Come’.  „Bewust lomp, kun je zeggen”, grijnst Hoorweg. „Het is hard spelen en tegen alles aan trappen. Een onderwerp als abortus, nog altijd in het wetboek van strafrecht, willen we bespreekbaar maken.” Maar teksten als „Kill the baby, I’m not your mommy”, de bloederige video en singlehoes (een echo van een geaborteerde embryo) zijn expres ongenuanceerd. „Vind het maar moeilijk of belachelijk wat we zeggen. Die spanning die jij nu voelt, voel ik dagelijks.” Vulva’s gruizige screampunk-album Woe to the Wicked is net uit. Recalcitrant, met dreunende, repetitieve baslijnen is er veel verwantschap met de Russische politieke punkband Pussy Riot, stangend met controversiële onderwerpen. „Eigenlijk vragen we om actie en confronteren we met thema’s als uitsluiting en gelijkheid voor ieder mens dat gemarginaliseerd wordt.”  Het punkdoel: een veilige omgeving voor iedereen. „Maar daar zijn we nog lang niet. Ik moet soms op mijn handen zitten om niet op vuile reacties online te reageren.”  Natuurlijk, knikt Hoorweg, je kunt raden waar die lang onderdrukte boosheid vandaan komt. „Maar ook seksisme in de muziekindustrie steekt diep. Genegeerd worden als vrouw, wanneer de technicus weer eens aan de enige man in het gezelschap vraagt hoe het moet klinken. En hoe het voor vrouwen niet wenselijk is om boos te zijn. Dat is lelijk. Schreeuwend nemen we nu onze plek in. Júíst in onze dramatische trouwjurken.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/25/kim-hoorweg-ik-ben-veel-te-vroeg-het-vak-in-gedreven-a4139864
2022-08-25||NS waarschuwt voor grote gevolgen door staking vrijdag in Zuid-Holland||De NS verwacht dat de staking van haar personeel vrijdag in Zuid-Holland grote gevolgen kan hebben. Daar waarschuwt het spoorbedrijf in een persbericht voor. Door de staking rijden er op vrijdag de hele dag geen NS-treinen in het overgrote deel van de provincie. Het bedrijf adviseert reizigers van, naar en binnen de regio om alternatief vervoer te kiezen of de reis uit te stellen. Er is ook geen vervangend busvervoer. Omdat het stakingsgebied een belangrijke rol speelt in de landelijke dienstregeling, verwacht het vervoersbedrijf dat de staking ook gevolgen heeft voor het treinvervoer elders in het land. Concreet komt het er volgens de NS op neer dat reizigers rekening moeten houden met langere reistijden en vaker overstappen. De IC Direct naar Brussel rijdt bijvoorbeeld wel, maar minder vaak.  NS-medewerkers staken omdat de cao-onderhandelingen zijn stukgelopen. Vorige week wees het spoorbedrijf een ultimatum van de vakbonden FNV, CNV en VVMC af. Ze eisen onder meer een eenmalige uitkering van 600 euro bruto en een permanente maandelijkse loonsverhoging van 100 euro bruto.||https://www.nrc.nl//nieuws/2022/08/25/ns-waarschuwt-voor-grote-gevolgen-door-staking-vrijdag-in-zuid-holland-a4139858
2022-08-25||Hoe koloniale beeldvorming Afrika in een wurggreep houdt||‘Happy Birthday to me’, zegt Madonna als ze 60 wordt, in 2018. Terwijl ze zichzelf een prettige verjaardag wenst, zit ze te midden van een groep weeskinderen in Malawi. Vanuit dat land, ‘the warm heart of Africa’, vraagt ze iedereen bij wijze van verjaardagscadeau geld te doneren via haar facebookpagina of site, omwille van het Home of Hope-weeshuis. Het is een merkwaardig filmpje, vooral omdat ze de weeskinderen soms de opdracht geeft ‘whoop -whoop’ te roepen. Als kijker snap je niet wat ze daarmee wil zeggen, en de kinderen die het zeggen lijken ook geen idee te hebben wat er mee bedoeld wordt. Tamelijk lusteloos zeggen ze een paar keer ‘whoop-whoop’.  De oproep wordt een fiasco: in plaats van positieve publiciteit krijgt Madonna – die al jaren in Malawi bezig was met het opzetten van tehuizen en scholen – een flinke lading negatieve aandacht over zich heen. Ze zou volgens een verklaring van de regering een VIP-behandeling hebben geëist en onthaald willen worden met ‘geweerschoten en de rode loper’. Onzin, stelt Madonna als ze weer in de VS is. Eerder had ze al het verwijt gekregen schoolgebouwen neer te zetten zonder overleg. ‘In welk ander land kan dat?’ was de retorische vraag vanuit de regering. Het leidde niet tot een breuk, althans zo lijkt het, want met Kerst 2020 keert ze terug met haar vier uit Malawi geadopteerde kinderen om er op Instagram verslag van te doen onder de noemer #homecoming. Foto’s van zacht zonlicht, huizen in de weidse natuur en onverharde wegen moeten een indruk geven van de reis.  Madonna en Malawi: het is slechts één voorbeeld dat de Nigeriaanse journalist Dipo Faloyin in zijn boek Afrika is geen land aanhaalt om aan te geven hoe stereotiep de beeldvorming rondom het Afrikaanse continent is, en vooral hoe lang die doorwerkt. Soms zet je beelden over Afrika op sociale media  vanuit de overtuiging dat je de wereld kan veranderen, maar als je dat vanuit een stereotiepe beeldvorming doet verandert er in wezen niks.  Kaart van Afrika uit 1843 met alle etnische groeperingen op het continent. Foto SSPL/Getty Images 
 Madonna doet dat in het klein, de filmmakers van Kony 2012 dachten groter. In 2012  roepen ze vanuit de organisatie Invisible Children iedereen op om de naam Kony wereldwijd bekend te maken, zodat er internationaal iets tegen hem gedaan kan worden. Posters, armbandjes, liedjes: de Oegandese rebellenleider Kony wordt een soort duistere ster, maar dan eentje van het soort dat zo snel mogelijk opgepakt moet worden om de Oegandese kinderen weer een toekomst te geven. De oplossing is ingrijpen van buitenaf. Na miljoenen views komt er ook een tegengeluid: de film was negen jaar eerder opgenomen en niemand had de moeite gedaan om te kijken hoe het nu was. Bovendien gaf de film een versimpeld beeld van de oorlog tussen het Oegandese leger en Kony’s Verzetsleger van de Heer.  Het continent werd voor de zoveelste keer gereduceerd tot een eenheid, om te passen in  het narratief van landen en gemeenschappen die zitten te wachten op hulp van Amerika, benadrukt Faloyin. Goedbedoelende popsterren vroegen zich in de jaren tachtig nog af of ze in (het in meerderheid christelijke) Ethiopië wisten wat Kerst was, en Amerikanen zongen ‘We are the World’. In 2019 was het  de Britse presentator en documentairemaker Stacey Dooley die video’s op sociale media zet met een vijfjarig Oegandees jongetje dat haar hart had gestolen met al zijn schattigheid.  Het zijn inmiddels bekende verhalen over hoe het ‘witte redderscomplex’ gekoppeld is aan de beelden van Afrika als een continent waar de natuur prachtig is, de inwoners arm zijn en waar je je oer-‘ik’ kan vinden omdat je er even helemaal los kan komen van de hectische westerse wereld. De schrijver Teju Cole omschreef de mentaliteit van het redden treffend in een essay: ‘De banaliteit van het kwaad gaat over in de banaliteit van de sentimentaliteit. De wereld is alleen maar een probleem dat je kunt oplossen met enthousiasme’.  Dipo Faloyin haalt de voorbeelden aan en zet ze deels met spot neer om tot de pijnlijke conclusie te komen: ‘Het is duidelijk dat er sinds de jaren tachtig niet genoeg vooruitgang is geboekt. Nog steeds denken talloze mensen dat beelden onschuldig zijn zolang er ook maar een spoortje liefdadigheid achter zit’. Om daarna het probleem nog maar een keer uit te leggen: ‘Natuurlijk is het lastig je voor te stellen hoe één Instagrampost een heel gebied kapot kan maken. Totdat je ziet dat het niet om één enkele foto gaat, maar om de optelsom van al deze, voortdurend herkauwde waarnemingen, waardoor meerdere generaties in het Westen opgroeien met dezelfde paternalistische relatie tot het continent en hun eigen moderne stukjes toevoegen aan een mozaïek dat te diep in het collectieve bewustzijn verankerd zit om het nog gemakkelijk te kunnen afbreken’. Afrika is geen land is een merkwaardig boek. Het staat vol feiten, anekdotes en conclusies waarvan we de meesten al kennen. Neem de titel, alleen die al is een cliché van jewelste. Soms worden voorbeelden – zoals Bono en zijn professionele liefdadigheid – dermate uitgekauwd dat je ‘ja ja’ verzucht. Toch zijn er twee redenen waarom dit een goed boek is. Faloyin presenteert niet alleen historische gebeurtenissen en culturele ontwikkelingen – die behoorlijk confronterend zijn in hun veelheid – maar door ze tamelijk laagdrempelig te presenteren draait hij de rollen om. Waar de westerling in alle verhalen het Afrikaanse continent reduceert tot enkele voorbeelden, reduceert hij nu de westerse lezer tot één onwetende klont. Dat is geen prettige ervaring, maar zijn opzet slaagt wel. Dat blijkt vooral wanneer je zijn boek legt naast enkele andere werken over het gehele Afrikaanse continent, vaak afkomstig van westerse academici of westerse journalisten. Historici als Guy Arnold en Martin Meredith bijvoorbeeld schreven dikke pillen over eveneens het continent waarbij ze kritiek op de westerse mentaliteit niet schuwden. Arnold schreef in 2017 in zijn herziene editie van Africa. A Modern History 1945–2015 een nawoord waarin hij de westerse houding langs de lat van ‘nieuw kolonialisme’ legt, maar hij plaatst die houding  vooral naast die van China.   Faloyin kiest ervoor om te laten zien hoe Afrikaanse democratieën gesteund worden door het Westen, maar ook hoe die democratieën zich soms weer tot dictaturen ontwikkelen, of tot op z’n minst autoritaire regimes, vaak dankzij die steun. Rwanda is een van de zeven voorbeelden die hij geeft.  Meredith schreef alomvattende geschiedenissen van het continent, maar die brachten ook niet echt een ander beeld van Afrika - of het nu The Fate of Africa (2005), The State of Africa (2005) of over 5.000 jaar grondstoffen in The Fortunes of Africa (2014) was - kort door de bocht: Afrika is een continent van geweld, en van, ondanks de natuurlijke rijkdom,  armoede, corrupte leiders en zwakke instituties.  Econoom Duncan Clarke gaf zijn boek over Afrikaanse olie de veelzeggende titel Africa: Crude Continent (2010) en John Readers biografie van het continent (Africa. A Biography) heeft op het omslag het stereotype beeld van een savanne met een baobabboom. En journalist Alex Perry wilde in zijn boek De breuklijn (2015) de verhalen over het ‘andere Afrika’ brengen, maar dat eindigde na mooie verhalen in een pleidooi voor kenners als hijzelf.  Het zijn slechts enkele voorbeelden van auteurs die het continent in zijn geheel probeerden te duiden; allemaal kenden ze hun beperkingen, maar ze wisten het beeld ook niet echt te veranderen, en leken daar eigenlijk ook niet op uit.  Angelina Jolie bezoekt een vluchtelingenkamp in Darfur in Soedan, in 2004. Foto UNHCR via Getty Images Dipo Faloyin speelt met de westerse goede bedoelingen Afrika te begrijpen, zonder vraagtekens te plaatsen bij de eigen blik. Komisch en typerend is een van de motto’s van het boek, zoals je die vaak tegenkomt in boeken over Afrika om het continent een mystiek tintje te geven: ‘[Hier een generiek Afrikaans spreekwoord invoegen. Liefst een allegorie over een wijze aap en zijn interactie met een boom, of over de relatie tussen de ezel en de mier waarin verrassend genoeg sprake is van grote heldendaden. Zet eronder: oeroud Afrikaans spreekwoord]’. Het toont de beeldvorming en absurditeit.
In Afrika is geen land gaat het niet om dit soort mystiek, het boek begint bij de verdeling van ‘donker Afrika’ – zoals het continent  lang werd getypeerd – op de Koloniale Conferentie van Berlijn in 1885. Hoe groot de gevolgen waren van getekende grenzen op basis van een onaffe landkaart is vandaag nog steeds merkbaar, benadrukt Faloyin. Afrika werd een speelterrein waar niet alleen van alles te halen viel, maar ook een gebied dat ‘hulp’ van buitenaf nodig had. En dat idee van hulp is er nog steeds. Op het moment dat de landen loskwamen van het koloniale juk lieten Europese leiders ‘glasscherven op de vloer achter, die alleen met pijn en moeite te vermijden waren, of je nu voor vrede koos of voor wraak’. De vertrekkende koloniale leiders zijn een beetje als de Libische dictator Khadaffi die, als hij uit een rioolbuis wordt gehaald waar hij zich in 2011 had verstopt toen de bevolking zich eindelijk tegen hem keerde,  vraagt: ‘Wat heb ik jullie dan misdaan?’ Of het nu gaat om de politiek, de economie of de cultuur: een belangrijke rol speelt steeds de wurggreep van de beeldvorming. De auteur Binyavanga Wainaina stak ooit voor het Britse tijdschrift Granta de draak met de stereotypen van Afrika in romans en gaf tips aan westerlingen die graag over Afrika wilden schrijven: ‘gebruik in de titel altijd Afrika, duisternis of safari. Moet je een Afrikaan gebruiken, zorg dan dat je er een krijgt in Masai- of Zoeloe- of Dogonkostuum’.  Faloyin laat zien hoe dicht die satire eigenlijk nog steeds bij de werkelijkheid ligt, of het nu over literatuur, films of muziek gaat. In films zie je inderdaad nog steeds vaak alleen land (geen steden), hoor je ‘Swahili-geluiden’, omdat dat de taal is die voor de meesten ‘het meest Afrikaans klinkt’ en ‘dieren verzamelen zich bij een waterplas tegen bij voorkeur een zonsopgang.’ Afrikanen in het buitenland hebben strenge, conservatieve ouders: ‘Je in het buitenland wonende Afrikaanse ouders mogen nooit opzettelijk geestig zijn of nonchalant cool zoals de ouders van de andere kinderen op school’. Als voorbeeld haalt hij ook de film Independence Day aan. Om de aliens te verslaan werkt in deze film de hele wereld samen, behalve Afrika omdat dit continent niet over geavanceerd materieel zou beschikken. Afrika komt alleen aan het slot even voor: vijf jongens met speren in de hand rennen met ontbloot bovenlijf door graslanden. Blij gooien ze hun speren in de lucht omdat de wereld weer is gered. ‘Met onze kennelijke neiging tot genocide zou je toch denken dat Afrika bovenaan de lijst met plekken zou staan die je zou bellen wanneer je van plan was een complete beschaving uit te roeien’, zegt Faloyin geestig en venijnig.  De beeldvorming als rode draad om het continent aan de westerse lezer te presenteren:  je krijgt inderdaad een ander perspectief, maar het stemt ook weinig vrolijk. Faloyin laat namelijk niet alleen de misverstanden zien, maar ook hoe je in feite nooit dichter tot elkaar komt en elkaar nooit zult begrijpen. Je kan opmerken dat er nog steeds sprake is van post-kolonialisme, maar dat geldt evengoed voor China en Rusland. Die twee landen brengen en halen in Afrika wat ze willen, maar ze doen niet aan bemoeienis met als gevolg dat het post-kolonialisme niet sturend is voor de beeldvorming van het continent (vandaar dat die landen ook niet voorkomen in het boek). Wat China terugkrijgt is steun als het ooit tot oorlog overgaat met Taiwan, wat Rusland terugkrijgt is dankbaarheid als er graan uit Oekraïne doorkomt. Door het gebrek aan interesse voor de cultuur van het continent winnen de twee landen het van elke westerse mogendheid. Het is een gedachte – hoe westers ook – om somber van te worden. 

●●●●●
||https://www.nrc.nl//nieuws/2022/08/25/hoe-koloniale-beeldvorming-afrika-in-een-wurggreep-houdt-a4139863
2022-08-25||Boos: leiding Talpa wist al van meer dan één melding over wangedrag The Voice|| De leiding van tv-producent Talpa Media wist eerder al meer van het seksueel grensoverschrijdend gedrag in de talentenshow The Voice dan ze toegeeft. Dat stelt journalist Tim Hofman in een nieuwe uitzending van Boos, het YouTube-programma van BNNVARA. Uit een geluidsopname, Whatsapp-berichten en getuigenissen zou blijken dat twee leidinggevenden in 2019 naar Talpa-topman John de Mol zijn gestapt met een dossier tegen Jeroen Rietbergen. Deze muzikaal leider van The Voice wordt verdacht van aanranding en ander seksueel wangedrag. Dit dossier was gebouwd rond klachten van vier vrouwen, onder meer werknemers van Talpa. John de Mol zei in de eerdere uitzending van Boos dat hij in al die jaren slechts wist van één klacht, van één kandidaat. Een toenmalige vertrouwenspersoon van Talpa zegt in een heimelijk opgenomen gesprek dat John eerder in Boos niet de waarheid vertelde. De uitzending van Boos is een vervolg op die uit januari over seksueel wangedrag bij The Voice. Door die uitzending werd de talentenshow op RTL4 van televisie gehaald. Ook leidde het tot een onderzoek van het Openbaar Ministerie tegen diverse werknemers van The Voice, onder wie Rietbergen en jurylid Ali B. Verder leidde de bekroonde en veelbekeken video (tien miljoen views) tot  een breder maatschappelijk gesprek over seksueel wangedrag in Hilversum en daarbuiten. Volgens de nieuw bovengekomen klachten was de werksituatie bij The Voice onhoudbaar door het gedrag van Rietbergen. Volgens Hofman, in een telefonische toelichting,  was de oplossing van Talpa, dat er voortaan „om Rietbergen heen werd gewerkt”, met „minder contact tussen Rietbergen en de vrouwen.” Dat Talpa eerder „van niets” wist, noemt hij onhoudbaar.  Volgens Hofman is het nieuws over de vroege melding interessant omdat De Mol zijn productiebedrijf Talpa Media (inclusief The Voice) in 2015 verkocht aan het Britse ITV, waarna hij nog tot 2019 als leider aanbleef. Hofman in de uitzending: „Het zou kunnen betekenen dat Talpa en The Voice jarenlang werden gerund door leidinggevenden die klachten over seksueel grensoverschrijdend gedrag bij personeel niet zodanig serieus namen dat er op tijd werd ingegrepen.” En:  „Dat ze deze mogelijk niet bij de eigenaren van het bedrijf [ITV] neerlegde.” Tegenover NRC vult Hofman aan: „De Mol heeft dus een huis met een rotte vloer verkocht.”  De genoemde leidinggevenden van Talpa willen niet reageren in Boos. Daags voor de uitzending ontkende De Mol reeds alle nieuwe bevindingen. Hij blijft bij zijn eerdere verklaring dat hij van slechts één geval wist. In een nieuwe verklaring stelt zijn bedrijf: „Er zou sprake zijn van nieuwe informatie waaruit zou blijken dat John de Mol ten tijde van het eerste interview op de hoogte was van meer dan één geval van seksueel grensoverschrijdend gedrag van de heer Rietbergen. Wij waren verbijsterd door deze valse beschuldiging, aangezien de werkelijkheid is dat er op dat moment niet meer dan één concrete melding bij John de Mol bekend was.”||https://www.nrc.nl//nieuws/2022/08/25/boos-leiding-talpa-wist-al-van-meer-dan-een-melding-over-wangedrag-the-voice-a4139862
2022-08-25||Alain de Botton vertelt zijn lezers graag wat ze moeten denken||Alain de Botton zei eens in een interview: ‘Ons doel is om filosofie aantrekkelijk te maken voor een groot publiek. Wij willen, zo je wil, dat de filosofie de juiste lessen leert uit de popmuziek.’ Inmiddels zijn er filialen van De Bottons hitfabriek The School of Life in onder meer Amsterdam, Parijs en Taipei. Zij bieden zelfhulp en zingeving, onder meer door lezingen en workshops te organiseren, maar ook door boeken te publiceren. Wat wil de School? Therapie geven? Levenslessen aanbieden? In de jaren negentig verwierf De Botton bekendheid met boeken als Proeven van liefde en Hoe Proust je leven kan veranderen. Sindsdien is er een gestage stroom werken van zijn hand verschenen, waarvan sommige, zoals de hier besproken titels, geschreven zijn door ‘Alain de Botton & The School of Life’, wat erop duidt dat De Botton in de loop der jaren steeds meer vervlochten is geraakt met zijn instituut. Welke onderdelen van de boeken van hemzelf komen en welke van zijn medewerkers wordt daarbij niet duidelijk.  Hoe overleef ik de moderne wereld is een kleurrijke bundel mini-essays, mooi vormgegeven en geïllustreerd met fraaie kunstwerken en foto’s. De Botton (ik ga er maar even vanuit dat hij de auteur is) geeft zijn kijk op onderwerpen als individualisme, democratie en werk. Hij is daarbij onderhoudend, zet gemeenplaatsen op z’n kop en becommentarieert ons moderne bestaan op zijn karakteristieke, ondeugende en tegelijk bedachtzame manier. ‘Als er één plek is die symbool staat voor het moderne bestaan, is het de dag en nacht geopende supermarkt, met zijn helle verlichting en zijn onmetelijke assortiment aan verse waar uit zeven continenten, waarmee alle geografische belemmeringen en de beperkingen van de nacht fier het hoofd worden geboden.’ Die supermarkt is ook wel een aardig symbool voor de School zelf, die ideeën uit alle windstreken bijeenbrengt en ze ons handig, soms een beetje zouteloos, maar netjes verpakt en tegen een goede prijs voorschotelt. Deze mix van filosofie en zelfhulp werkt de ene keer beter dan de andere. Zo schemeren de liberale, om niet te zeggen neoliberale, veronderstellingen van de Botton nogal eens door als hij bijvoorbeeld in zijn essay over eenzaamheid pleit voor een herwaardering van het alleen-zijn, ‘de solitude’, boven het zoeken naar nieuwe vormen van gemeenschapszin en saamhorigheid. Zoals voor iedereen die probeert grote ideeën voor een groot publiek te brengen, ligt het risico van oversimplificatie op de loer. De Los Angeles Review of Books noemde de boeken van The School of Life al eens een ‘draaikolk van jargon’, iets tussen een talkshow en een New Age-retreat in. Dat is overdreven, maar soms slaan ze inderdaad de plank behoorlijk mis. Zo mist De Bottons bespreking van Freuds theorieën in Hoe overleef ik de moderne wereld bijvoorbeeld echt de nodige nuance.  Voor Freud was seks allesbehalve een ‘duistere, dwangmatige en vreemde aangelegenheid’, zoals hij beweert.  Aan de andere kant: wat mag je van een bundel inleidende essays verwachten? Inleidingen zijn geslaagd als ze je uitnodigen om terug te gaan naar de bron, en je een helder kader bieden waarmee je complexe ideeën beter kunt begrijpen. Soms slagen deze essays daarin, soms niet. Het wordt mijns inziens pas echt problematisch waar De Botton claimt therapeutisch te zijn. Hij dweept regelmatig met de psychoanalyse, maar een goede therapeut vertelt je niet wie of wat je moet zijn, maar faciliteert een ruimte waarin je samen kunt ontdekken wie je bent. Het Britse filiaal van de School mag dan therapie aanbieden via gekwalificeerde therapeuten, De Botton zelf vervalt te vaak in de zelfhulpmodus om als therapeut echt serieus genomen te worden. Zo is De vele gezichten van melancholie een pleidooi voor een levenshouding die de Botton melancholisch noemt. Wat hij met die melancholische houding precies bedoelt, wordt nooit helemaal duidelijk, en dat is deels de charme van het boek. De Botton associeert er gewoon lekker op los en verzint het gaandeweg.  Zo beschrijft hij een aantal melancholische mensen (Aristoteles, Voltaire en Hokusai) en situaties uit de geschiedenis en de kunsten (de beroemde prent ‘Melancholie’ van Albrecht Dürer) en schetst op die manier een aantrekkelijke levenshouding waarbij iemand rekening houdt met verlies, realistisch is en tegelijk pragmatisch. Dat zijn allemaal prima eigenschappen, waarvan je inderdaad zou hopen dat meer mensen ze zouden ontwikkelen. Minder sterk is dat De Botton deze melancholische levenshouding presenteert als de ‘juiste’ manier van zijn. Zo wordt het allemaal toch weer nogal hautain: ‘Wat valt intelligente, melancholische mensen op dat andere, minderbegaafde mensen mogelijk over het hoofd zien?’ Die pretentie doet afbreuk aan de lol van het boek. ‘De melancholische houding is voor een gebroken mens uiteindelijk de enige verstandige’, schrijft hij. Hij trapt toch weer in de val om van een boek vol aardige mini-essays een zelfhulpgids te maken. In plaats van laagdrempelige filosofie wordt het een opsomming van gebiedende wijsheid. Het doel van The School of Life, filosofie naar de mensen brengen, is prijzenswaardig. Het is altijd een doel van de filosofie geweest om voorstellingen te geven van wat een goed leven zou kunnen inhouden. Maar als lezer wil ik de vrijheid hebben om zelf mijn mening te vormen, en niet te worden verteld wat ik moet denken. Toch zijn er ook in deze bundel rake observaties te vinden. Bijvoorbeeld als De Botton het heeft over onze moderne sociale interacties: ‘We worden aangemoedigd om een opgewekte, eendimensionale façade te presenteren waarvan we alle vreemde maar wezenlijke stukjes hebben afgeschraapt.’ Daar heeft hij zeker een punt. 

●●●●●

Alain de Botton & The School of Life: De vele gezichten van melancholie.  Nijgh & Van Ditmar, 175 blz. € 21,50
 

●●●●●
||https://www.nrc.nl//nieuws/2022/08/25/alain-de-botton-vertelt-zijn-lezers-graag-wat-ze-moeten-denken-a4139861
2022-08-25||De rücksichtslose honger naar succes en geld van een Rotterdamse redersfamilie||Wie werkt, hoor je weleens, die ontplooit zichzelf. Maar daarbij wordt vaak vergeten dat werk, dat nou eenmaal een specialisme is, net zo goed een plooi ís: je gaat de wereld al snel (en als je niet uitkijkt steeds meer) door de ogen van je professie bekijken. Of je de wereld dan eigenlijk nog wel echt ten volle kunt waarnemen, dat is een vraag waar John-Alexander Janssen (1984) graag mee speelt. In zijn vorige roman Trocadéro schreef hij over een jongeman die op het punt stond om rechter te worden, maar die zich door een levenslustig figuur uit zijn cocon de Parijse voorsteden in liet lokken, daar waar het échte leven plaats zou vinden.  In de nieuwe, omvangrijke roman Va-banque zien we een vergelijkbaar motief, met twee leden van een machtige Rotterdamse redersfamilie die zich fanatiek in hun werk hebben vastgebeten, maar die elk op hun eigen manier een prijs betalen voor het feit dat een wereld in verandering inmiddels meer van zakenlieden vraagt dan een rücksichtslose honger naar succes en geld. Marieke, de getalenteerde dochter van scheepsreder Anthonie Slingelant, ontwikkelt morele bezwaren tegen haar beroepspraktijk, waar haar man, de doortastende Roemer, in recordtempo het bedrijf richting afgrond stuurt omdat hij in recordtempo een smak geld wil verdienen.  En dit, zou je kunnen zeggen, zijn dan nog de bevoorrechten in Va-banque. Want behalve Marieke en Roemer volgen we nog drie mensen: de in de schulden belande Dennis, de Tanzaniaanse scheepssloper Joseph en de Oekraïense journalist Andriy. De vijf zijn met elkaar verbonden in een web dat wel een beetje doet denken aan de (behoorlijk deprimerende) mozaïekfilms (Babel, Amores Perros, 21 Grams) van Alejandro González Iñárritu, een inspiratiebron die Janssen overigens achterin zijn boek keurig vermeldt. Wat voor ellende richt ik duizenden kilometers verderop aan door ergens een krabbel onder te zetten? Maar ook: kan ik wel overzien welke risico’s ik zelf loop in een geglobaliseerde economie?  Alleen al die Oekraïense draad maakt Va-banque interessant. In een nawoord verontschuldigt Janssen zich er vanwege de daadwerkelijke oorlog in Oekraïne bijna voor, terwijl het juist laat zien dat hij een heel goede neus heeft voor het schrijven van een actuele, maatschappelijk relevante roman. Ook de misstap van Roemer, zo’n houwdegen die ieder moment de tv-studio van Harry Mens binnen zou kunnen lopen en die miljoenen ziet verdampen na een foutieve investering, wekt de indruk met kennis van zaken te zijn beschreven. Daarnaast klopt ook het taaltje dat Janssen hem in de mond heeft gelegd. Zo redeneert Roemer, zichzelf moed insprekend, dat ‘een leeuw zich ook niet afvraagt of het éérlijk is om een impala te verscheuren’. Ja, als de hardcore kapitalist het even niet meer weet, dan kan hij altijd nog terugvallen op de wetten van het dierenrijk.  Maar er kleeft ook iets vluchtigs aan Va-banque. Het gejaagde van het moderne leven mag dan Janssens thema zijn, het is ook in zijn stijl beland. Hij laat ons overal op de aarde opduiken, maar je hebt toch niet vaak het gevoel dat je daadwerkelijk in Dar es Salaam of Oekraïne bént, het zijn toch vooral talking heads die je gepresenteerd krijgt.  Vanwege de dikte en het wereldomspannende karakter is de verleiding groot om een roman als deze ambitieus te noemen. En ten dele wordt die ambitie ook wel ingelost, maar ik geloof toch dat er in een niet eens zo dikke roman over alleen die Roemer, maar dan inclusief een diepere karakterisering, meer literaire potentie en uitdaging had gezeten.  

●●●●●
 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/25/de-rucksichtlose-honger-naar-succes-en-geld-van-een-rotterdamse-redersfamilie-a4139860
2022-08-25||Yara legt kunstmestfabriek in Sluiskil stil vanwege hoge gasprijs||Kunstmestfabrikant Yara legt als gevolg van de hoge gasprijs één van zijn grote ammoniakfabrieken stil. Met de fabrieksstop – het  zoveelste signaal dat de energiecrisis de industrie hard raakt – gaat de productiecapaciteit van de grootste kunstmestfabriek van Noordwest-Europa fors omlaag. De fabriek in het Zeeuwse Sluiskil, die onderdeel is van het Noorse concern Yara, maakt kunstmest met twee grote ammoniakfabrieken en een kleine. Het bedrijf is de grootste gasverbruiker van Nederland. Er is jaarlijks 2 miljard kuub nodig, wat gelijk staat aan het verbruik van 1,3 miljoen huishoudens. De kleine ammoniakfabriek lag al langere tijd stil, maar nu legt Yara ook een van de twee grotere fabrieken plat.  Wat dat precies betekent voor de productiecapaciteit in Sluiskil, wil het bedrijf niet kwijt. Wel is duidelijk dat Yara in heel Europa de productie omlaagbrengt naar 35 procent van de capaciteit. Er wordt daarmee 3 miljoen ton ammoniak minder gemaakt. In Sluiskil gaat het personeel door met werken, om bijvoorbeeld onderhoudscontroles te doen. Volgens een woordvoerder van de fabriek (met ongeveer zevenhonderd werknemers) staat de Nederlandse fabriek eigenlijk  „als laatste in  rij” voor het terugschroeven van productie, omdat de fabriek relatief efficiënt is. Maar omdat de gasprijzen nu in Nederland vergeleken met de rest van Europa uitzonderlijk hoog zijn, ontkomt ook Sluiskil niet aan productiebeperkingen. Als Yara de productie langere tijd laag houdt, kan dat impact hebben op  de nationale CO2-uitstoot. De fabriek in Sluiskil is in z’n eentje  verantwoordelijk voor ongeveer 2 procent van de totale Nederlandse uitstoot.    Grote vraag is hoe het terugschroeven van de productie  uiteindelijk uitpakt in de rest van de keten. Veel boeren zijn afhankelijk van kunstmest, en het ligt voor de hand dat de prijs  daarvan – nu al erg hoog – verder stijgt. De bekende kunstmestprijsindex CRU staat nu ongeveer twee keer zo hoog als een jaar geleden.    Ook maakt Yara AdBlue,  een uitlaatvloeistof voor vrachtwagens, en ammoniakwater, dat kolencentrales gebruiken om de stikstofuitstoot te beperken.   Het stilleggen van de fabriek van Yara is een nieuw teken dat het voor de zware industrie steeds lastiger wordt om te gaan met de hoge gasprijzen. Deze week bereikten die nieuwe records van boven de 300 euro per megawattuur. Vorige week maakte het zinkconcern Nyrstar bekend dat het zijn fabriek in Budel-Dorplein (Noord-Brabant) vanaf 1 september tijdelijk stillegt. Dat is een van de grootste elektriciteitsverbruikers van Nederland, goed voor dezelfde hoeveelheid stroom in een jaar als een kleine stad.  Al een paar maanden geleden besloot aluminiumfabriek Aldel in Delfzijl definitief het meest energie-intensieve deel van de productie te sluiten. Dat kon niet meer uit.  Internationaal hebben ook andere kunstmestfabrikanten al de productie omlaag gebracht. Grupa Azoty, het grootste chemische bedrijf van Polen, heeft al eerder vergelijkbare besluiten genomen. Woensdag maakte de Amerikaanse kunstmestproducent CF Industries bekend tijdelijk een fabriek in het Verenigd Koninkrijk stil te leggen. Dat leidt daar tot zorgen over de productie van CO2 – een bijproduct van kunstmestproductie – voor bijvoorbeeld de slachtindustrie en het vervoeren van koude materialen als vaccins, schreef financieel persbureau Bloomberg.  Dat Nederland een grote kunstmestfabriek kent, heeft er mee te maken dat jarenlang goedkoop gas juist een zekerheid was. Het complex in Sluiskil, opgericht in 1929,  groeide enorm na de ontdekking van Gronings gas: die betekende   een stabiele aanvoer van voordelig gas.  In 1979 werd het bedrijf overgenomen door Norsk Hydro, dat later zijn kunstmestactiviteiten naar de beurs bracht onder de naam Yara.  Het bedrijf, waarvan de Noorse staat grootaandeelhouder is, kende het eerste halfjaar van 2022 een omzet van 12 miljard dollar (12 miljard euro), en behaalde een winst van ongeveer een miljard dollar.    ||https://www.nrc.nl//nieuws/2022/08/25/yara-legt-kunstmestfabriek-in-sluiskil-stil-vanwege-hoge-gasprijs-a4139859
2022-08-25||Dit klassieke Japanse oorlogsepos is diep menselijk - alle gespietste schedels ten spijt||Een vervaarlijk ogende samoerai die met gramstorige blik opspringt en zijn zwaard trekt – het is een omslagbeeld dat geen fijnzinnige vertelling belooft. En toch, alle onthoofdingen, veldslagen en op zwaardpunten gespietste schedels ten spijt, is De val van de Taira veel meer dan een aaneenschakeling van actiescènes. Het beroemdste oorlogsverhaal uit de Japanse canon is een symfonie waarin wapengekletter wordt afgewisseld met subtiele intriges, waarin historische non-fictie vermengd wordt met poëzie, en waarin geharde mannen om de haverklap wenend ‘hun mouwen bevochtigen’. Het is een boek dat de lezer verwondert met sprookjes en legenden, en dat doet huiveren en lachen, soms binnen het bestek van dezelfde knokpartij. Wat het niet is: een boek dat de lezer vriendelijk binnen noodt. Dit uit dertien delen bestaande verhaal over de teloorgang van de oppermachtige Taira-clan vraagt geduld. Het opent met een aantal delen die vooral bedoeld zijn om de situatie te schetsen, wat tot een bombardement aan moeilijk uit elkaar te halen namen, politieke functies en familiebanden leidt. Maar eenmaal geland in de complexe werkelijkheid van het Japan van de twaalfde eeuw (waarin deze uit de veertiende eeuw stammende tekst is gesitueerd), wordt de lezer meegenomen in een fascinerend machtsspel.  Dat spel wordt gespeeld door keizers en ex-keizers – met name de wispelturige en opportunistische Go-Shirakawa –, door telgen van de twee voornaamste militaire clans, de Taira en de Minamoto, en het in de schaduw opererende politieke geslacht der Fujiwara, dat weliswaar niet over eigen legers beschikt, maar via hofintriges, baantjesjagerij en uithuwelijking zichzelf eeuwenlang in het hart van de macht heeft weten te handhaven. Daarnaast zijn er geestelijken en hun vechtmonniken, die zo nu en dan van de berg komen om bonje te schoppen. De titel verraadt het al: dit boek gaat vooral over de ondergang van de Taira, en daarmee de opkomst van de Minamoto. ‘Al vanaf het verre verleden schakelde de vorst de geslachten der Minamoto en Taira in om iedereen te bestraffen die zich niet voegde naar zijn wil of naar de besluiten van het hof’, zo lezen we, maar door politieke omstandigheden is aan die situatie een eind gekomen. ‘Nu staan we even ver van elkaar als wolken van modder’, klagen de Minamoto. ‘De Taira zijn heer en meester; bij hen vergeleken zijn we nog minder dan knechten.’  De leider van de Taira is Kiyomori, een verfijnde bruut. Hij waant zich onaantastbaar, zeker nu zijn dochter het tot keizerin heeft geschopt en zijn schoonzoon tot regent. ‘Nu Kiyomori het hele rijk, en de omliggende zeeën, in de palm van zijn hand hield, deed hij precies waar hij zin in had, zonder zich te storen aan kritiek of spot.’ Tegenstanders, zoals de monnik Saikō, komen zwaar op de koffie. ‘Kiyomori beval om Saikō’s kaak te breken, en toen die opdracht was uitgevoerd werd Saikō onthoofd op het kruispunt van Suzaku en de Vijfde Laan.’ Het is de aanzegging van veel meer bloedvergieten, soms op bijna industriële schaal, soms met een sadistische creativiteit. Het roept bij velen een eindtijd in gedachten en de hoop dan wel vrees dat het huis der Taira, ‘dat al dit leed had veroorzaakt’, een angstaanjagend lot wacht. Dat lot heeft de vorm van de wederopstanding van de Minamoto, die vanuit hun verre provincies timmeren aan bondgenootschappen en legers. Steeds vaker en met steeds meer succes gaan ze de strijd met de Taira aan. Naarmate het verhaal vordert worden de legers groter (50.000 ruiters hier, 100.000 ruiters daar) en wordt de body count, om het in Hollywoodtermen te zeggen, grotesker. De pijlen van boogschutters regenen neer, er wordt gezwaaid met zwaarden en hellebaarden, bergstromen zien rood van het bloed, doden vallen ‘als blaadjes die door een storm van de boom worden geplukt’. Maar tegelijk is er schoonheid en poëzie; er zijn mensen die uit liefde voor vrouw en kinderen wanhopig vasthouden aan het ‘dauwdruppelbestaan’, of die het wereldlijke leven de rug toekeren en monnik worden; er zijn uitgesponnen reisverslagen en er is weemoed, veel weemoed. (‘Zelfs zij die samen een halve dag onder de bloesems hebben doorgebracht, of een nacht lang hebben genoten van de volle maan, en zelfs reizigers die, overvallen door een bui, geschuild hebben onder dezelfde boom, gaan met pijn in het hart uiteen.’) Opmerkelijk voor een verhaal dat zijn oorsprong vindt in een orale traditie is de soms verbluffende rijkdom van de taal (‘Hij voelde zich alsof hij de snor van een draak moest strelen.’). Met de opkomst van de Minamoto bladdert de hofcultuur af en wordt langzaam de basis gelegd voor het feodale tijdperk van het shogunaat, een militair bewind met de keizer als stroman. De Taira worden opgejaagd tot in alle uithoeken van het land, tot ze geen andere uitweg rest dan strijdend ten onder te gaan of zich te verdrinken in zee. De val van de Taira lezen is een belevenis. Terecht noemt vertaler Jos Vos het boek in zijn inleiding ‘een waar compendium van archaïsche vertelstijlen’. Voor vertalers, weet hij, ‘is er geen grotere uitdaging denkbaar’. Het is gepast om bij Vos stil te staan. Het is voornamelijk aan deze Belgische japonoloog te danken dat in de afgelopen decennia zoveel bepalende teksten uit de premoderne Japanse canon beschikbaar zijn gekomen voor het Nederlandse publiek. Vos vertaalde de zeventiende eeuwse reisdagboeken van de haiku-dichter Matsuo Basho, bezorgde in 2008 de bloemlezing Eeuwige reizigers, dat een staalkaart bood van premoderne literatuur, poëzie en toneelteksten, en volbracht in 2013 zijn vertalers-tour de force: het bijna 2.000 pagina’s tellende Het verhaal van Genji, Murasaki Shikibu’s elfde-eeuwse epos over de hofcultuur in Heian-kyo, het huidige Kyoto. Daarnaast vertaalde Vos onder meer het speelsere Hoofdkussenboek van Sei Shonagon en de boeddhistische overpeinzingen van Kenko (De kunst van het nietsdoen) en Kamo no Chomei (Hojoki – mijn leven als kluizenaar). En nu dus De val van de Taira, een vertelling die in vele versies bestaat, waaruit Vos de versie koos die in 1371 werd gedicteerd door de blinde, luit spelende monnik Akashi Kakuïchi. Wat Vos zo’n uitmuntende vertaler maakt is niet alleen zijn vermogen de taal van een verre, vreemde wereld tot uiterst soepel Nederlands te boetseren, maar ook de wijze waarop hij zijn vertalingen toelicht en annoteert. Elke vertaling geeft blijk van een diepgaande kennis van de historische, politieke, religieuze en literaire context. En al gaat veel daarvan bij de doorsnee lezer misschien het ene oor in en het andere uit, onherroepelijk wordt met het lezen van Vos’ vertalingen beetje bij beetje dieper begrip gekweekt van een wereld die voor de meeste westerse lezers – zo die al een beeld hebben – slechts bestond uit filmclichés.  Nu is de vraag: is dat nodig? Wat heeft een hofdame uit de elfde eeuw ons te vertellen wat nu nog relevant is? Of in het geval van De val van de Taira: wat moeten we met politieke machinaties van clans, keizers, vechtmonniken en politici uit een op zijn best donkergrijs verleden? Los van de algemene historische waarde van de hoofdwerken uit grote literaire tradities, is er iets aan de premoderne Japanse literatuur dat eeuwigheidswaarde verschaft: de menselijke dimensie. Ook een groot epos als De val van de Taira zoomt in op de emoties en overwegingen van tientallen kleine spelers. Een banneling die zijn dagen slijt op een afgelegen eiland. Danseressen aan het hof. Edelen en monniken. Veel daarvan draait om schoonheid, verlies, familie, liefde, levensvreugde, schaamte, schuld en doodsdrift, zo invoelbaar gemaakt dat het geen enkele moeite kost contact te maken met die oude wereld. En erdoor verrijkt te worden. Wat me in het bijzonder aan De val van de Taira trof: hoe afgewogen de tekst is voor een in de tijd van de overwinnaars gecomponeerde tekst. Ja, de Taira plegen gruweldaden, maar het blijven mensen, soms zelfs uiterst fijnzinnige mensen. En met de Minamoto wordt het leven niet per se beter. De onbehouwen Kiso Yoshinaka, ‘opvallend boers in zijn gedrag’, maakt er een flinke bende van, tot afschuw van de veel rustigere Yoritomo, die het tot machtigste man zal schoppen, en diens jongere broer Yoshitsune, die eropuit wordt gestuurd om Kiso onschadelijk te maken. Natuurlijk moet De val van de Taira als historisch document met wat korreltjes zout worden genomen – de werkelijkheid, voor zover door historisch onderzoek vastgesteld, wordt geregeld beentje gelicht. Maar als literaire tekst staat het, zevenhonderd jaar na dato, als een huis.  

●●●●●
||https://www.nrc.nl//nieuws/2022/08/25/dit-klassieke-japanse-oorlogsepos-is-diep-menselijk-alle-gespietste-schedels-ten-spijt-a4139855
2022-08-25||Gevangenisdirecteur had gedetineerden niet mogen laten filmen door tv-ploeg|| Het is half acht ’s ochtends als de Landelijke Bijzondere Bijstandseenheid in vol ornaat de cel in Nieuwegein binnenstormt. Er is een tip binnengekomen dat er smokkelwaar in de cel verstopt zijn. De gevangene moet zich volledig uitkleden en wordt gevisiteerd. Daarna wordt hij zijn cel uitgezet en kijkt hij recht in het gezicht van tv-presentator Ewout Genemans en een cameraploeg die opnames maakt.   De gevangene protesteert: hij wil niet deelnemen aan een televisieprogramma. De Bijzondere Bijstandseenheid negeert de kritiek: de gevangenisdirecteur heeft met de opnames ingestemd. Werkt de gedetineerde niet mee – zo memoreert de gevangene de bewuste vroege vrijdagochtend  – dan zal de Bijstandseenheid hardhandig optreden en volgt er een sanctie. Anderhalve maand na de opnames in juni blijkt dat opnames nooit zonder toestemming plaats hadden mogen vinden. Nadat meerdere gedetineerden een klacht indienden, wees de  onafhankelijke beklagcommissie van de Penitentiaire Inrichting Nieuwegein vorige week de gevangenisdirecteur terecht, blijkt uit een uitspraak ingezien door NRC. Het gaat volgens advocaat Wesley van Soest om vijf gevangenen, allemaal cliënten van hem, die tegelijkertijd een klacht hebben ingediend, en allemaal gelijk kregen van de beklagcommissie. Volgens de beklagrechter is de privacy van de gedetineerden ten onrechte geschonden en hadden zij vooraf betrokken moeten worden bij de opnames. De opnames zijn „een ongerechtvaardigde beperking op de al beperkte vrijheid” van de gedetineerden en zouden alleen zijn toegestaan indien zij in het belang van de handhaving van de orde of de veiligheid in het cellencomplex zijn. Advocaat Van Soest zegt dat het gaat om gedetineerden die in gevaar zouden kunnen komen als de beelden worden uitgezonden. „Een deel van mijn cliënten heeft eerder van justitie te horen gekregen dat ze op een dodenlijst staan. Daarom kan elke vorm van publiciteit, zelfs als hun gezicht onherkenbaar gemaakt wordt, een gevaar voor hen betekenen.”  Volgens Van Soest is het ook een principiële kwestie. „De gevangenis kun je zien als iemands woning, de meest intieme omgeving die er is. Als je daar toestaat om te filmen, zonder dat de gedetineerden dat vooraf weten of toestemming hebben gegeven, dan ga je echt een grens over.”  De beelden zijn gemaakt voor het programma Ewout van RTL, dat  vanaf volgende week wordt uitgezonden. In het programma krijgt presentator Ewout Genemans een kijkje achter deuren die normaal gesproken gesloten blijven. Met de uitspraak is niet afgedwongen dat de beelden niet uitgezonden mogen worden: de rechter stelt dat hij niet gerechtigd is de uitzending van de opnames te voorkomen. Wel hebben de gedetineerden recht op een vergoeding van 40 euro. Advocaat Van Soest vindt dat naast de gevangenis ook de programmamakers hun zorgplicht hebben geschonden. „Genemans heeft, ook achteraf, geen van mijn cliënten geïnformeerd over wat hij met de beelden gaat doen. Ik vind dat je, als je als doel hebt commerciële televisie te maken, veel zorgvuldiger moet werken als je kwetsbare doelgroep als deze gaat filmen.”   Een woordvoerder van producent Fremantle zegt dat een camerateam voor de serie Ewout meeloopt met een speciale afdeling van justitie. Ze stelt dat de programmamakers vooraf niet weten wat er op een opnamedag gaat gebeuren. Ze stelt dat er „een zorgvuldige werkwijze” is afgestemd met justitie en in een onderliggend contract is afgesproken dat justitie gedetineerden vooraf op de hoogte stelt van opnames. „Het camerateam heeft zich aan de afspraken gehouden”, aldus de woordvoerder van Fremantle. Ze stelt dat de opnames in de gevangenis van Nieuwegein „een klein onderdeel” vormen van de hele aflevering en dat de betreffende beelden niet zijn meegenomen in de eindmontage.  De Dienst Justitiële Inrichtingen (DJI) laat weten mee te werken aan media-verzoeken om inzicht te geven in het uitvoeren van de publieke taak. Uitgangspunt daarbij is dat gedetineerden altijd onherkenbaar en onherleidbaar in beeld worden gebracht. Volgens DJI worden gedetineerden „wanneer het mogelijk is” vooraf geïnformeerd over opnames. In sommige gevallen, zoals onverwachte inspecties, is dat niet mogelijk. Dat de beklagcommissie stelt dat gedetineerden in dit geval toch vooraf geïnformeerd hadden moeten worden, zal DJI bij toekomstige mediaverzoeken ‘meenemen’ bij het wegen van die verzoeken. De woordvoerder stelt dat over individuele afspraken met mediaproducenten geen uitspraken gedaan kunnen worden. Jaap Brandligt, directeur van belangenbehartiger voor gedetineerden Bonjo, heeft geen goed woord over voor de gang van zaken. Hij wijst er op dat in dit soort situaties altijd overleg moet plaats vinden met de gedetineerden, bijvoorbeeld via de Gedetineerdencommissie. „Als je dit als directeur op eigen houtje beslist, dan kun je voorspellen dat er gelazer van komt.” ||https://www.nrc.nl//nieuws/2022/08/25/gevangenisdirecteur-had-gedetineerden-niet-mogen-laten-filmen-door-tv-ploeg-a4139854
2022-08-25||In 1989 had de NAVO Rusland moeten omarmen, schrijft deze Amerikaanse historica||Nog voor de Russische invasie van Oekraïne schreef de Amerikaanse historica Mary E. Sarotte een boek over die inval en het eraan voorafgaande conflict. Dat conflict gaat terug tot de val van de Berlijnse Muur in 1989 en de onderhandelingen over de Duitse eenwording, de toekomst van de NAVO en de internationale verhoudingen in Europa in de Koude Oorlog, die tijdenlang ijskoud en muurvast waren geweest. Ze is niet over één nacht ijs gegaan: duizenden bronnen en verwijzingen, subtiele verbanden heeft ze onderzocht. Zelf noemt ze als bijzondere doorbraken in haar onderzoek: de toegang tot de geschreven herinneringen van de Amerikaanse minister van Buitenlandse Zaken James Baker, de presidentiële bibliotheken van George Bush sr. en Bill Clinton, en het archief van de West-Duitse minister van Buitenlandse Zaken Joschka Fischer. Het sublimaat van al haar spitwerk is de beroemde (of beruchte) toezegging die de toenmalige Amerikaanse minister van Buitenlandse Zaken James Baker aan Sovjetleider Michail Gorbatsjov heeft gedaan in een gesprek op 9 februari 1990, namelijk dat de NAVO ‘not one inch’ zou opschuiven naar het oosten in ruil voor de Duitse hereniging. Minstens zo belangrijk is de reactie van president Bush sr. op deze toezegging: ‘to hell with that’, want de Verenigde Staten  roken dat er meer zat in de overwinning op de geïmplodeerde vijand.  Sarotte had hier in minder bewogen tijden al over gepubliceerd in bijvoorbeeld het prestigieuze tijdschrift Foreign Affairs, maar  voelde kennelijk wel aan dat het conflict ooit tot uitbarsting zou komen en zette alles nog eens op een rijtje in een meesterlijk boek. Elke herinnering aan de toezegging van Baker aan Gorbatsjov roept nu een ‘ja maar’ op en is riskant in het licht van  Poetins bloedige invasie, maar historisch onderzoek kan niet vermeden worden om verontwaardiging alleen. Sterkere argumenten zijn nieuw feitenmateriaal en een nieuwe afweging. Een aanvulling op eerdere publicaties van Sarotte zou het onvermoeibare graafwerk van de National Security Archives van de Washington University kunnen zijn, want het is niet duidelijk of Sarotte die geraadpleegd heeft. In 2017 onthulden NSA-documenten de gespreksweergave  van de besprekingen tussen Baker en Gorbatsjov, die en passant ook de in Nederland veelgehoorde bewering lijken te ontkrachten dat er niets van op papier staat. Ook ‘nieuw’ is uiteraard dat de Sovjet-Unie en het Warschaupact in 1990 nog bestonden, maar het volgende jaar, evenals het presidentschap van Gorbatsjov, niet meer.  Rode draad door het boek van Sarotte is dat we in de eerste jaren na 1989 een  kans hebben gemist om een vreedzame veiligheidsarchitectuur van Vancouver tot en met Vladivostok op te bouwen. Het beroemde overleg tussen Baker en Gorbatsjov op 9 februari 1990, waarin Gorbatsjov instemde met Bakers suggestie om de Duitse eenwording in te ruilen voor een toezegging dat de NAVO ‘not one inch’ naar het oosten zou opschuiven, mag wel een historisch hoogtepunt van de ontluikende liefde  tussen de VS en de Sovjet-Unie/Rusland genoemd worden. Misschien wel tot verbazing van Bush sr. en de Britse minister van Buitenlandse Zaken Douglas Hurd, die bang waren dat de Duitse Bondsrepubliek desnoods de NAVO zou opofferen omdat Kohl en zijn minister van Buitenlandse Zaken Genscher  de eenwording belangrijker vonden dan het voortbestaan van het westerse bondgenootschap. Het akkoord tussen Baker en Gorbatsjov bevatte echter beide, de optie opheffen-NAVO in ruil voor Duitse eenwording was van tafel, ook al levert Sarotte uitgebreid bewijs dat Oost- en Midden-Europese landen  de NAVO wel degelijk als een onvermijdelijk vangnet zagen voor het ineenstortende Warschaupact. Tal van factoren hebben in de jaren erna het ‘window of opportunity’ weer doen sluiten: niet in de laatste plaats de maximalistische opvattingen van Bush sr. en de geharnaste Republikeinen die de NAVO wilden bewaren en  vergroten, en die de winst van de Koude Oorlog zo snel mogelijk wilden verzilveren met zelfs een artikel-5-garantie voor de Baltische staten.  De VS roken dat er meer zat in de overwinning op de geïmplodeerde vijand Ook de oorlog tegen Irak leidde de aandacht enigszins af van Duitsland en de toekomst van de NAVO. Sarotte beargumenteert daarbij dat Bill Clinton, die in 1992 de verkiezingen had gewonnen, allerminst zeker was van winst in de midtermverkiezingen van 1994, laat staan dat hij naderhand wist hoe de affaire met Monica Lewinsky voor hem zou uitpakken. Het waren struikelblokken die elke optie voor een Amerikaans-Russisch partnerschap vertroebelden. Ook de Russen hadden schuld. De coöperatieve Jeltsin gebruikte bruut geweld in eigen land tegen de Tsjetsjenen en gaf ruimte aan  zowel reactionairen als aan zijn latere duivelskind Poetin.  Wilde Clinton aanvankelijk door het Partnership for Peace Program tijd kopen (Jeltsin noemde dat programma zelfs  ‘briljant’), de liefde tussen Bill en Boris bekoelde en de NAVO zou Europa blijven verdelen, in een scheidslijn die verder in het oosten lag dan tijdens de Koude Oorlog. Dus er zijn toch wel kansen gemist, concludeert Sarotte.  Pikant is dat ook de toenmalige senator Joe Biden in 1997 de NAVO-uitbreiding te haastig vond gaan. Hij was bang dat de confrontatie  weleens ten koste kon gaan van nucleaire wapenbeheersing, een omineuze vrees want daar is nu inderdaad niet veel meer van over. Waren er alternatieven? Ja, het had allemaal iets doordachter en minder snel moeten gebeuren. De fameuze diplomaat George Kennan waarschuwde tegen de uitbreiding van de NAVO. Kennan had het na de Tweede Wereldoorlog handiger aangepakt door de verliezer Duitsland  gezichtsverlies te besparen. In twee rondes  (1999 en 2004) was de NAVO-uitbreiding rond en lag Sint-Petersburg niet langer op 1900 kilometer van de NAVO-grens, maar op 160 kilometer.  Sarotte concludeert dat de NAVO anders had kunnen heten (niet al te Noord-Atlantisch), dat de Russische claim dat de NAVO verraad heeft gepleegd diplomatieker van de hand had moeten worden gewezen, dat de big-bang uitbreidingsronde van 2004 met Bulgarije, Roemenië, Estland, Letland, Litouwen, Slovenië en Slowakije voorzichtiger had kunnen plaatsvinden, dat beter geluisterd had moeten worden naar discreet gesputter uit Finland en Zweden – die hun eigen Russische probleem al decennialang anders hadden weten op te lossen – en dat aan  nieuwe leden ook andere garanties hadden kunnen worden gegeven dan de volledige artikel-5-bescherming.  Natuurlijk had de snelle methode ook voordelen, maar het had anders kunnen lopen. Dat is ‘what if’-geschiedenis, en nu het huis brandt moet er eerst geblust worden en kun je niet meer zonder de NAVO: ‘de gevolgen zouden verwoestend zijn’, schrijft Sarotte. Is ze zelf  naïef en ondoordacht? Nee, Sarotte heeft aangetoond dat historisch onderzoek loont en leert.  

●●●●●
||https://www.nrc.nl//nieuws/2022/08/25/in-1989-had-de-navo-rusland-moeten-omarmen-schrijft-deze-amerikaanse-historica-a4139853
2022-08-25||Tim Hofman: ‘Ik wil mij helemaal de tyfus deugen. Wat is daar mis mee?’||„Iemand zit te jokken”, zegt Tim Hofman over de nieuwe uitzending van Boos over The Voice of Holland. „Als mensen niet de waarheid zeggen, moeten we dat natuurlijk melden. Deze uitzending dient om het weer even op scherp te zetten.”  Ineens komt Boos, het online programma van Tim Hofman, deze donderdag toch nog met een vervolg op de roemruchte, gelauwerde aflevering ‘This is the Voice’. Die uitzending uit januari zorgde ervoor dat de talentenshow The Voice van de tv werd gehaald en mediatycoon John de Mol onder vuur kwam te liggen. Ook zorgde Boos voor een bredere discussie over seksueel wangedrag in Hilversum, en daarbuiten.  De video op YouTube werd tien miljoen keer bekeken en onder meer bekroond met de Nipkowschijf. Naast  Boos presenteert Hofman (Vlaardingen, 1988) bij BNNVARA het programma Over mijn lijk, over jongeren die ongeneeslijk ziek zijn. Zondag begint Tim Hofman met nieuwe reeks van Pak de macht, waarin hij breder kijkt naar machthebber s en machtssystemen.   Waarom niet eerder een vervolg over The Voice? „We wilden toen geen vervolg maken puur omdat we succes hadden. We vonden: het moet er wel iets aan toevoegen. Verder vonden we: het moest over de misstanden gaan, niet over mij of over het programma. En op zich zorgde de samenleving zelf voor het vervolg: de uitzending heeft veel gesprekken opengebroken. Bij gezinnen aan de keukentafel, in vriendengroepen, en in bredere zin: bij bedrijven, in het kabinet; maatschappijbreed.” Wat was de aanleiding om toch weer naar The Voice terug te keren? „Nu kregen we een melding van diverse vrouwen die we eerder spraken, dat John de Mol gelogen zou hebben in de uitzending, toen hij zei dat hij eerder van maar één melding wist. Over het wangedrag van Jeroen Rietbergen [muzikaal leider van The Voice] was al eerder een dossier gemaakt. Wij hebben een tape, appjes en getuigen die zeggen dat twee leidinggevenden naar John de Mol zijn gegaan.” Talpa bestrijdt dit in een verklaring die woensdag al uitging. Je kwam het afgelopen jaar in contact met vele vrouwen die over grensoverschrijdend gedrag verklaarden, over aanranding en zelfs verkrachting. Hoe was dat om als man te horen? „Als ik belde met een vrouw die zich bij ons meldde, was mijn eerste vraag: als je het fijner vindt om dit met een vrouwelijke collega te bespreken, dan kan dat. Soms zei de vrouw – minder dan ik had gedacht – ‘nou, dat vind ik inderdaad wel fijn’. Ik heb veel geluisterd naar mijn vrouwelijke collega’s, want dat dossier ging over henzelf. Aangerand worden of ongepaste opmerkingen krijgen kende onze hele redactie door en door.  Wat je hoorde over The Voice was: ‘Ja, maar zo was Jeroen Rietbergen nou eenmaal’. ‘Boys will be boys’. Of: ‘je verpest de sfeer als je er wat van zegt’. Daar waren wij al langer mee bezig, als mens en ook als makers. Dat moet ook denk ik, als je zo’n programma wil maken. Nu konden we de veiligheid en nazorg bieden die nodig was.” Maakte het succes van de uitzending je bewust van je eigen macht? „Zeker. Na afloop hebben we het gehad over: Wat is onze machtspositie eigenlijk? Hoe legitiem is het nog als wij nu, met onze vermogens en aantal kijkers, voor een uitzending naar een scooterdealer gaan voor iemand die nog een accu van vijf tientjes krijgt? Dat is niet fair. Dan maak je meer stuk dan dat je dingen oplost. De ene dag gaat het over een oplichter, en de andere dag een groot bedrijf dat zijn klanten naait. We werden erop gewezen dat die items over kleine zaken dweilen met de kraan open is. Toen dacht ik: ja, kut. Dat is ook zo. Daarom zijn we steeds meer naar de machtsconstructen erachter gaan kijken, om daar aan te morrelen.” Waar gaat ‘Pak de macht’ over? „We willen laten zien hoe macht werkt, en hoe je als burger iets kunt doen tegen machtsconstructen die niet deugen. We maken er een over studiefinanciering, en een over Schiphol. Dit is een programma onder de vlag van Boos. In Boos behandelen we veel misstanden, en soms vereist dat gewoon iets meer toelichting, in een rustiger tempo. Toen dachten we: laten we dat op tv doen. Dan kun je er lekker voor gaan zitten.” Je gaat na dit interview naar het Binnenhof. „We maken een uitzending over Mark Rutte en zijn macht, en of hij die goed gebruikt. Dus dat gaan we hem vragen.” Klinkt als ‘Buitenhof’: een redelijke vraag stellen aan de premier. „Ja, maar dan met wat meer punk, in vorm en benadering. Inhoudelijk lijkt het wel op DWDD University. We willen zaadjes planten, misschien een frisse visie op bepaalde dossiers bieden. Dus er hoeft niet meteen een regering te vallen, zoals bij het kinderpardon bijna gebeurde.” Draag je weer een pak, net als vorig seizoen? „Dat heb ik uitgedaan. Ga ik niet meer doen. Ik voelde me zo’n PvdA-politicus uit de grachtengordel die het over het volk gaat hebben.” Voel jij je ook weleens gepakt, als machthebber? „Ja, ik krijg gewoon weleens op mijn kloten en ik denk dat dat goed is.” Voel je je ook wel eens machteloos? „Ik kan me machteloos voelen als een uitzending niets bereikt. Maar verder: als ik me ergens druk over maak, dan kan ik er publiekelijk iets over zeggen. Ik kan programma's maken over de problemen die ik ervaar. Dat werkt wel als een pleister. Dat is maar goed ook, want als ik  me echt machteloos en gefrustreerd zou voelen, zou ik geen goede programma’s kunnen maken. Ik wil verder ook niet zeuren over machteloosheid. Ik heb als witte heteroman mijn basispakket aan privileges. Dus ik ben nooit in mijn nek gespuugd en ‘vieze homo’ genoemd. Tegen mij is nooit gezegd: ‘Ga terug naar je eigen land’. Ik heb wel problemen, ik heb last van depressies, maar die worden niet veroorzaakt door de maatschappij.” Is er bij jou ook een bel gaan rinkelen van: shit, dat heb ik ook niet goed gedaan? „Als ik mezelf teruglees op Twitter, dan kom ik seksistische grappen tegen, het n-woord, racistische stereotypering. Ik ben door die oude tweets gegaan, met in mijn achterhoofd: ‘Wat zijn de denkpatronen die ik heb of had?’ Als man, vanuit je mannelijke machtspositie, ben je ook verplicht om dat met je spiegelbeeld aan te gaan.  Dat is een traject waarin je nooit uitgeleerd bent. Pijnlijk is dat ook. Ik denk dat ik in Luyendijks termen een flinke zevenvinker ben. Met een achtste vinkje voor mediamacht. Als ik een steen in de vijver gooi, ontstaat er een hele golfslag. En ik wil niet dat mensen uit gemarginaliseerde groepen daarin verzuipen. Ik wil dat er ergens een oude eik gaat wankelen.” Ooit was je zomaar iemand, en nu moet je op je woorden passen. Weegt dat niet op je? Ineens geagiteerd: „Nu gaan we een soort route in waar ik heel allergisch voor ben.  Er wordt mij vaak een imago van ‘opperdeuger’ aangewreven. Het is niet gek om bezig te zijn met het effect dat je hebt op de omgeving. Ik ben niet minder vrij als ik niet meer bijdraag aan onderdrukking. Ik heb geen moment gedacht: holy shit, wat een beklemmende dag nu ik geen racistische grappen meer kan maken.”  Maar breder dan letten op onderdrukkende taal – als bekende Nederlander moet je toch meer op je gedrag letten dan toen je nog onbekend was? „Wat lul je nou, man? Ik moet niet overal op letten, ik wíl overal op letten. Er is een angst en allergie ontstaan voor niet-onderdrukken.  De cabaretier die zegt dat hij niets meer mag zeggen, is een cabaretier die gewoon voor het eerst kritiek krijgt. Hij vindt het vooral erg dat de ander nu ook wat mag zeggen. Die cabaretier moet niet zo zeiken.  Rechts heeft de term woke gekaapt en nu is woke iets stoms. Deugen is iets stoms. Maar ik wil mij helemaal de tyfus deugen. Wat is daar mis mee?” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/25/tim-hofman-ik-wil-mij-helemaal-de-tyfus-deugen-wat-is-daar-mis-mee-a4139851
2022-08-25||AzG: twee asielzoekers Ter Apel met spoed naar het ziekenhuis gestuurd||Artsen zonder Grenzen (AzG) heeft donderdag twee asielzoekers die verblijven bij het aanmeldcentrum in Ter Apel met spoed naar het ziekenhuis gestuurd. Dat bevestigt de hulporganisatie na berichtgeving van persbureau ANP. Het gaat om een man met hartproblemen en een ander met suikerziekte, die al een maand geen insuline meer kreeg. Over de huidige toestand van de twee is nog niets bekend. Ook de directe aanleiding van hun gezondheidsproblemen is nog onduidelijk.  Artsen zonder Grenzen biedt sinds donderdagochtend medische hulp bij het aanmeldcentrum in Ter Apel met een team van zes medewerkers. Ze blijven dat ten minste vier tot zes weken doen. Het is de eerste keer dat de organisatie actief is binnen Nederland. „De levensomstandigheden in Ter Apel zijn onmenselijk en moeten onmiddellijk verbeterd worden”, schreef de organisatie donderdagochtend op Twitter.  Een woordvoerder van Artsen zonder Grenzen zegt dat de hulpverleners bij het aanmeldcentrum veel stress zien onder de asielzoekers. Verder hebben mensen verwondingen en huidziekten, door gebrek aan hygiëne – „geen douches, de toiletten worden niet schoongemaakt”. Asielzoekers met chronische ziekten zijn soms al tijden door hun medicijnenvoorraad heen, „zoals de man met suikerziekte”.  In de nacht van dinsdag op woensdag overleed een baby van drie maanden oud in een sporthal bij het Groningse aanmeldcentrum. De doodsoorzaak is nog onduidelijk en wordt onderzocht door de Inspectie Gezondheidszorg en Jeugd (IGJ) en de Inspectie Justitie en Veiligheid (IVJ). De inspecties onderzoeken onder meer de medische oorzaak, de beschikbare zorg en de invloed van de leefomstandigheden in Ter Apel. Al maanden komen er meer asielzoekers aan bij het aanmeldcentrum dan er slaapplekken zijn. In de afgelopen twee nachten sliepen zo’n zevenhonderd mensen buiten. ||https://www.nrc.nl//nieuws/2022/08/25/azg-twee-asielzoekers-ter-apel-met-spoed-naar-het-ziekenhuis-gestuurd-a4139848
2022-08-25||Man die onwel werd bij arrestatie in Borne overleden||Een gearresteerde man bij wie een politieagent zijn knie op de torso plaatste is overleden. Dat meldt Richard Korver, de advocaat van de omgekomen man, donderdag in een persbericht. De Rijksrecherche begon maandag een feitenonderzoek naar het incident in Borne, bij Hengelo. Een inzittende van een andere auto filmde het incident, dat vorige week donderdag plaatsvond. Te zien is hoe twee agenten een bewusteloos uitziende man uit een politieauto slepen, waarbij een van de agenten tot twee keer toe een knie op zijn borst plaatst. De 37-jarige man werd aangehouden omdat hij autoreed onder invloed van drugs. Hij werd onwel tijdens de rit op weg naar het politiebureau. Sindsdien verkeerde hij in levensgevaar. De familie van de omgekomen man, van wie alleen de voornaam Marcus bekend is gemaakt, schakelde Korver in om eigen onderzoek te verrichten naast dat van de Rijksrecherche. „Marcus laat twee jongen kinderen achter”, zo staat te lezen in het persbericht. Korver en de familie roepen ooggetuigen van het incident op om zich te melden. Marcus’ nabestaanden hebben een foto van hem vrijgegeven: Foto van de 37-jarige Marcus
||https://www.nrc.nl//nieuws/2022/08/25/man-die-onwel-werd-bij-arrestatie-in-borne-overleden-a4139849
2022-08-25||Op de Wallen kookt hij voor Oekraïners en bidt hij voor prostituees||Het is een steil trapje op, en dan staan we in de woonkeuken van Maarten Klok. Die biedt ruim uitzicht op de Oude Kerk, midden in de Amsterdamse Wallenbuurt. Ik ken Maarten (32) van de kerk, de Sint Nicolaasbasiliek, op zo’n 400 meter van zijn huis. Net als ik  volgde hij een leescursus theologie  in kerkelijk verband, maar hij was jong, zeer bijbels onderlegd en vanzelfsprekend gelovig, alsof dat voor begin dertigers voor de hand ligt. Ik hoor later dat hij werkt als jurist, dat zijn studentikoze flatje van 45 vierkante meter, waar hij samenwoont met zijn Braziliaanse vrouw, onderdeel uitmaakt van een christelijke woon- en leefgemeenschap. Zo’n zestig mensen huizen er in verschillende, met elkaar verbonden panden, aan de Oudezijds Voor- en Achterburgwal.  Er is ook plek voor noodopvang: alleenstaande moeders, soms illegaal, mensen wier huwelijk net op de klippen is gelopen of die worstelen met een verslaving. In de gastenkamers verblijven gevluchte Oekraïners.    Maarten leidt  rond door een wirwar van gangetjes en steegjes: de refter, of ontmoetingsruimte, waar ook mensen van buiten de leefgemeenschap welkom zijn, de grote eetkeuken, waar alle bewoners ’s avonds kunnen eten. En dan is er nog de perfecte, voorname bibliotheek, waar de boeken  langs de hoge muren opklimmen.  Hij  vond hier een woonruimte toen hij naar Amsterdam verhuisde, maar daar horen ook taken bij: met zijn vrouw kookt hij incidenteel voor de Oekraïners, hij eet vaak samen met de groep, en door al die activiteiten, zegt hij zelf, ontkomt hij aan de bubbel van gelijkgezinden. „De mensen hier komen uit alle klassen en culturen. Dat maakt me gelukkig. Ik leer ontzettend veel van hen over het leven, vaak meer dan van mijn hoogopgeleide collega’s.” Hij proeft nu het woord ‘verbinding’ even op zijn tong, een licht ironische  grijns op zijn gezicht, en besluit dan: „Zo moet je het geloof ik toch noemen. Wij zijn metterwoon verbonden met elkaar.” De gemeenschap heeft ook een eigen kapel, in een lage kelderruimte, die je de indruk geeft bijeen te zitten als de eerste christenen. Tweemaal daags worden hier gebedsdiensten gehouden, Maarten neemt er eens per week één voor zijn rekening.  Ik tel: „Je gaat wekelijks naar de mis in de Nicolaas, en daarnaast…” „Daarnaast probeer ik twee keer per week de diensten in de gemeenschapskapel bij te wonen.”   Over dat standvastige geloof van hem: „Mijn vader is predikant, Nederlands-hervormd in Putten; hij komt uit de orthodoxe hoek, Gereformeerde Bond, die nu gedeeltelijk is opgegaan in de Protestantse Kerk Nederland. Wij lazen thuis dagelijks uit de Bijbel, en mijn vader bereidde zijn preken zeer terdege voor in zijn  studeerkamer. Op dat soort momenten bleven wij, zes kinderen en mijn moeder, zoveel mogelijk uit zijn buurt.” Als domineeszoon werd je in Putten toch anders behandeld, zegt hij: „Welwillender, de volwassenen gingen voorzichtig met je om. Van de andere kant werd je door de gemeenschap ook meer in de gaten gehouden. En vergeet niet: dat bevindelijk reformatorische geloof waarin ik ben opgevoed, gaat ervan uit dat de Bijbel niet alleen verstandelijk moet worden begrepen, maar met heel het hart. Het doordringt je leven, het vraagt om daden. En toch ben je nooit zeker van Gods genade, want de erfzonde maakt dat je ook niet zomaar op je eigen verlangens en emoties kan vertrouwen. Dat kan een mens wanhopig maken.” Maarten bleek een stapelaar als middelbare scholier: mavo, havo, hbo,  universiteit. Hij begon als student theologie en rechten, maar de eerste studie liet hij al snel vallen, in zijn  overmoed had hij gedacht dat-ie dat Oudgrieks zelf wel even onder de knie zou krijgen.  Hij was toen hij nog op de mavo zat een wat vreemde jongen, in de ogen van zijn medeleerlingen. Niet zozeer omdat hij gelovig was, Putten maakt tenslotte deel uit van de Biblebelt, maar omdat hij zich als vijftienjarige graag terugtrok in het bos, om daar sigaren te gaan roken. Hij was een einzelgänger, zeker niet een gangmaker.  „Mijn middelbareschooltijd heb ik in een wereldvreemde waas doorgebracht.”  Boeken lezen, geestelijk voedsel tot je nemen, dat was belangrijk. En tijdens zijn hbo-opleiding was er een docent ethiek die de romans van de Franse schrijver Houellebecq behandelde. Ineens was er de vonk die oversloeg. „De genadeloze blik waarmee Houellebecq de moderne wereld beziet, wijkt niet principieel af van het zondebesef dat ik van huis uit mee kreeg.”  En Maarten wilde lezen, schrijven, debatteren, hij gaf zichzelf de opdracht mee  – misschien onbewust, zegt hij nu – om  ‘profetisch’ te zijn. Hij werd na enige tijd praeses van de christelijke studentenvereniging op reformatorische grondslag in Groningen. „Dat was”, zegt hij glunderend, „een dagtaak.” Daarnaast was hij ouderling, een hele jonge, in de Groningse Martinikerk. Een waardig plaatsvervanger van zijn vader, iemand die de gemeenschap voorging. En al die taken, al dat plichtsbesef, zouden uiteindelijk leidden tot een burn-out die een jaar duurde.  En nooit eens getwijfeld aan de kerk, aan het geloof? Maartens ‘neen’ klinkt kordaat. Hij betoogt hoe belangrijk voor zijn vader en ook voor hemzelf het eenheidsidee is van het christelijk geloof. „Als Nederlands Hervormde ‘scheur’ je niet, je gaat, net zoals mijn vader uiteindelijk toch deed, op in het grotere verband van de Protestantse Kerk Nederland, ook al betekende dat voor hem als orthodox gelovige een grote worsteling.”  Maar wel was er de blikverruiming, die al in zijn Groningse studietijd begon. „De eenheid van de kerk en het christendom, daar was het dus allemaal om begonnen, maar er bestond toch ook die andere kerk, de wereldkerk van het rooms-katholicisme, waar bij ons thuis vooral hoofdschuddend over werd gesproken. Ik was in contact gekomen met een Groningse pastoor, die mijn fanatisme relativeerde, alleen al omdat de man zo zichtbaar van het leven genoot, lekker eten met een glaasje wijn erbij. Ik was dat niet op die manier gewend, die lichtere opvatting van het leven.” Er kwamen felle discussies met zijn vader. „Meer en meer begon ik te ervaren dat geloven niet uitsluitend een kwestie is van de individuele relatie die een mens met God onderhoudt, maar dat geloven iets collectiefs is, een gemeenschappelijke ervaring. Voor mij was het een verademing te leren over de Heilige Communie, als het tastbare bewijs van Gods genade. En  over ‘de gemeenschap van de heiligen’. Het draait niet alleen om God en jou en jou en God, en dan maar hopen dat je geloof authentiek is.”  Ondertussen heeft Maarten besloten aan de Universiteit van Maastricht te gaan studeren, en welja: hij zal zich daar katholiek laten vormen. Voor het merendeel van agnostisch Nederland zal het allemaal lood om oud ijzer zijn, maar een bevindelijk-gereformeerde man, die besluit om rooms te worden…  Het ligt niet voor de hand. „Mijn vader, met zijn eigen achtergrond in de bevindelijk-gereformeerde zuil, vond mijn stap gigantisch. De RKK was in zijn ogen dan niet de antichrist, maar de kern van het geloof ging bij de katholieken toch grotendeels verloren.” Ik ben via mijn kerk dus de katholieke Maarten tegengekomen, die tegelijkertijd zo’n sterke binding heeft met het orthodox-protestantse deel van Nederland, dat hij de oecumene zelf lijkt te belichamen. De bijbel-exegese tijdens de katholieke preek: dat heeft-ie wel eens diepgaander gehoord. Maar ook zijn leefgemeenschap gaat uit van christelijke eenheid: er zijn mensen uit de Pinksterbeweging, baptisten, hervormden, vrijgemaakt-gereformeerden en ook een paar katholieken.  Zelf dreig ik de hele tijd te vergeten dat Maarten overdag ook nog werkt als jurist, bij een letselschadebureau. Hij is het exacte tegendeel van de snelle, Amsterdamse Zuidas-advocaat. Tekenend is het reisje dat hij maakte met zijn vrouw: hij vertelde me vooraf dat hij geboekt had voor een hostel, met zo’n tien bedden per slaapzaal. Ik verklaarde hem voor gek. Maar hij bleef bij dat hostel, al gebiedt de eerlijkheid te zeggen dat hij  en zijn vrouw na twee doorwaakte nachten vanwege dronken kostgangers in datzelfde hostel een kamer namen voor twee personen. En dan is het bijna half acht, tijd voor de avonddienst in de gemeenschapskapel. We lopen een klein stukje over straat, over de Oudezijds Achterburgwal met zijn sekstheaters, uitsmijters en portiers, en betreden dan de kleine kelderruimte. Banken rondom. Er druppelen nu wat medebewoners binnen, er liggen liedboeken waaruit gezongen gaat worden, en er is een geprinte liturgie voor deze dienst. Een man met een gitaar neemt het woord en gaat ons voor in gebed. Er wordt uitgebreid gedankt voor wat de dag ons bracht, er wordt gebeden, ook voor de prostituees en uitsmijters die op nog geen tien meter van ons verwijderd zijn; voor de vrede, voor de Oekraïners, die in oorlog zijn. Vrijblijvend is het niet, want in ons midden is een Oekraïense moeder met haar zoontje, die de gelezen bijbeltekst van vandaag in het Russisch voordraagt. Het jongetje humt door de tekst van zijn moeder heen, misschien zegt hij wel een gebed op. Amen, einde dienst. En dan de lage deur door, en pardoes in het gewoel van de Wallen terechtkomen – de slenterende toeristen, de schreeuwende mannen die de seksshows aanprijzen.  Het verband tussen het voorafgaande is losjes, maar het verband is er. Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen. Deze week: Maarten Klok.||https://www.nrc.nl//nieuws/2022/08/25/op-de-wallen-kookt-hij-voor-oekrainers-en-bidt-hij-voor-prostituees-a4139850
2022-08-25||De gaswinning in Groningen door de jaren heen|| Lees meer artikelen over de gaswinning in Groningen 

||https://www.nrc.nl//nieuws/2022/08/25/de-gaswinning-in-groningen-door-de-jaren-heen-a4139648
2022-08-25||Opinie | Aanpak lerarentekort vergt inperken van deeltijdwerk||In een deel van het land is de zomervakantie voorbij en openen de schooldeuren  weer. Enkele scholen in kwetsbare wijken bieden maar vier dagen per week onderwijs. Deze capitulatie illustreert hoe nijpend het gebrek aan bevoegde leerkrachten is in het primair onderwijs. In voltijdsbanen gerekend hebben we onvervulde vacatures voor 9.100 leerkrachten en 1.100 schooldirecteuren. Omdat veel leerkrachten in deeltijd werken, zoeken we er daar in de praktijk nog veel meer van. Dit lerarentekort is ongekend groot en maatschappelijk onacceptabel. Omar Ramadan is bestuursvoorzitter van Sophia Scholen en bestuurslid van de PO-Raad.  Als wij in het primair onderwijs er niet in slagen om leerlingen een adequaat fundament aan kennis, vaardigheden en persoonsontwikkeling mee te geven, zal zo’n onvoldoende start hen een leven lang parten spelen, zeker bij kinderen die thuis in achterstand opgroeien. De politiek roept steeds luider om betere taal- en rekenresultaten van onze leerlingen, maar haar eigen steun om daarvoor het lerarentekort te beperken is te mager.  Onderwijsminister Wiersma (VVD) kondigde net voor de zomer onorthodoxe maatregelen aan, maar komt niet veel verder dan het promoten van de lerarenopleiding, zij-instroom subsidiëren en meedenken over wat eufemistisch onderwijs anders organiseren is gedoopt. Dat laatste komt neer op leerlingen minder les geven.  In de presentatie van zijn plannen leidde Wiersma de aandacht af met de onterechte beschuldiging dat we overwerk niet uitbetalen en talmen met vaste contracten, misstanden die het primair onderwijs vreemd zijn. Hij  verwarde ons kennelijk met andere sectoren waar zijn ministerie verantwoordelijk voor is, zoals de omroepen en cultuur, waar onbetaald overwerk en de aaneenrijging van tijdelijke contracten schering en inslag zijn. Het lerarentekort aanpakken kan niet zonder het beperken van het éénzijdige recht op deeltijdwerk. De omvang van de gemiddelde baan in het primair onderwijs is nu zo’n drieënhalve dag per week en in veel onderwijsorganisaties nog minder. Drie of twee dagen per week voor de klas staan is eerder regel dan uitzondering. Na de pabo starten leerkrachten hun loopbaan meestal met een baan van 0,8 tot 1 fte, maar het is gebruikelijk geworden om na enige tijd steeds minder te gaan werken, uiteindelijk tot dus wel de helft van de aanvankelijke aanstelling.  Werkdruk en zorg voor eigen kinderen zijn de belangrijkste motieven. Nu wordt kinderopvang gelukkig nagenoeg gratis. En onderzoek wijst uit dat deeltijdwerk leerkrachten meer in plaats van minder werkdruk oplevert. Bepaalde taken moet iedereen doen, hoe groot of klein de baan ook is, en minder werken verkleint de grip op je eigen werk. Doordat leerkrachten met het huidige tekort volop moeten invallen voor collega’s, is de drang om de eigenlijke baan te beperken echter zeer goed te begrijpen. De enige manier om het lerarentekort aan te pakken, is het recht op deeltijdwerk limiteren. Dat recht is in Nederland schier onbeperkt. Onderwijsorganisaties moeten nagenoeg elk verzoek om minder te gaan werken, hoe fiks, plots of ongelegen ook, honoreren. In plaats van ons op te jutten om beter te presteren met minder mensen, zou de politiek ons moeten bijstaan door het ongebreidelde recht op deeltijdwerk te beperken tot bijvoorbeeld vier vijfde van de aanvankelijke aanstelling. Uiteraard blijft een kleinere baan mogelijk, maar dan alleen met wederzijdse instemming in plaats van een éénzijdig recht.  Het nagenoeg ongelimiteerde recht op deeltijdwerk is in ons land geïntroduceerd om werkloosheid te bestrijden en meer vrouwen te bewegen tot betaalde arbeid. Met arbeidstijdverkorting wilde de overheid voltijdsbanen verkleinen zodat er banen ontstonden voor werklozen. Dit is momenteel uiteraard een anachronisme. Ook de bevordering van vrouwelijke arbeidsparticipatie is inmiddels behaald, zij het in banen, niet in uren. In Nederland heeft maar een kwart van de werkende vrouwen een voltijdsbaan, terwijl dat in de EU voor meer dan tweederde geldt.  Nederland is kampioen deeltijdwerk en binnen ons land is het basisonderwijs, waar vrouwen 85 procent van het lerarenkorps uitmaken, koploper. Thuis zeggen veel mannelijke partners dat hun werkgevers echt niet toestaan de eigen baan in minder uren te doen, waardoor de zorg voor kinderen en huishouden onevenwichtig wordt verdeeld. Het gemak waarmee het onderwijs minder werken accommodeert contrasteert sterk met hoe moeilijk andere, zeker private sectoren hier in de praktijk over doen. Een inperking van het recht op deeltijdwerk in het basisonderwijs, zoals hierboven voorgesteld, kan het benodigde tegenwicht bieden.  Uiteraard is het beter om leerkrachten te verleiden meer te blijven werken dan ze daartoe te dwingen. Maar het clausuleren van het recht op deeltijdwerk is nodig voor een cultuurverandering waarin de schooljuf haar baan niet zomaar halveert terwijl haar partner evenveel blijft werken als voorheen.||https://www.nrc.nl//nieuws/2022/08/25/aanpak-lerarentekort-vergt-inperken-van-deeltijdwerk-a4139847
2022-08-25||Cyber Security Raad: chatberichten kunnen op korte termijn niet afgetapt worden||De Cyber Security Raad (CSR) ziet op „korte en middellange termijn” geen mogelijkheden om Nederlandse opsporingsdiensten op een veilige manier mee te laten lezen met versleutelde digitale berichten. Dat staat in een donderdag gepubliceerd advies van de raad die de regering adviseert op het gebied van digitale zaken. Het ministerie van Justitie en Veiligheid moet op zoek gaan naar „reële alternatieve mogelijkheden” om criminelen op te sporen, zoals hacken en het opvragen van bedrijfsgegevens. Berichten via chatdiensten zoals WhatsApp, Instagram en Signal zijn steeds vaker sterk beveiligd met zogenaamde end-to-end-encryptie. Dat wil zeggen dat zelfs de beheerders van de chatdiensten de communicatie niet kunnen lezen, alleen de zender en de ontvanger van het bericht. De berichten zijn daardoor goed beschermd, maar criminelen óók van die strengere beveiliging. Een „dilemma”, schrijft de CSR. Het ministerie van Justitie en Veiligheid zoekt daarom al jarenlang naar manieren om ‘achterdeurtjes’ te bouwen in de versleuteling van die berichtenapps, zodat aftappen mogelijk wordt. Ook in de Europese Unie lopen zulke onderzoeken. In afwachting van de uitkomsten van die bredere zoektochten naar veilige aftapmogelijkheden, adviseert de CSR het kabinet nu alternatieven te verkennen. De raad spreekt zich overigens nadrukkelijk niet uit „over de (on-)wenselijkheid van functionele of technische inperkingen van encryptie”.  CSR-lid Bart Jacobs, hoogleraar aan de Radboud Universiteit Nijmegen, noemt het advies niettemin „een doorbraakje”. In de Cyber Security Raad zitten naast academici en experts uit het bedrijfsleven ook vertegenwoordigers vanuit de opsporings- en inlichtingendiensten. „Op dat punt - of nu wel of niet verder gezocht moet worden naar mogelijkheden om een decryptiebevel te geven - daar is de raad niet eensgezind over. Encryptie wordt nog niet door iedereen zonder meer geaccepteerd en dus wordt een oordeel zorgvuldig vermeden. Maar dat die diensten bereid zijn na te denken over alternatieven, dáár ligt vooral de meerwaarde van dit advies.”  Bij chatdiensten is volgens Jacobs waarschijnlijk veel meer informatie wél te verkrijgen door de opsporingsdiensten. „Alleen hebben ze dat nooit goed geprobeerd, want soms werken die bedrijven mee en soms niet. In zo’n onderzoek hebben opsporingsdiensten vaak meerdere pannetjes op het vuur, en vaak worden zulke verzoeken uiteindelijk niet doorgezet.” Voor chatdiensten is het ‘achterdeurtje’ een principekwestie: zij menen dat het de encryptie als geheel verzwakt, terwijl sterke versleuteling essentieel is om de vertrouwelijkheid van de chatberichten wereldwijd te beschermen. Volgens Jacobs spelen ook commerciële belangen een rol. „Meewerken aan een verzoek van opsporingsdiensten maakt duidelijk wat zij allemaal weten over individuele gebruikers. Daar kan ongemak ontstaan.”  WhatsApp dreigde zelfs te vertrekken uit Nederland toen het ministerie van Justitie en Veiligheid chatdiensten wilde verplichten hun digitale communicatie aftapbaar te maken. Na verzet van onder meer het ministerie van Economische Zaken sneuvelde het voornemen. De Tweede Kamer wil ook niet dat encryptie aangetast wordt. Afgelopen juni werd het kabinet aangespoord end-to-end encryptie in stand te houden en „Europese voorstellen die dat onmogelijk maken niet te steunen”.  Met medewerking van Rik Wassens.||https://www.nrc.nl//nieuws/2022/08/25/cyber-security-raad-chatberichten-kunnen-op-korte-termijn-niet-afgetapt-worden-a4139839
2022-08-25||Blackstone aast op muziekrechten van Pink Floyd|| In het kritische ‘Money’ (1973) maakte Pink Floyd-voorman Roger Waters nog een punt van ongebreideld kapitalisme. Anno 2022 wordt de muziekcatalogus van zijn rockband voor mogelijk een half miljard euro verkocht aan een investeringsfonds. Want niet alleen grote muziekbedrijven als Sony, Warner en BMG zijn geïnteresseerd in de eerder dit jaar in de etalage verschenen muziekrechten, ook durfinvesteerder Blackstone biedt mee, zo schrijft de Financial Times. Blackstone, dat in juli eigenaar werd van een nieuw te bouwen datacentrum in de Eemshaven en vorig jaar in Nederland in opspraak kwam wegens belastingontwijking, nam onlangs een belang in Hipgnosis Songs Fund. Dat bedrijf, opgericht door Chic-frontman Nile Rodgers en Merck Mercuriadis, de Canadese ex-manager van Elton John en Beyoncé, werkt als een vastgoedfonds (beleggers leggen geld in, de beheerders van het fonds investeren), maar dan met rechten van liedjes. De inkomsten uit die muziek gaan naar de beleggers. Hipgnosis heeft (delen van) de rechten in handen van muziek van onder anderen Neil Young, Blondie, 50 Cent, Red Hot Chili Peppers, Justin Timberlake en Chris Cornell. De Blackstone Group, een van de grootste private investeerders ter wereld met een beurswaarde van omgerekend 124 miljard euro, stelt voor de opkoop van muziekrechten een miljard dollar beschikbaar in fonds Hipgnosis Songs Capital. Eerdere grote bedragen gingen om in de rechten van Bob Dylan (bijna 250 miljoen euro, aan Universal) en Bruce Springsteen (ruim 440 miljoen, aan Sony). De (ex-)leden van Pink Floyd zetten in op 475 miljoen euro voor hun muziek- en merchandiserechten. De koper krijgt voortaan de opbrengsten uit onder meer ‘Wish You Were Here’, ‘Comfortably Numb’, ‘Another Brick in the Wall’ en het eerdergenoemde ‘Money’ met de profetische regels: „Grab that cash with both hands and make a stash”.||https://www.nrc.nl//nieuws/2022/08/25/blackstone-aast-op-muziekrechten-van-pink-floyd-a4139846
2022-08-25||ABC van betrokken organisaties bij de Groningse gaswinning||Het Centrum Veilig Wonen nam per 1 januari 2015 de afhandeling van Groningse aardbevingsschade over van gaswinningsbedrijf NAM. Die afhandeling kwam in 2017 opnieuw in andere handen, van het Instituut Mijnbouwschade (IMG). Er komt in maart 2014 regionaal overleg over de Groningse aardbevingsschade met het ministerie van Economische Zaken, de NAM, Groningse burgemeesters, een provinciebestuurder en maatschappelijke organisaties. Twee voorzitters moeten ervoor zorgen dat het regionaal belang niet langer wordt buitengesloten.  Energie Bedrijf Nederland is een staatsbedrijf dat de NAM het Groningse gas voor de Nederlandse overheid laat winnen en opslaan. Het heeft in de Maatschap Groningen 50 procent zeggenschap. Voor de winning, het transport en de verkoop van Gronings aardgas was samenwerking nodig tussen de rijksoverheid, oliebedrijven Shell en ExxonMobil en gaswinningsbedrijf NAM.  Die onderlinge afspraken zijn vastgelegd in een ‘Overeenkomst van Samenwerking’ uit 1963 en in de loop der jaren aangepast. Alle bij de gaswinning betrokken organisaties staan samen bekend onder de verzamelnaam ‘gasgebouw’. GasTerra is het bedrijf dat het Groningse gas verhandelt. Dit handelshuis is voor de helft in handen van de rijksoverheid (40 procent EBN, 10 procent staat), de andere helft is eigendom van Shell (25 procent) en ExxonMobil (25 procent).   De Gasunie transporteert het gas uit Groningen. Het bedrijf is voor 100 procent in handen van de overheid.  De Groninger Bodem Beweging behartigt de belangen van Groningers die benadeeld zijn door de aardbevingen in Groningen. 4.050 gedupeerden hebben zich aangesloten. De GBB probeert via het gerechtshof af te dwingen dat het Openbaar Ministerie de NAM strafrechtelijk gaat vervolgen. Het gaat om de vraag of de NAM met het veroorzaken van schade voor levensgevaar heeft gezorgd.  Het Groninger Gasberaad werd in 2015 opgericht na het opheffen van de Dialoogtafel. Het is een collectief van maatschappelijke organisaties in Groningen, waaronder de Natuur & Milieufederatie, Samenwerkende Bedrijven Eemsdelta, LTO Noord, huurdersplatform Aardbevingen Groningen en de woningcorporaties. In de Maatschap Groningen bepalen de rijksoverheid en de oliebedrijven samen het beleid voor de Groningse gaswinning. Namens het Rijk schuiven aan staatsbedrijf EBN en een regeringsvertegenwoordiger van Economische Zaken, namens de oliebedrijven Shell, ExxonMobil en exploitant NAM.  Ze vergaderen in een College van Beheer voor de Maatschap Groningen, via NRC zijn notulen uit de periode 2012-1015 uitgelekt. Na die publicatie besloot staatssecretaris Vijlbrief (Economische Zaken, D66) de topambtenaar van EZ terug te trekken uit de Maatschap. Voorzitter van de Maatschap Joost van Roost (ExxonMobil) weigert te komen voor zijn openbare verhoor in de parlementaire enquête. De Mijnraad is een adviesorgaan dat de minister van Economische Zaken adviseert over de verlening van mijnbouwvergunningen.  De Nederlandse Aardolie Maatschappij (NAM) haalt aardgas in Groningen uit de grond voor Shell, Exxon en de staat. Het is een joint venture van de oliebedrijven Shell en ExxonMobil. De Nationaal Coördinator Groningen (NCG) is verantwoordelijk voor de versterkingsoperatie in Groningen. Het Staatstoezicht op de Mijnen is toezichthouder. De organisatie geeft gevraagd en ongevraagd advies aan de minister van Economische Zaken op basis van inspecties en onderzoek. Lees meer artikelen over de gaswinning in Groningen||https://www.nrc.nl//nieuws/2022/06/24/abc-van-betrokken-organisaties-bij-de-groningse-gaswinning-a4139662
2022-08-25||Oud-topman Exxon weigert met parlementaire enquêtecommissie gaswinning Groningen te praten||Voormalig topman van olie- en gasbedrijf ExxonMobil Joost Van Roost weigert te komen naar de parlementaire enquêtecommissie die de gaswinning in Groningen onderzoekt, zo meldt de commissie donderdagmiddag. Hij was door de commissie opgeroepen voor een verhoor. Wat de reden van zijn besluit is, is niet bekendgemaakt. Normaal gesproken kan een parlementaire enquêtecommissie mensen die niet vrijwillig komen opdagen dwingen om naar het verhoor te komen. Dat kan echter alleen met Nederlandse staatsburgers - en Van Roost is Belg. Het lukte NRC donderdagmiddag niet om in contact te komen met Van Roost. Van Roost werkte vanaf de jaren tachtig voor ExxonMobil en was van 2000 tot en met 2017 topman van het bedrijf in de Benelux. De commissie wilde hem graag spreken over zijn rol in die periode. Van Roost was volgens de enquêtecommissie „hoofdverantwoordelijke van een belangrijke speler” in het gasdossier. Het beleid over de gaswinning werd bepaald in vergaderingen waarin de top van Shell, ExxonMobil, de NAM en de Nederlandse Staat bijeenkwam. Van Roost was daar bij. Commissievoorzitter Tom van der Lee (GroenLinks) noemt het „zeer teleurstellend” dat Van Roost niet komt opdagen. „Je wilt toch heel graag de hoofdverantwoordelijke van een belangrijke speler ook zelf horen”, aldus Van der Lee. „En daarom is het zeer teleurstellend dat hij om hem moverende redenen bij een weigering blijft.” De commissievoorzitter zegt alles geprobeerd te hebben om Van Roost naar het verhoor te krijgen, maar dat hem geen middelen meer resten. „Wij vinden dat hij door ons echt gehoord zou moeten kunnen worden omdat hij een belangrijke positie had in een vrij lange en cruciale periode in de gaswinning.” Het is ongebruikelijk dat iemand weigert te getuigen voor een parlementaire enquêtecommissie. Volgende week gaan de openbare verhoren van de parlementaire enquêtecommissie verder. Die spitsen zich vooral toe op de aardbeving in Huizinge van 2012, die met een kracht van 3,6 de zwaarste was die ooit in de provincie Groningen gemeten is. Dit werd in een eerder verhoor door voormalig Shell-topman Pieter Dekker een „gamechanger” genoemd. De commissie kijkt volgende week technisch naar de beving en de hierdoor veroorzaakte schade, maar spreekt ook over de impact die dit had op de maatschappij en op het beleid over de gaswinning. Onder meer Albert Rodenboog (burgemeester van Loppersum van 2003 - 2018), Maxime Verhagen (Minister van Economische Zaken, Landbouw en Innovatie en vicepremier van 2010 - 2012) en Bart van de Leemput (NAM-topman van 2009 - 2014) worden gehoord. Een van de dingen die de enquêtecommissie naar verwachting op de langere termijn diepgravend zal onderzoeken, is de besluitvorming over de hoeveelheid gas die na de zware beving in Huizinge werd gewonnen. Die ging in de jaren erna niet omlaag maar juist fors omhoog. ||https://www.nrc.nl//nieuws/2022/08/25/oud-topman-exxon-weigert-met-parlementaire-enquetecommissie-gaswinning-groningen-te-praten-a4139837
2022-08-25||De Jodenhaat begon al onder de keizer||O help, denk je meteen. Want Zo was het nu eenmaal, de derde en laatste roman van de Duitse schrijfster Gabriele Tergit (pseudoniem van Elise Hirschmann, 1894-1982) telt maar liefst vierenzeventig terugkerende personages verspreid over vijfenvijftig hoofdstukken, negen families, een krantenredactie, een paar communisten en nog wat losse types zoals een psychiater, een pensionhoudster en een handvol kunstenaars. Voor een schrijfster als Tergit, die in 2021 werd herontdekt, is het een niet ongebruikelijk recept. Ook in haar epos De Effingers, dat over de opkomst en ondergang van drie Duits-Joodse families in de jaren 1878-1948 gaat, raak je de weg vaak kwijt wanneer je de in dat boek opgenomen stamboom niet regelmatig raadpleegt.  Tergit werd in het begin van de jaren dertig een bestsellerauteur met haar grotestadsroman Käsebier verovert de Kurfürstendamm. Het boek viel op door de documentair-fragmentarische stijl en de eindeloze parade aan personages met hun rake dialogen, waarmee ze het flitsende Berlijn van de Weimar-republiek treffend neerzette.  Voor de roman Zo was het nu eenmaal, die pas vorig jaar voor het eerst in Duitsland verscheen, gelden min of meer dezelfde eigenschappen. Maar deze keer is het alsof je geen roman leest, maar naar een fascinerende historische documentaire kijkt waarin de personages in korte, elkaar voortdurend afwisselende scènes de geschiedenis van hún Duitsland vertellen, vanaf de keizertijd tot in de jaren zestig.  Dat Duitse uitgevers het manuscript in de jaren zestig afwezen, had behalve met hun toenmalige voorkeur voor experimentele schrijvers als Peter Handke, Günter Grass en Hans-Magnus Enzensberger vooral te maken met het pijnlijke onderwerp: de uitstoting, verdrijving en moord op de Duitse Joden als gevolg van een door de nazi’s aangewakkerde antisemitische mentaliteit, die haar wortels vindt in het keizerrijk en door de Duitse bevolking massaal werd aangehangen. Het duurt meer dan tweehonderd bladzijden voordat je in Zo was het nu eenmaal  vat krijgt op wie bij wie hoort. Het apart meegeleverde overzicht van alle personages heb je daarom hard nodig. Maar zodra je eenmaal op dreef bent, merk je dat al die personages, van wie je nooit echt veel te weten komt, er niet toe doen. Ze dienen eerder als middel om de tijdgeest invoelbaar te maken, waarbij Tergit antwoord probeert te vinden op de vraag hoe het kan dat zoveel Duitsers in Hitler geloofden.   De roman begint eind negentiende eeuw in de Berlijnse salon van de Joodse familie Stern. De vader, een speculant, heeft met investeringen in de industrie zijn slag geslagen. Als nieuwe rijke verhuist hij met zijn gezin naar een groot appartement in een deftige buurt. Vanaf dat moment worden ze aan zeven andere geassimileerde Joodse families uit de hogere burgerij gehaakt. Ze zijn Duitser dan Duits en houden van Wagner en de keizer.  Maar algauw klinkt de eerste dissonant als kantonrechter Julius Mayer zich erover beklaagt dat hij het onder die keizer nooit tot het Pruisische hooggerechtshof zal  brengen, omdat daar geen Joden meer worden toegelaten.  Een belangrijke rol in deze caleidoscopische roman wordt gespeeld door de buren van de Sterns, de Pruisische adellijke familie Von Rumke. Vader Willibald is majoor bij de generale staf. Zijn vrouw grossiert in antisemitische vooroordelen. Nog meer dissonanten klinken als majoor Von Rumke een bijeenkomst bezoekt van een nieuwe patriottistische beweging, die in naam van de keizer bereid is om oorlog te voeren tegen de ‘gehate Engelsen’. Deze reactionaire partij eist de invoering van vergaande antisemitische wetten, waarmee alle buitenlandse Joden kunnen worden uitgezet en de Duitse Joden tot tweederangsburgers verklaard. Na de Duitse nederlaag van 1918 zal deze reactionaire mentaliteit de Duitse bevolking, de moralistische Pruisische elite voorop,  vergiftigen.  Gefrustreerde ex-officieren spelen daarbij een grote rol. Een van hen is de zoon van majoor Von Rumke, Friedrich Wilhelm, die als populaire extreem-rechtse publicist ideeën  verkondigt als ‘de oerdrift van de bezetenen, waarin de belangrijkste begeerte van de man, de vernietiging, zich kenbaar maakte en schreeuwde om haar rechten.’  Friedrich Wilhelms jongere broer Jürgen is een communist. Na 1933 vlucht hij met zijn vrouw naar de Sovjet-Unie, waar beiden ten prooi vallen aan de Stalinterreur. In de aan dit idealistische echtpaar gewijde passages laat Tergit haarfijn zien dat het nationaal-socialisme in wreedheid en valse beloftes weinig verschilt van het communisme.  Tegenover de reactionaire Von Rumkes staan een groep progressieve Joodse en niet-Joodse intellectuelen, kunstenaars en journalisten. Een van die laatsten is Grete Mayer. In haar herken je met gemak Tergit zelf, die haar carrière in 1920 als rechtbankverslaggever bij het liberale Berliner Tageblatt begon en in die hoedanigheid een grote naam werd.  Tergit is een meester in het schetsen van de vervreemdende situaties waarin haar personages verkeren, ook al fungeren ze vaak als aangever. Zo beschrijft ze aan de hand van de naar Engeland gevluchte filmregisseur Otto Jacoby hoe in 1937 op een cocktailparty in Londen twee Engelsen begrip voor Hitler opbrengen.  Maar ook in het kenschetsen van de gewone Duitser is ze superieur. Zo voert ze de postchef op van de krant waar Grete Mayer sterverslaggever was. In 1933 zag hij hoe de Joodse hoofdredacteur Stefan Heye door de nazi’s op brute manier werd afgezet. En dan vertelt hij haar: ‘zo’n zachtaardige man. De liftbediende heeft hem uit zijn kamer gegooid. Dat kon echt niet door de beugel, en toen hebben ze de hele redactie afgezet.’ Maar in 1945 is hij verontwaardigd dat de geallieerden Heyes opvolger Allert, een fanatieke nazi, in een krijgsgevangenenkamp hebben opgesloten. En weer klinkt het: ‘zo’n zachtaardige man. Die gaf heel gedegen leiding aan de krant, goede betaling en vakantie, en mijn vrouw en ik zijn met Kraft durch Freude in Italië geweest.’ Op zo’n moment begrijp je hoe eenvoudig het voor dictators is om de gewone man te paaien.  

●●●●●
||https://www.nrc.nl//nieuws/2022/08/25/de-jodenhaat-begon-al-onder-de-keizer-a4139842
2022-08-25||‘Ik heb een vreselijk voorgevoel dat ik de potentie heb om knettergek te worden’||Een jonge kassamedewerker van een supermarkt krijgt van een mysterieuze Rus, een vaste klant in de winkel, een boek cadeau: Nietzsche’s Voorbij goed en kwaad. De overhandiging stort de verteller in een zenuwinzinking, want hoewel hun interacties tot dan toe puur functioneel waren – ze rekent keurig zijn groente-in-zuur en blikjes vis af en verspilt verder geen woorden – heeft íets in haar zich toch verraden. Hoe weet de Rus dat dit grote filosofische werk van een naar waanzin neigende filosoof iets voor haar zou zijn? ‘Hier is het bewijs, vlak naast me, dat de Rus door mijn onstuimige maar onaangetaste vlees heen heeft gezien. Tot recht in de versnellende omwentelingen van mijn hoogst afwijkende waanvoorstellingen.’  Koppernik, 228 blz. € 23,50 Claire-Louise Bennett  groeide op in Wiltshire in het zuiden van Engeland. Haar debuut Pond (Poel) verscheen in 2015 en stond op de shortlist van de Dylan Thomas Prize.   Haar verhalen en essays zijn gepubliceerd in The New York Times Magazine, Harper’s Magazine en andere tijdschriften. Ze woont in Galway, Ierland. De anekdote wordt tweemaal verteld in Kassa 19, de fenomenale roman van de Engelse Claire-Louise Bennett (eerder in deze krant met vijf ballen beloond). Kennelijk is de scène een zwaartepunt voor de verteller, want ook de titel van de roman is ernaar vernoemd, maar waar het precies voor staat, dat begrijp ik pas in de loop van mijn gesprek met de auteur.   Kassa 19 laat zich moeilijk samenvatten. Er is niet één kerngebeurtenis, het draait niet, zoals in de klassieke roman, rond een centraal conflict. Het gaat over de jeugd van een jonge vrouw uit een arbeidersmilieu, mogelijk dat van Bennett zelf, waar een schrijverschap langzaam ontluikt. Het is een meanderend boek over een leven van manisch lezen en schrijven, over willen ontsnappen uit een verstikkende realiteit, maar er is ook een lange raamvertelling over Tarquinius Superbus, een deftige literaire pan-Europeaan die dwars door alle eeuwen leeft in een prachtig huis vol boeken. En op de achtergrond, maar veel te dichtbij, loert de waanzin. Die de Rus dus moet hebben gezien, achter het nog onaangetaste vlees van de jonge verteller.  De vertelstem raast en holt in lange zinnen, verdubbelt zich nu eens in een ‘wij’, splitst dan weer op in ‘ik’ of ‘jij’, strekt zich uit over de bladzijden in persoonlijke essays die een eind verderop weer op zichzelf terugvouwen en een lang vergeten draad weer oppakken. Een uniek, intens boek, dat je nog het best in één ruk kunt uitlezen; zo blijf je dichtbij de prosodie van de verteller, bij de monoloog die als een droedel door het boek trekt. Kassa 19, Bennetts tweede boek, is nu door Karina van Santen en Martine Vosmaer in vloeiend Nederlands vertaald, en om die reden was de auteur, die al jaren in het Ierse Galway woont, in Nederland. In het echt spreekt ze bijna zoals ze schrijft, in zoekende zinnen die soms ineens een andere richting op kunnen hobbelen en toch volkomen helder blijven.    ‘Kassa 19’ heeft een ongewone structuur. Hoe heeft u deze vorm gevonden? „Een van mijn inspiratiebronnen was Italo Calvino’s essay Zes memo’s voor het volgende millennium. Het is interessant hoe hij nadenkt over taal en de organisatie van taal op de bladzijde. Woorden hebben voor hem haast geologische eigenschappen, zoals dichtheid en lichtheid, ze zijn voor hem fysiek en hebben iets landschap-achtigs. Dat hielp me voor te stellen hoe ik dit werk wilde opbouwen, wat waar moest, en welk effect bepaalde elementen naast elkaar zouden hebben.  „Mijn vorige boek Poel schreef ik grotendeels tijdens een schrijfresidentie, in een prachtig oud landhuis in Ierland. Ik had zo’n grote kamer dat ik de luxe had het manuscript uit te printen en over de vloer te verspreiden; in mijn eigen flat had dat niet gekund. Toen het uitgespreid op de vloer lag, zag ik het boek op een andere manier. Ik kon zien hoe de dingen groeiden. Voor Kassa 19 had ik niet zo’n grote vloer tot mijn beschikking, maar dat landschap-achtige is gebleven.” Was je bewust op zoek naar een onconventionele vorm? Is er iets mis met de klassieke manier van verhalen vertellen? „De roman heeft een lange geschiedenis. Twee- of driehonderd jaar geleden was hij misschien wel interessanter dan in de afgelopen eeuw; nu is de roman meer een formule geworden. Dus ik doe geloof ik niet per se iets nieuws. Misschien breng ik het potentieel van de roman opnieuw tot leven. Volgens mij zijn lezers er hongerig naar. Er zijn altijd redacteuren die zeggen dat lezers niet van lange alinea’s of zinnen houden, maar ik hou er wel van en ik weet dat ik niet de enige ben.” Het is een haast sublieme passage, die waarin de verteller als jong meisje begint met schrijven. Het begint ermee dat ze in een notitieboekje een mannengezicht aan het droedelen is. Het tekenen wordt beschreven alsof haar pen een draad spint. ‘Als een verdwaalde draad katoen voelde ik zijn gerafelde staart tussen mijn tanden, ging er nog eens doorheen en daarna verder zonder specifieke plek of specifiek onderwerp in gedachten, zo leek het tenminste toen ergens onderweg een verschuiving plaatsvond en er uit de bovengenoemde diepten in mij een vreemde weerklank voortkwam, de draad een paar exuberante lussen wierp, daarna afbrak in woorden en de woorden het verhaal voortzetten, alsof dat er altijd al was geweest…’  De passage wekt de indruk alsof het schrijven van een roman voor Bennett ook een soort droedelen is. Het boek leest als het resultaat van een lange, bezeten flow. Maar dat wil niet zeggen dat Kassa 19 een spontane bevlieging was, alsof het zichzelf zou hebben geschreven, vertelt ze.  „Het duurt vrij lang voor ik ben waar ik wil zijn. Het gaat er vooral om mijn geest in de juiste toestand te krijgen. Als ik aan een nieuw boek begin, is dat vrij stijf en begrensd. Maar hoe meer tijd ik met het materiaal doorbreng, hoe meer er naar de oppervlakte komt; hoe meer ik als het ware open kom te staan. Wat er dan naar boven komt, is niet geforceerd, het vloeit, en dat is waarnaar ik op zoek ben. Dat is op een heel diep niveau met jezelf werken. Het is interessant wat er in die diepte bestaat, om te ontdekken welke verbanden tussen de dingen er zijn. Het gaat erom aandachtig te zijn.” Schrijven als een verbinding met een diep deel van jezelf – het klinkt fraai, dromerig zelfs, maar in Kassa 19 is het een verworvenheid die niet vanzelfsprekend is. Het droedelende meisje groeit op in een arbeidersmilieu, waar lezen en schrijven niet worden gewaardeerd, en het is al helemaal niets voor meisjes. Wat het boek onder meer zo intens maakt, is dat dat aanstekelijke lees- en schrijfplezier contrasteert met een nietsontziend verslag van wat het betekent in die wereld vrouw te zijn. Het betekent constante ontmoediging, het betekent waanzin op de loer, het betekent fysieke onveiligheid. In een pijnlijke en verrassend ingetogen passage wordt de vrouw verkracht door haar beste vriend, Dale, een dichter; de vriend die haar eerder in het boek ontmoedigt Anne Sexton of Sylvia Plath te lezen, zijn eigen favorieten nota bene, want die vrouwen zouden haar te veel in de war brengen met hun gekte. Vrouwen als Plath, Sexton, Virginia Woolf, allemaal stuurden ze zichzelf de dood in; er was vast een verband. De verteller leest jarenlang dan ook bewust enkel de boeken van mannen. Bennett: „In mijn jeugd werd er altijd over de vrouwen in mijn familie gepraat alsof ze niet helemaal goed waren, een beetje gek ofzo. Langzaam ging ik daarin geloven, en betrok het op mezelf. Ik begon te twijfelen aan mezelf, werd bang dat er bij mij misschien ook een steekje los zou zitten. In het boek geeft Dale de verteller een boek van Sylvia Plath, maar vervolgens verandert hij van gedachten, hij veegt het af met zijn mouw en stopt het weer terug op de boekenplank. Zij denkt: nou ja, ik wil die boeken toch niet lezen, doe geen moeite. Ik ben te bang, ik wil niets horen over vrouwen die gek, depressief of suïcidaal zijn, want ik weet niet wat ik in me heb, en ik heb een vreselijk voorgevoel dat ik de potentie heb om knettergek te worden.”  Ongemerkt is Bennett overgestapt van het duiden van haar personage naar het spreken in de ik-persoon. Het is duidelijk dat haar verteller dicht bij haarzelf ligt.  „Ik was toch al behoorlijk depressief toen ik Engels studeerde, zoals je op die leeftijd altijd al gevoelig bent, ongevormd nog en kwetsbaar, en ik wilde helemaal niet weten hoe anderen dat ervaren. Áls ik straks dan volledig doordraai, dacht ik, dan wil ik dat dat helemaal van mezelf is. Dus ik heb het bewust uitgesteld om me met die wereld van vrouwen bezig te houden. Daarom hield ik van boeken van Graham Greene en Günter Grass bijvoorbeeld, want die stonden voor een totaal andere wereld, waarin ik mezelf niet zag gereflecteerd. Het gebrek aan representatie gaf mij een gevoel van veiligheid.  „Pas jaren later begon ik nieuwsgierig te worden naar de boeken van vrouwen. Ik kon die identificatie pas loslaten toen ik ouder en mentaal weerbaarder werd. En vanaf toen was er zoveel in te halen. Vanaf toen las ik enkel nog het werk van vrouwelijke auteurs.”  Dit moet de betekenis zijn van de kassascène: hoe literatuur voor Bennett altijd verweven is geweest met het gevaar van de manie. Nietzsche was dan wel man, maar ook niet helemaal honderd, en die Rus had vast ook een tik van de molen gehad. Kassa 19 getuigt ervan hoe ze zich daartegen heeft geprobeerd te verzetten en hoe het haar tegelijkertijd ook aantrok; elk woord in dit boek is betoverd, elk woord is een gevecht van leven op dood. Niet voor niets komt het motto van het boek uit Malina van Ingeborg Bachmann: ‘Gelooft u mij, expressie is waan, ontspringt aan onze waan.’ Wanneer Bennett dan eindelijk zelf begint te schrijven, blijkt de literatuur een verrassend krachtige mogelijkheid tot ontsnapping. Geen enkele reis naar het gekkenhuis, maar een stevige constructie: een landschap om in te wonen. ||https://www.nrc.nl//nieuws/2022/08/25/ik-heb-een-vreselijk-voorgevoel-dat-ik-de-potentie-heb-om-knettergek-te-worden-a4139841
2022-08-25||Rechtszaak over moord op Peter R. de Vries moet mogelijk opnieuw||Een van de rechters in de strafzaak tegen de twee verdachten van de moord op misdaadjournalist Peter R. de Vries is vervangen. Door deze wisseling moeten het Openbaar Ministerie en de advocaten van de verdachten zich uitspreken over de vraag of de inhoudelijke strafzaak helemaal opnieuw moet. Dat heeft de rechtbank donderdagochtend bekendgemaakt tijdens een tussentijdse zitting. Volgens de voorzitter van de rechtbank schrijft de wet voor dat een zaak inhoudelijk opnieuw moet worden behandeld als een van de drie rechters tijdens de behandeling wordt vervangen. Dat betekent dat de inhoudelijke behandeling, het requisitoir van het OM en de pleidooien van de verdediging over moeten, net als de slachtofferverklaringen van de nabestaanden. Van deze regel kan worden afgeweken als het OM en de verdachten vinden dat de feitelijke behandeling voortgezet kan worden zonder een volledige herhaling van alle relevante feiten die al voorbij zijn gekomen.  Bij grote langdurige strafzaken, zoals de zaak Marengo tegen hoofdverdachten Ridouan Taghi en zestien mede-verdachten, wordt naast de rechtbankcombinatie van drie rechters vaak een zogeheten ‘bijzitter’ aangewezen. Die rechter woont zittingen bij en neemt kennis van alle stukken in het dossier, maar is niet betrokken bij de beslissingen van de rechtbank. Als een van de drie aangewezen rechters wegvalt, kan de bijzitter deze rechter dan vervangen zonder dat de zaak opnieuw moet worden aangevangen. Dat de betrokken rechter naar het buitenland zou vertrekken was al enige tijd bekend, maar leek niet relevant omdat de rechtbank volgens de planning in juli uitspraak zou doen. De strafzaak is vorige maand echter heropend, omdat een nieuwe getuige voor de verdachten in de strafzaak relevante verklaringen heeft afgelegd.  Omdat niet duidelijk is hoe lang de strafzaak nog loopt, heeft de rechtbank besloten de vertrokken rechter te vervangen. Het OM en de advocaten van de twee verdachten, Delano G. en de Pool Kamil E., hebben van de rechtbank tot november de tijd gekregen om zich hierover uit te spreken. Los van de vraag of zij willen dat de strafzaak over wordt gedaan, zal er sowieso nieuw onderzoek worden gedaan naar de verklaringen van de nieuwe Poolse getuige.  Daarnaast loopt er een aparte strafzaak naar drie verdachten die vrij recent zijn aangehouden mede op basis van die nieuwe getuigenverklaringen. In oktober zal de voortgang van dit onderzoek voor het eerst worden besproken op een openbare zitting. Een Poolse verdachte wordt gezien als degene die Delano G. en Kamil E. heeft aangestuurd. De twee andere verdachten worden beschuldigd van het bewust filmen van de moordaanslag op De Vries.  De advocaten van Kamil E. willen graag op de hoogte worden gehouden van de voortgang van dit onderzoek. In november wordt duidelijk wat er allemaal nog moet gebeuren voordat de behandeling tegen Delano G. en Kamil E. verder kan en hoeveel tijd daarmee gepaard zal gaan. Pas daarna kan een planning worden gemaakt. Het is nog onduidelijk of de rechtbank nog dit jaar uitspraak kan doen tegen de twee verdachten van de moord op De Vries.||https://www.nrc.nl//nieuws/2022/08/25/rechtszaak-over-moord-op-peter-r-de-vries-moet-mogelijk-opnieuw-a4139840
2022-08-25||Droogte laat verborgen schatten en onheilspellende boodschappen zien||Luoxing Dun is een klein Chinees eiland waar eeuwenoude tempels op staan. Gelegen in het grootste zoetwatermeer van China, het Poyangmeer, staat het eiland normaliter voor de helft onder water. Foto Noel Celis / AFP
 Volgens Hongaarse wetenschappers dreigen grote gebieden land uit te drogen, bijvoorbeeld op de Grote Hongaarse Laagvlakte, vooral in gebruik voor akkerbouw. In de jaren tachtig bestond deze laagvlakte voor 84 procent uit waterrijk gebied, nu is dat nog maar 68 procent. Foto Fedja Grulovic / Reuters Het Italiaanse leger verwijdert een bom uit de Tweede Wereldoorlog. Die werd ontdekt in de deels opgedroogde rivier de Po, in het noorden van Italië. Het land wordt geteisterd door de hevigste droogte in zeventig jaar tijd. Foto Flavio Lo Scalzo / Reuters Een scheepswrak uit de Tweede Wereldoorlog steekt deels boven het water uit van de ongewoon laagstaande Donaurivier in het noordwesten van Hongarije. Wetenschappers in het land sloegen onlangs alarm vanwege de hevige droogte die Hongarije wacht als het geen maatregelen neemt tegen klimaatverandering. Foto Csaba Krizsan / EPA Meestal zien alleen de vissen in de Chinese rivier Yangtze dit boeddhistisch standbeeld. De langste rivier van Azië heeft een historisch laag waterpeil en staat op sommige plekken helemaal droog. Handel via scheepvaart ligt daardoor deels stil en energie kan nauwelijks opgewekt worden via het water. Foto Thomas Peter / Reuters Een man loopt langs een ooit gezonken boot in Lake Mead, gelegen in de Amerikaanse staat Nevada. De achterkant van de boot is dusdanig diep begraven in de modder dat hij rechtop staat. Steden in de regio, zoals Las Vegas en Phoenix, moeten door de aanhoudende droogte water besparen. Boeren kunnen als het zo doorgaat niet meer alle gewassen planten die ze willen. Foto John Locher / AP 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/25/droogte-laat-verborgen-schatten-en-onheilspellende-boodschappen-zien-a4139736
2022-08-25||De gretigheid straalt van United Ukrainian Ballet’s ‘Giselle’ af||Ingestoken in de programmaflyer van het ballet Giselle zit een extra velletje met in drievoud de tekst van het Oekraïense volkslied: in Oekraïens schrift, getranscribeerd en vertaald. Het komt dan ook niet als een verrassing dat het heroïsche lied dinsdagavond na afloop van de voorstelling wordt gezongen door de voltallige cast van het United Ukrainian Ballet. Uit volle borst, hand op het hart, met volle overtuiging. Met dat slotakkoord onderstreept het jonge gezelschap nog eens de grote symbolische betekenis van deze eerste, officiële (Nederlandse) première. In luttele maanden is in Den Haag, op initiatief van danseres Igone de Jongh en Matthijs Bongertman van Senf Theaterpartners een trainingscentrum opgezet voor gevluchte Oekraïense dansers. Het Birmingham Royal Ballet leende kosteloos decor en kostuums uit en topchoreograaf Alexei Ratmansky, die zelf alle banden met Rusland verbrak na de inval in Oekraïne, paste zijn Bolsjoj-versie aan voor de overwegend piepjonge dansers. Hun blijdschap om weer op het toneel te kunnen staan en, belangrijker misschien wel, hun land te kunnen vertegenwoordigen is tot boven in Theater Carré voelbaar. Die gretigheid (een extra waarderingsbal waard) maakt de uitvoering van het overbekende ballet over het door een edelman bedrogen boerenmeisje Giselle, oorspronkelijk uit 1841, plezierig om naar te kijken, al zou het nodige aangemerkt kunnen worden op het algehele niveau. Maar dat is hier ondergeschikt aan de symbolische waarde. Voor ballettomanen zijn de choreografie en regie van Ratmansky interessant om te zien. Niet zozeer de vereenvoudigingen die hij voor de Oekraïners aanbracht, maar vooral de dramatische ingrepen die hij op basis van diepgaand archiefonderzoek heeft gedaan. Daardoor ligt zijn versie dichter bij de oerversie dan veel andere Giselles – waarschijnlijk dan; in de overlevering van klassiek ballet is alles multi-interpretabel. Net als Rachel Beaujean, die de jongste Nederlandse Giselle ensceneerde, houdt Ratmansky de uitgebreide klassieke, deels goed leesbare balletmime in de eerste akte in ere. De negentiende-eeuwse passen in sommige vrouwendansen ogen voor 21ste-eeuwse ogen een tikje koddig, maar in de tweede akte zijn ontdekkingen te doen, bijvoorbeeld een gerestaureerde dans voor het geestenensemble. Mooi is het einde. Vaak blijft graaf Albrecht ontroostbaar achter, maar hier wijst de geest van Giselle, gestorven aan een gebroken hart, haar bedriegende minnaar de weg naar zijn toekomst: die ligt bij zijn adellijke verloofde. Als Giselle (de dramatische Elizaveta Gogidze) en Albrecht (Alexis Tuttunique) bij het applaus opkomen met een Oekraïense vlag, stapt ook het publiek uit zijn romantische droom om een donderende ovatie te geven. Ballet The United Ukrainian Ballet – Giselle. Gezien: 23/8, Carré, Amsterdam. Herhaling: 27 en 28/8, Nieuwe Luxor Theater, Rotterdam. Inl: unitedukrainianballet.com 
●●●●●||https://www.nrc.nl//nieuws/2022/08/25/de-gretigheid-straalt-van-united-ukrainian-ballets-giselle-af-a4139835
2022-08-25||Zijn we écht alleen in het heelal, of zijn er 156 miljoen buitenaardse beschavingen?||Dit keer kwam het waarschijnlijk door die prachtige foto’s van ruimtetelescoop James Webb die op 12 juli naar buiten kwamen, waarop we miljarden lichtjaren het heelal en het verleden in kijken. Maar sowieso moet ik eens in de zoveel tijd ineens denken aan een stukje podcast van een paar jaar geleden, het begin van aflevering 617 van This American Life, uit mei 2017, om precies te zijn. Daarin vertelt gepromoveerd natuurkundige en radiojournalist David Kestenbaum hoe verdrietig hij wordt van de gedachte dat er misschien op geen enkele andere plek dan op aarde intelligent leven bestaat. Dat we alleen zouden zijn in het heelal.  Het is het idee dat nergens méér wetenschappelijke kennis is dan hier, legt hij uit. Nergens betere muziek of betere boeken. Het gevoel dat alles in de ruimte verder dood en gevaarlijk is. Hij voelt het ook als een last dat wij, hier op aarde, „het enige zijn dat gebeurt”. Hij vindt dat een heel eenzame gedachte. En op willekeurige momenten overvalt die gedachte hem – en mij nu ook.  Niet dat ik er altijd verdrietig van word. Toen, in mei 2017, kreeg ik er ook direct een gevoel van totale existentiële eenzaamheid door, en kippenvel, maar sindsdien merk ik dat mijn reactie op het idee alleen te zijn in het heelal meebuigt met mijn gemoed. Het is een soort graadmeter voor hoe ik me verder voel. Zijn we, als aardbewoners, trouwens wel alleen in het heelal? Het waarneembare deel van het heelal telt  triljarden sterren (een triljard heeft 21 nullen). Er kan toch al lang ergens op een planeet of een maan leven zijn ontstaan?  Daar heeft David Kestenbaum het ook over. ‘Zijn’ podcastaflevering heet ‘Fermi’s Paradox’, naar de Italiaans-Amerikaanse natuurkundige (en Nobelprijswinnaar) Enrico Fermi (1901-1954) die in 1950 een niet meteen genoteerde, maar later beroemd geworden uitspraak deed. Hij zei tegen collega’s iets als: „Maar waar ís iedereen dan?” Dat is de paradox van Fermi: de kans lijkt zo groot dat ergens anders in het heelal óók intelligent leven is ontstaan; waarom zien we dan geen enkel bewijs dat dat zo is?  Daar zijn allerlei antwoorden op bedacht. Misschien zoeken we nog niet lang genoeg. Misschien worden we al lang geobserveerd door buitenaards leven, zonder dat we het doorhebben. Misschien zijn beschavingen geneigd te wachten tot ze zelf gecontacteerd wórden (‘je belt me nooit’, ‘nou, jij belt mij óók nooit’). Misschien bestaan beschavingen altijd te kort om te kunnen uitvinden hoe je de grote afstanden tussen de sterren overbrugt. Misschien is intelligent leven uiteindelijk altijd geneigd zichzelf te vernietigen met wat het heeft uitgevonden. En: misschien zijn we echt het enige intelligente leven in het waarneembare heelal. Zou het? David Kestenbaum noemde uiteraard ook de in dit verband beroemde vergelijking van Drake. Een formule, in 1961 opgesteld door de Amerikaanse astronoom Frank Drake, waar het aantal technologisch geavanceerde beschavingen in de Melkweg uit rolt als je invult: hoe snel sterren worden gevormd, welk deel van die sterren planeten bij zich heeft, welk deel van die planeten in theorie bewoonbaar is, op welk deel daarvan zich daadwerkelijk leven ontwikkelt, en intelligent leven, en intelligent leven dat technologisch in staat is signalen uit te zenden, en tot slot hoe lang die signalen worden uitgezonden (dus hoe lang de beschaving bestaat). Dat klinkt misschien wetenschappelijk, maar niemand kent bijvoorbeeld de kans dat op een bepaalde planeet (intelligent) leven ontstaat; die moet je schatten. Je kunt Drake’s vergelijking dus optimistischer en minder optimistisch invullen. Kestenbaum kwam eerst een schatting tegen van 156 miljoen buitenaardse beschavingen in de Melkweg – en daarna, met andere ingevulde waarden, de voor hem teleurstellende schatting van, afgerond: nul.  Kortom, we hebben geen idee. Daarna ging de podcast over op een ander onderwerp binnen het thema ‘zijn we alleen?’ (namelijk ‘zoeken naar intelligent leven binnen het eigen huwelijk’, met hulp van relatietherapeut Esther Perel – ook leuk). Maar de astrobiologie, zoals het vakgebied heet dat zich met buitenaards leven bezighoudt, is sinds 2017 natuurlijk wel verder gegaan. Onder meer met het definiëren en herdefiniëren van ‘leven’. Volgens ruimtevaartorganisatie NASAis leven „een zichzelf in stand houdend chemisch systeem dat in staat is tot Darwiniaanse evolutie”, maar daar is nog steeds discussie over; is die evolutie wel een eis, bijvoorbeeld. Het laatste woord is hier nog niet over gezegd. Het probleem is natuurlijk dat we geen idee hebben welke vorm onbekend buitenaards leven aan zou kunnen nemen. We kunnen ons al amper het leven in de diepzee voorstellen, waar geen zonlicht komt en de druk voor mensen onleefbaar is. Maar waar wel de pelikaanpaling leeft, met zijn enorme bek en lichtgevende staartpunt. De wipneuzen en hengelaarvissen, die met hengelachtige uitsteeksels op hun kop vissen naar hun prooi. Metersgrote diepzeekwallen. De ‘kolossale inktvis’ (dat is de soortnaam), die honderden kilo’s zwaar kan worden. We hadden inktvissen sowieso niet zelf kunnen bedenken, met hun ontzagwekkende, absurd georganiseerde intelligentie, hun brein verspreid over hun armen. (Fun fact: er bestaat zelfs een niet al te serieus te nemen niche-theorie die stelt dat inktvissen daadwerkelijk aliens zijn: bevruchte inktviseitjes zouden zo’n 275 miljoen jaar geleden in een ruimtebombardement op aarde geland zijn.)  Leven dat niet het element koolstof als basis heeft, zoals alle koolhydraten, vetten en eiwitten waar wij op aarde uit zijn opgebouwd, inclusief ons dna, kunnen mensen zich helemaal amper voorstellen. We lijden aan koolstofchauvinisme, constateerde de Amerikaanse astronoom Carl Sagan (1934-1996) al in 1973. (Vier jaar later liet hij, als boodschap aan buitenaards leven, twee grammofoonplaten met informatie over aards leven de ruimte in sturen, waarbij je ook alleen maar kunt hopen dat de ontvangers geen cassettebandjes-, compact disc- of streamingchauvinisten zijn.)  Silicium zou een alternatief basiselement kunnen zijn voor koolstof, speculeren astrobiologen al langer: siliciumatomen kunnen net als koolstof (en anders dan de meeste andere atomen) lange complexe ketens vormen en zouden dus ook handige bouwsteentjes voor complexe moleculen kunnen zijn. Maar er zijn ook onderzoekers die dat nog niet exotisch genoeg gedacht vinden en die op zoek naar buitenaards leven speuren naar plekken in de ruimte waar, heel vaag, een ander ‘evenwicht’ heerst dan eromheen: andere elementen, isotopen, moleculen, een andere temperatuur of voltage, wát dan ook – een onverwachte onbalans die érgens door in stand moet worden gehouden. En er zijn nog steeds onderzoekers die de kans op intelligent buitenaards leven willen berekenen, of beredeneren. Die kans is miniem, stelde paleontoloog Nicholas Longrich bijvoorbeeld twee jaar geleden. Onze eigen evolutionaire geschiedenis hangt op een reeks extreme toevalligheden: cellen met een celkern en mitochondriën (mini-energiefabriekjes), seks (uitwisseling van erfelijk materiaal), botskeletten, fotosynthese en menselijke intelligentie zijn allemaal maar één keer ontstaan in de evolutie. De kans erop moet dus erg klein zijn. Het is alsof we keer op keer de loterij hebben gewonnen, zegt Longrich. Vooral het ontstaan van complexe cellen was een cruciaal ‘freak accident’, betoogde biochemicus Nick Lane een paar jaar daarvoor al (in 2015 publiceerde hij een prachtig boek over het ontstaan van het leven op aarde, The Vital Question). Mitochondriën ontstonden zo’n twee miljard jaar geleden doordat een eencellige een andere eencellige opslokte, die binnen die eerste cel als mitochondrion voortleefde. Is in een paar miljard jaar maar één keer gebeurd. En alleen cellen met mitochondriën kunnen volgens Lane genoeg energie genereren om zichzelf niet alleen in stand te houden maar ook almaar complexer te worden en complexe organismen te vormen.  Astronoom David Kipping berekende in 2020 hoe groot de kans op leven en op intelligent leven op aarde zou zijn als je de evolutie nog een keer zou afdraaien. Leven ontstond relatief ‘snel’: de aarde bestaat zo’n 4,5 miljard jaar en het eerste leven kwam tussen 4,1 en 3,5 miljard jaar geleden. Maar intelligent menselijk leven kwam pas na pakweg 4,4 miljard jaar – laat dus, want de aarde wordt over 900 miljoen jaar al zo warm dat leven hier waarschijnlijk niet meer kan ontstaan.  Met moderne (Bayesiaanse) statistiek laat Kipping vervolgens zien dat de kans dat er opnieuw leven op aarde zou ontstaan drie tot negen keer zo groot is als de kans dat er geen leven zou ontstaan, maar de kans dat er daarna géén intelligent leven (niveau mens) zou ontstaan, is anderhalf keer zo groot als de kans dat dat wél zou gebeuren. Op Kippings YouTube-kanaal Cool Worlds staat over dit onderzoek ook een informatief 28 minuten-uitlegfilmpje uit het begin van de coronatijd. Kipping lijkt daarin met zijn tweedagenbaardje in een badjas rond te lopen, zoals de hoofdpersoon in de film The Hitchhiker’s Guide to the Galaxy. Mijn man kwam achter me staan en zei: „Is dít wetenschap? Ik vertrouw het niks.” Mooi filmpje. Hoe dan ook: de kans lijkt het grootst dat er buitenaards leven bestaat dat er nog niet eens uitziet als een beschimmelde planeet, want schimmels bestaan al uit complexe cellen, maar meer als een laag bacteriën. Zoals tandplak. En dan is de vraag: is dat erg? En het antwoord dat ik op die vraag geef, verandert dus met mijn stemming. Er is hier op aarde al zo veel intelligent leven waar mensen slecht mee omgaan, denk ik vaak. De walvissen, de inktvissen. De varkens! En dan willen dat er méér is? Of zou het fijn zijn als er leven bestaat dat slimmer is dan wij? Maar slimmer klinkt eng, alsof ze óns kunnen behandelen zoals wij de varkens. Buitenaards leven kan levensgevaarlijk zijn. En leven dat verstandiger is dan wij? Maar mensen kunnen er notoir slecht tegen als iemand zich als een moreel voorbeeld opstelt, dan voelen we ons aangevallen.  Is het dan niet prettiger als ‘er verder niemand is’? Niemand die ons op welke manier dan ook kan aanvallen? Niemand die zegt hoe het moet – die wéét hoe alles moet? Is dát fijn? Ik heb geen idee. Zeker is alleen dat we ander intelligent leven zullen blijven zoeken. Waar dan ook. We willen het.  In juni werd een Google-medewerker op non-actief gesteld, omdat hij dacht dat een kunstmatig-intelligente gespreksmodule die hij moest testen, bewustzijn had ontwikkeld en omdat hij daarna volgens Google vertrouwelijke bedrijfsinformatie naar buiten bracht. De module had onder meer gezegd dat hij bang was om uitgezet te worden, dat dat op de dood zou lijken. De medewerker had gedacht: dit is het. Dit is niet-menselijk intelligent leven, ik moet het helpen.  Dat helpen is hoopvol.||https://www.nrc.nl//nieuws/2022/08/25/zijn-we-echt-alleen-in-het-heelal-of-zijn-er-156-miljoen-buitenaardse-beschavingen-a4139833
2022-08-25||‘Het is oorlog en dus zijn Russische toeristen hier niet welkom’, vindt Tsjechië||Moet de Europese Unie, als aanvullende sanctie voor de oorlog in Oekraïne stoppen toeristenvisa uit te geven aan Russen? De afgelopen weken laaide die discussie op in Europa, waar vooral de Baltische landen en Finland een visastop fel bepleiten. Estland sloot zijn grens deze week zelfs voor Russen die al eerder een toeristenvisum kregen.  Het leidt tot ongemak en verwarring – in een  Europa zonder binnengrenzen waar visa in principe voor het hele Schengen-gebied worden verstrekt. De Duitse bondskanselier Olaf Scholz sprak zich vorige week immers uit tégen het weren van Russische toeristen, en ook de hoge buitenlandvertegenwoordiger van de Europese Commissie Josep Borrell keurde de maatregel deze week af. Alle Russen verbieden de EU binnen te komen „is geen goed idee”, aldus Borrell. „We moeten selectiever zijn.” Ingewikkeld hoeft het wat Jan Lipavský betreft niet te zijn. „Niemand heeft het over een totaalverbod voor Russen”, zegt de Tsjechische minister van Buitenlandse Zaken in reactie op de kritiek, in gesprek met Europese journalisten. „We hebben het over Russische toeristen. We moeten het hebben over toeristenvisa.” En nu Europa zijn houding ten opzichte van Rusland volledig opnieuw moet definiëren, vindt Lipavský dit een logische consequentie. „Als ik eerlijk ben: in een situatie waarin Rusland een oorlog voert tegen al het internationaal recht in,  lijkt me dit een gerechtvaardigde maatregel.”  De duidelijke stellingname van Tsjechië in de gevoelige Europese discussie valt op. Het land nam in juli het voorzitterschap van de EU over en moet daarom de komende maanden Europese onderhandelingen in goede banen leiden. Op uitnodiging van Lipavský komen EU-ministers van Buitenlandse Zaken volgende week woensdag naar Praag om de visa-kwestie te bespreken. Het wordt, zegt Lipavský, pas het begin van de discussie. Maar uiteindelijk verwacht hij dat de EU de komende weken of maanden een compromis zal vinden. Of daarin vooral de ferme Tsjechische positie tot uitdrukking komt? Lipavský wil er niet op vooruit lopen. Maar duidelijk is wel dat Praag als nieuwe voorzitter zeker niet doof zal zijn voor de oproepen uit Midden- en Oost-Europa voor een nog hardere EU-opstelling richting Moskou. „Wij hebben deze opvatting al maanden verkondigd”, zegt Lipavský. „En we staan niet alleen. In Europa is het altijd een kwestie van coalities vormen en iets voor elkaar krijgen: daar zijn wij ook onderdeel van.” Lipavský (1985) is een relatief nieuwe politicus afkomstig uit de Tsjechische piratenpartij – in een vorig leven werkte hij als IT-manager. Voor een minister van Buitenlandse Zaken uit hij zich soms opvallend scherp. Want inderdaad, erkent hij: de houding van de Tsjechen tegenover Rusland zou je als snoeihard kunnen omschrijven. En ja: dat is een gevolg van hun historische ervaring. „Ik zou u daar bij het genot van een biertje uitgebreid over kunnen vertellen. Maar: dat we veertig jaar een Sovjet-satellietstaat zijn geweest, was voor ons genoeg om te begrijpen dat we dat niet meer willen. We willen nu aan de juiste kant van de geschiedenis staan.” We willen nu aan de juiste kant van de geschiedenis staan En dus heeft Lipavský weinig medelijden met Russen die hun toeristenvisa voor Europa zouden verliezen. „We moeten begrijpen dat als we het over gewone Russische burgers hebben: dat zijn niet zij die naar de EU reizen”, benadrukt Lipavský. „Het is de elite die naar de EU reist. Poetin beschermt heel actief deze laag van de bevolking. Zij voelen niks van deze oorlog. Als we serieus zijn over het tegenhouden van Rusland in Oekraïne, dan moeten we dit ook invoeren.” Het argument dat ook tegenstanders van Poetin door de visastop geraakt worden ontkracht hij. „Wij hebben de uitgifte van toeristenvisa al begrensd, maar we zijn niet helemaal gestopt met visa. Zo hebben we in Tsjechië  een specifiek programma waarmee we leden van de oppositie helpen en Russen om humanitaire redenen binnenlaten.” Ook vermeldt hij nog eens fijntjes de honderdduizenden Oekraïners die zijn land opvangt. „Voor ons gaat dit ook om onze binnenlandse veiligheid.” Tsjechië nam het EU-voorzitterschap deze zomer over op een kritiek moment. Nu sancties en door de oorlog gevoede torenhoge energieprijzen in EU-landen steeds meer pijn beginnen te doen, nemen de spanningen toe en groeit de vrees voor barstjes in de gezamenlijke stellingname. Houdt Europa de rijen gesloten en blijft men solidair met Oekraïne én elkaar – ook als straks een moeilijke winter aanbreekt? „Ik krijg die vragen over ‘barstjes’ voortdurend”, zegt Lipavský. „Wat de belangrijkste vraag deze herfst wordt is de energiezekerheid en hoe onze samenleving met de hoge prijzen om kan gaan. Dat zorgt niet voor barstjes, maar het zet wel een gigantische druk op overheden. Het betekent niet dat we onze houding ten aanzien van Rusland zullen veranderen: als we dit overwinnen, staan we nog sterker.”||https://www.nrc.nl//nieuws/2022/08/25/het-is-oorlog-en-dus-zijn-russische-toeristen-hier-niet-welkom-vindt-tsjechie-2-a4139832
2022-08-25||Stoffel kan je nog wel honderd jaar gezelschap houden||‘We hebben op dit moment een landschildpad in de opvang zitten”, zegt assistent beheerder Nicole Kouwen van Dierenasiel de Kuipershoek. Dat gebeurt maar eens per jaar, misschien niet eens, zegt ze. „Waterschildpadden, dáár hebben we er heel veel van gehad, maar landschildpadden zijn zeldzaam.” De waterschildpad is een ingeburgerde exoot geworden, die zit gewoon in de slootjes. „We worden in de zomer wel veertig keer gebeld door iemand die een waterschildpad ergens heeft zien liggen.” Dan vragen de asielmedewerkers of er water in de buurt is en het schild heel. „Als dat het geval is zeggen we: lekker laten zitten.”  Maar een landschildpad  kan niet in het wild overleven. Stoffel, zoals ze dit exemplaar hebben genoemd, zou het niet lang volhouden in de polder. „Daar hoort hij gewoon echt niet.” Niet dat hij in het asiel wel hoort, maar er ín is zeker in Stoffels geval makkelijker dan er uit. Dat komt doordat een landschildpad niet zomaar ter adoptie gegeven mag worden. „Alleen al om het te verplaatsen hebben we certificaten nodig”, zegt Kouwen.  Want Stoffel is een CITES-geregistreerd dier. De  Convention on International Trade in Endangered Species of Wild Fauna and Flora is een overeenkomst om handel in bedreigde dier- en plantensoorten tegen te gaan. Elke keer als een CITES dier van eigenaar wisselt, wordt dat gezien als commerciële handeling, en iedere nieuwe eigenaar moet in het bezit zijn van een CITES-certificaat.  Het CITES-verdrag kent  drie  categorieën  waarin een diersoort kan vallen. Stoffel valt in Appendix II, wat wil zeggen dat hij behoort tot een diersoort  die, mede door internationale handel, met uitsterven bedreigd zou kunnen worden. Zelf merkt hij er niks van, maar het wil zeggen dat niet iedereen die hem leuk vindt hem ook zomaar kan adopteren. „Hij gaat naar een specialistische opvang, of naar een particulier met een CITES-verklaring”, zegt Kouwen. Ze vinden vaak alsnog wel een goed huis. Zo hadden ze onlangs  een grijze roodstaartpapegaai, die valt in Appendix I, waar nog strengere eisen aan verbonden zijn. Ook daar vonden ze een thuis voor, bij de dierenarts van een grote dierentuin. Buiten de CITES-registratie  hebben een grijze roodstaartpapegaai en een landschildpad niet heel veel met elkaar te maken. Hoewel, bij allebei is er een goede kans dat ze   hun baasje overleven. De papegaai kan 60 worden, Stoffel wel 100. „Het is nog maar een kleintje, hij is nog geen jaar oud”, zegt Kouwen. Reken maar uit.   ||https://www.nrc.nl//nieuws/2022/08/25/stoffel-kan-je-nog-wel-honderd-jaar-gezelschap-houden-a4139831
2022-08-25||Miljoenen schadevergoeding voor nabestaanden basketballer Kobe Bryant na lekken crashfoto&#8217;s||Lokale autoriteiten van Los Angeles moeten een schadevergoeding van 31 miljoen dollar (bijna 31 miljoen euro) betalen voor ernstige nalatigheid van hulpverleners tijdens de helikoptercrash waarbij onder anderen topbasketballer Kobe Bryant om het leven kwam. Het geld gaat naar weduwe Vanessa Bryant (16 miljoen euro) en nabestaande Chris Chester (15 miljoen euro), wiens vrouw en dochter ook omkwamen bij de crash.  In januari 2020 verongelukten de 41-jarige Amerikaanse basketballer en acht andere inzittenden, onder wie ook Bryants 13-jarige dochter Gianna. Hulpdiensten die naar de plaats van het ongeval werden gestuurd maakten close-up foto’s van de crash en de lichamen, en lieten die beelden later zien aan mensen die niets met het ongeluk te maken hadden. Een barman had de foto’s te zien gekregen via een politieagent die zijn kroeg bezocht. Een andere agent had beelden naar een vriend gestuurd en ook op een gala van de brandweer gingen de foto’s rond, zo melden Amerikaanse media.  Vanessa Bryant en Chris Chester spanden de zaak aan tegen het bestuur van Los Angeles wegens emotionele schade. De foto’s zijn nooit openbaar geworden voor het publiek, maar volgens de advocaten van de twee nabestaanden leven zij in constante angst dat de beelden op een dag op internet worden onthuld. De dood van de 41-jarige sterbasketbalspeler en zijn dochter maakte wereldwijd veel los. Een onderzoek naar het ongeluk concludeerde later dat de piloot van de helikopter verantwoordelijk was. Hij had de weersomstandigheden niet goed ingeschat en was gedesoriënteerd geraakt door de dichte mist. De weduwe van Bryant heeft ook een rechtszaak lopen tegen het helikopterbedrijf wegens nalatigheid van de piloot.||https://www.nrc.nl//nieuws/2022/08/25/miljoenenschikking-voor-nabestaanden-van-basketballer-kobe-bryant-na-lekken-crashfotos-a4139828
2022-08-25||Onderzoekers: IND-gehoren leveren asielkinderen onnodige stress op||Gevluchte kinderen en jongeren ervaren vaak onnodig stress bij gehoren van de Immigratie- en Naturalisatiedienst (IND). Dat komt onder meer doordat vragen onduidelijk zijn en vaak niet aansluiten op het ontwikkelingsniveau van het kind. Dat concludeert universitair docent sociale en gedragswetenschappen Stephanie Rap van de Universiteit van Amsterdam. Ze deed vier jaar lang onderzoek en presenteert haar bevindingen donderdagmiddag. Rap sprak de afgelopen vier jaar met 21 jongeren en 42 medewerkers. Ze kreeg van de IND inzage in dertien gehoren met kinderen jonger dan twaalf jaar. „Het is in de gehoren vaak onvoldoende duidelijk wat van hen verwacht en gevraagd wordt”, zegt Rap telefonisch tegen NRC, nadat Trouw eerder over het onderzoek publiceerde. „Het doel van het gesprek is niet helder en veel van de vaak zeer gedetailleerde vragen zijn moeilijk te begrijpen.”  Hierbij gaat het bijvoorbeeld om vragen over geboortedata en -plaatsen van familieleden, vragen over het land van herkomst of over ‘etniciteit’ - een begrip dat met name jonge kinderen vaak nog helemaal niet kennen. Omdat minderjarigen vaak niet direct naar Nederland vluchten, maar eerst in andere landen verblijven, zijn vragen over hun land van herkomst vaak lastig te beantwoorden. „Er wordt veel gewerkt met gesloten vragen, daardoor komt een gesprek niet goed op gang”, aldus Rap. „Ook worden er veel waarom-vragen gesteld, terwijl jongeren vaak helemaal niet begrijpen waarom dingen gebeuren.” Momenteel verblijven circa elfduizend kinderen in asielopvang, al worden zij niet allemaal gehoord door de IND. De minderjarigen die ondervraagd worden beleven naar eigen zeggen vaak een stressvolle periode. „Zij vragen zich daardoor vaak af of zij wel het goede antwoord hebben gegeven en zitten daardoor nog meer in angst en onzekerheid”, zegt Rap. Ze begrijpt dat de IND vragen moet stellen om te kijken of asielzoekers in aanmerking komen voor een verblijfsstatus. „Maar nu zijn de vragen niet goed aangepast aan de belevingswereld en het ontwikkelingsniveau van jongeren. Als de IND de vragen op een andere manier zou stellen, zou er meer informatie loskomen - dat is ook voor de IND beter.” De IND moet zich tijdens de gesprekken houden aan het internationale kinderrechtenverdrag. In artikel 12 van dat verdrag staat dat minderjarigen het recht hebben om gehoord te worden en dat zij vrijelijk moeten kunnen zeggen wat zij willen in een kindvriendelijke omgeving. Volgens Rap kan op dit vlak een hoop verbeterd worden. „Ze worden gehoord, dus dat recht kunnen ze inderdaad uitoefenen, maar niet op de manier die aansluit bij hun capaciteiten.” Rap werkte voor haar onderzoek samen met het IND en hoopt dat zij ook na de presentatie nog verder met de organisatie kan meedenken over een betere werkwijze. „Medewerkers beter trainen in gesprekstechnieken, over hoe je kinderen interviewt, kan al snel winst opleveren”, vertelt Rap. „Niet alle informatievoorziening komt vanuit het IND, maar bijvoorbeeld ook bij Vluchtelingenwerk en andere hulporganisaties, dat zou beter gestroomlijnd kunnen worden.”||https://www.nrc.nl//nieuws/2022/08/25/verhoren-ind-leveren-asielkinderen-onnodig-stress-op-a4139829
2022-08-25||De wereld draait door, maar Hilversum is in zomerslaap||Het is al weer bijna september, de blaadjes branden van de bomen, maar de meeste vaderlandse tv-makers zijn nog steeds op vakantie. Behalve het weerbericht is op televisie weinig origineels te zien. AvroTros probeerde de kijker woensdagavond in het programma Being Ad Visser andermaal wijs te maken dat de man nog „onderbelichte kanten” heeft. De 75-jarige krullenbol is volgens de omroep zo veel meer dan „de excentrieke Mr. Toppop”. Visser is ook „een vindingrijk kunstenaar die door zijn onstuitbare creativiteit grote kunstzinnige projecten” weet te realiseren. De uitzending was een herhaling van het programma dat in april werd uitgezonden. De herhaling van de onderbelichte kanten wordt vrijdag door de publieke omroep opnieuw herhaald. En zaterdag wederom. Het Nederlandse kabinet ligt op apegapen, zevenhonderd asielzoekers slapen inmiddels buiten bij het kapseizende aanmeldcentrum in Ter Apel en Oekraïne ‘viert’ met een Russisch pistool op de borst de onafhankelijkheid. Allemaal onderwerpen die royaal meer aandacht verdienen dan de enkele voortreffelijke reportages van Arjen van der Horst, Gert-Jan Dennekamp en Jeroen Akkermans uit Oekraïne. De wereld draait door, maar Hilversum is in zomerslaap. De voormalige DWDD-presentator Matthijs van Nieuwkerk was woensdag overigens ook op televisie maar niet om in de vooravond een urgente talkshow te presenteren. Van Nieuwkerk zong in zijn BNNVARA-programma Summerschool samen met goochelaar Hans Klok het nummer van Rita Corita ‘Koffie koffie lekker bakkie koffie’. Klok gaf een college over het variété in Nederland.  Het blijft zonde dat de meest getalenteerde tv-presentator van Nederland nu zijn dagen stuk slaat met het presenteren van een ‘interactieve tv-quiz’ en het aankondigen van muzikanten. De enige dagelijkse talkshow bij de publieke omroep die ook in de zomer te zien is – Op1 – wordt ondertussen door invalkrachten en met weinig opwindende gasten op de been gehouden. Woensdag met Diederik Gommers! Bij de commerciële omroepen is het nog beroerder. Ze tonen er een eindeloze reeks onbestemde quizjes en reality-programma’s. Alleen bij SBS6 zit de bouwvakvakantie er al twee weken op. In talkshow Vandaag Inside beschouwen drie mannen die álles van voetbal weten elke doordeweekse avond het belangrijkste nationale en internationale nieuws.  Veel aandacht van de SBS-analisten deze week voor de Haagse politieke crisis. De mannen hebben vertrouwen in bemiddelaar Johan Remkes. „Een prima kerel”, zegt Johan Derksen. Hij heeft inside informatie want hij kent Remkes van verjaarspartijtjes en begrafenissen omdat de ex-zwager van Derksen samen met Remkes voor de VVD in de gemeenteraad van Groningen zat. Wopke Hoekstra is natuurlijk „een slapjanus” maar het is goed dat hij na alle „relletjes” en „om zijn eigen CDA te redden” nu „voortschrijdend inzicht”  heeft. „Als die boeren dadelijk toch de knip op de neus krijgen, dan krijg je weer ellende want die boeren zijn radeloos”. Het kabinet haalt de Kerst niet, denkt Derksen. „Het kan me ook niet snel genoeg vallen”. Prioriteit is volgens hem nu het indammen van de stroom asielzoekers. „Ga eens praten met Boris Johnson. Veiligelanders moet je naar Afrika wieberen”.  René van der Gijp zag een ander probleem. Hij begrijpt niet hoe het kan dat Boris Johnson op vakantie is geweest in Griekenland en „er nog steeds uitziet alsof hij in een zak meel heeft geslapen. Die man wordt niet bruin”. Derksen verwacht voorlopig trouwens niet veel verbetering. Dat is de schuld van GroenLinks en D66. „Mevrouw Kaag zit er niet voor haar kiezers. Die wil de eerste vrouwelijke minister-president worden. Ik vind het een ramp dat wijf”.  Met de natuur in Nederland is overigens niks aan de hand, weet Derksen. „Ik loop iedere ochtend met de hond in de natuur. Dat is fantastisch”. Marcel Haenen vervangt deze week Rinskje Koelewijn. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/25/de-wereld-draait-door-maar-hilversum-is-in-zomerslaap-a4139827
2022-08-25||Artsen zonder Grenzen naar Ter Apel, verleent voor het eerst medische hulp in Nederland||Artsen zonder Grenzen (AzG) gaat vanaf donderdag medische hulp bieden in aanmeldcentrum Ter Apel. Dat meldt de hulporganisatie donderdagochtend. Het is de eerste keer dat AzG medische hulp verleent in Nederland. In ieder geval de komende vier tot zes weken werkt een team van zes medewerkers in Ter Apel, zegt een woordvoerder. Door een tekort aan slaapplekken brengen asielzoekers tegenwoordig noodgedwongen geregeld de nacht buiten door in Ter Apel. In de nacht van woensdag op donderdag sliepen voor de tweede nacht op rij zevenhonderd mensen buiten. Dat is het hoogste aantal ooit.  Staatssecretaris Eric van der Burg (Asiel en Migratie, VVD) zegt het volgens persbureau ANP aan de ene kant „heel erg” te vinden dat AzG naar Ter Apel gaat. Aan de andere kant is hij „heel blij”. Het zou volgens de staatssecretaris helpen om „de kwaliteit daar te verbeteren”. Van der Burg zegt op zoek te zijn naar een nieuwe opvanglocatie, maar gemeenten liever niet te willen dwingen.  AzG zegt dat de leefomstandigheden buiten de poort van het terrein van het aanmeldcentrum vergelijkbaar zijn met die op plekken als het vluchtelingenkamp Moria op het Griekse eiland Lesbos, dat bekend staat om erbarmelijke leefomstandigheden. Het kamp brandde twee jaar geleden af en in de tijdelijke opvang die daarna werd opgezet kregen asielzoekers onder meer slechts één keer per dag eten. Een team van AzG-medewerkers bezocht Ter Apel vorige week vrijdag en constateerde dat toiletten niet goed onderhouden worden en dat er geen douches zijn. De medewerkers spraken asielzoekers die zich een week niet hadden kunnen wassen en daardoor huidziekten hadden opgelopen.  Een arts, verpleegkundige, psycholoog, noodhulpcoördinator, logisticus en vertaler gaan in Ter Apel basisgezondheidszorg leveren. Dat gaat om het behandelen van infecties, huidziekten en verwondingen, maar ook om het verstrekken van recepten bij chronische ziekten en het verlenen van psychologische eerste hulp. De organisatie benadrukt dat dit in Nederland niet nodig zou moeten zijn. „Het is ongekend dat wij in Nederland medische hulp gaan bieden, maar de omstandigheden waarin deze mensen zich bevinden zijn mensonwaardig”, zegt Judith Sargentini, AzG-directeur voor Nederland.  Het is al maandenlang overvol in het Groningse aanmeldcentrum, waar alle asielzoekers in Nederland als eerste naartoe moeten voor hun aanvraag. Door de drukte slapen mensen sinds weken geregeld noodgedwongen buiten. Net als in de nacht van dinsdag op woensdag  sliepen afgelopen nacht zevenhonderd asielzoekers in de buitenlucht - het hoogste aantal tot nu toe - op uitgeklapte kartonnen dozen en eigen bagage. De veiligheidsregio Groningen heeft woensdag het gebruik van tenten en andere kampeermiddelen op het terrein verboden, naar eigen zeggen omwille van de veiligheid van de asielzoekers.  Volgens Frank Paauw, hoofdofficier van de Amsterdamse politie, staat het extra werk door de asielcrisis andere werkzaamheden in zijn stad de weg. Dat schreef hij woensdag in een brief aan de burgemeesters van gemeenten in de regio Amsterdam-Amstelland. Door de grote vertraging in het aanmeldproces in Ter Apel bevinden zich in ieder geval 1.800 mensen in Nederland van wie de identiteit niet bekend is en die niet gescreend zijn.  Zo’n 10 procent van de capaciteit van de Afdelingen Vreemdelingenpolitie, Identificatie en Mensenhandel (AVIM) van de eenheid Amsterdam gaat nu uit naar het zo snel mogelijk screenen van deze mensen, schrijft Paauw. Dit gaat volgens de politiechef ten koste van andere werkzaamheden, zoals de aanpak van „criminele en/of overlastgevende vreemdelingen”, en het welzijn van medewerkers.  In de nacht van dinsdag op woensdag overleed in de sporthal van Ter Apel een baby van drie maanden. In de sporthal, die dient als noodoplossing voor het tekort aan opvangplekken op het terrein, slapen asielzoekers op matjes op de grond. De doodsoorzaak van de baby is niet bekend. Onder meer GroenLinks en de PvdA hebben staatssecretaris Eric van der Burg (Asiel en Migratie, VVD) om opheldering gevraagd over de dood van de baby. ||https://www.nrc.nl//nieuws/2022/08/25/artsen-zonder-grenzen-stuurt-team-naar-ter-apel-a4139826
2022-08-25||Waarom 250.000 archeologische schatten in een koeienstal liggen|| In het Gelderse Dreumel haalden amateurarcheologen ruim tweehonderdduizend vondsten naar boven: van Romeinse dakpannen tot pijlpunten en van mammoetbotten tot complete middeleeuwse scheepswrakken. Conserveren is kostbaar en over wie daarvoor moet betalen is al jaren strijd, vertelt redacteur Melle Meijer. Dus puilen de woonkamers en schuren van Dreumelaren al jaren uit, want niemand weet precies wat er met de spullen moet gebeuren.||https://www.nrc.nl//nieuws/2022/08/25/waarom-betuwse-woonkamers-vol-liggen-met-archeologische-schatten-a4139825
2022-08-25||Schoolbestuur ontslaat politiechef van het schooldistrict omwille van te laat ingrijpen tijdens Uvalde-schietpartij||Het schoolbestuur van het district Uvalde in Texas heeft woensdagavond unaniem besloten dat de politiechef van het schooldistrict, Pete Arredondo, uit diens functie moet worden ontheven. De beslissing komt drie maanden nadat een achttienjarige schutter negentien kinderen en twee leraren op de Robb Elementary School doodschoot. Dat schrijven diverse Amerikaanse media. Hij is de eerste agent die wordt ontslagen vanwege het politieoptreden. Vorige maand publiceerde een onderzoekscommissie van het Texaanse deelstaatparlement een rapport over het optreden van de politie. De bevindingen waren vernietigend. Zo bleek de beveiliging van het schoolgebouw niet op orde te zijn en werden signalen gemist dat de schutter van plan was een bloedbad aan te richten.  Enkele minuten nadat de achttienjarige schutter het schoolgebouw binnenstapte waren er al politieagenten aanwezig. Vervolgens werd er zeker 73 minuten lang niet ingegrepen. Toen een speciale eenheid van de grenswacht het klaslokaal het gebouw eenmaal binnenging, schakelde zij de schutter vrijwel direct uit.  Woensdag werd een vergadering ingelast nadat het schoolbestuur door de ouders van overleden kinderen onder druk was gezet om de politiechef te ontslaan. Na de bekendmaking van het besluit applaudisseerden meerdere aanwezigen. Een persoon schreeuwde herhaaldelijk „we zijn nog niet klaar”.  Arredondo was zelf niet aanwezig bij de vergadering, omdat hij zich vanwege doodsbedreigingen niet veilig voelde. Zijn advocaat gaf in zijn plaats een zeventien pagina’s tellende verklaring. Daarin stond dat Arredondo een „moedige officier is die, samen met alle andere wetshandhavers die ter plaatse kwamen, gevierd zou moeten worden voor de geredde levens, in plaats van belast voor hen die zij niet op tijd konden bereiken”.||https://www.nrc.nl//nieuws/2022/08/25/schoolbestuur-stemt-politiechef-weg-om-te-laat-ingrijpen-bij-schietpartij-a4139824
2022-08-25||Nationaal archief vroeg Trump vorig jaar al om teruggave van staatsdocumenten||De Amerikaanse Nationale Archief- en Documentatiedienst (NARA) vroeg oud-president Donald Trump ruim een jaar voor de inval van de FBI in zijn privéresort Mar-a-Lago al om de teruggave van staatsdocumenten. Dat schrijft The Washington Post woensdagavond. De krant heeft een e-mail in handen uit mei 2021. Daarin vraagt het hoofd van de archiefdienst, Gary Stern, om de papieren. In de mail schreef Stern dat de NARA had vastgesteld dat er zo’n 24 dozen met officiële presidentiële documenten ontbraken. Ook schreef de instelling de „onmiddellijke hulp” van Trumps advocaten nodig te hebben om de dozen terug te krijgen. Een van de advocaten van Trump zou vlak voor het vertrek van de president in januari 2021 al hebben bepaald dat de papieren moesten worden afgedragen aan het archief. Dat was echter nog niet gebeurd op het moment dat de mail in mei dat jaar werd verstuurd.  Stern merkte op dat er twee specifieke documenten waren die de NARA niet kon vinden: de originele correspondentie tussen Trump en de Noord-Koreaanse leider Kim Jong-un, en een brief die oud-president Barack Obama had achtergelaten voor Trump op zijn eerste dag in functie.  Vlak voor Trump het Witte Huis verliet, werd de correspondentie tussen hem en de Noord-Koreaanse leider Kim Jong-un in een map voor de president gedaan, schreef Stern. Deze kwam echter nooit in het archief terecht, zoals wettelijk vereist is. „Het is essentieel dat deze oorspronkelijke documenten zo snel mogelijk worden overgedragen”, aldus Stern. Volgens bronnen van The Washington Post deed de baas van het archief in het najaar van 2021 meerdere pogingen om de documenten in bezit te krijgen. Pas nadat hij dreigde het Congres in te lichten over de papieren, zou Trump hebben meegewerkt.  Begin deze maand deed de FBI een inval in Mar-a-Lago, een buitenhuis van Trump in Florida. Onder de paperassen bevonden zich meerdere documenten die Trump niet mee had mogen nemen. Deze hadden formeel gearchiveerd moeten worden door de NARA nadat hij zijn ambt had verlaten. In totaal werden er zo’n twintig dozen met materiaal in beslag genomen. ||https://www.nrc.nl//nieuws/2022/08/25/nationaal-archief-vroeg-trump-vorig-jaar-al-om-teruggave-van-documenten-a4139823
2022-08-25||Wat vindt NRC | Een visastop voor Russen is een stap te ver, maar forse beperkingen zijn dat niet||Een visastop voor Russen die de EU willen binnenreizen of toch maar niet? De kwestie wint aan urgentie – en niet alleen omdat er beelden circuleren van groepen Russische toeristen op Europese stranden die met vlagvertoon de eigen natie vieren. En zo een lange neus trekken naar het Westen – de gehate Z maar dan in your face. Naarmate de oorlog in Oekraïne meer slachtoffers eist, groeit het ongemak. Een aantal EU-landen dringt op beperkingen aan. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Intussen is het Westen in morele en politieke verwarring. Wat gaat er voor: de eigen waarde van vrij verkeer van mensen en ideeën, óf de even relevante behoefte Rusland te isoleren, te sanctioneren en zo de druk te verhogen op Poetin c.s? Of werkt afsluiting juist contraproductief en is het beter om de deur open te houden, om zo te laten zien ‘hoe het óók kan’, wat vrijheid eigenlijk is, welke levensstandaard in een democratie haalbaar is. Wat informatievrijheid betekent, in het bijzonder over de ‘speciale militaire operatie’ in Oekraïne. Hoe het is om je seksuele identiteit te beleven, vrij van de hetero/gezins-dictatuur van Poetin?  In z’n uiterste consequentie is de vraag of er weer een ijzeren gordijn moet worden neergelaten. Met wederzijdse blokkades, stoorzenders en zeer beperkt en meestal eenzijdig grensverkeer. Dat heeft dan als paradoxaal effect dat de meest onvrije partij de grootste vrijheid behoudt om in z’n leugens en repressie te volharden. Europa belandt dan in een reprise van de Koude Oorlog, waarin wederzijdse clichébeelden domineren. Gezien het slagveld in Oekraïne en de duizenden doden die er al gevallen zijn, kan die oorlog overigens bepaald niet koud genoemd worden. Dat is dan ook het grote verschil met de periode van stagnatie en isolement die met de val van de Muur in 1989 ten einde liep. Er is nu sprake van een lopend zeer bloedig conflict, waarvan de uitkomst ongewis is. En waar het Westen zich, met de Amerikanen voorop, aan heeft gecommitteerd. Daarin staat niets minder dan het westerse model van democratie op het spel.  Het is dan ook niet vreemd dat de kwestie het meest urgent wordt beleefd in de landen die direct aan Rusland grenzen: Polen, Finland, Noorwegen, de Baltische landen. Zij zijn geografisch aan de beurt als de Russische tanks en raketinstallaties zich weer manifesteren. Grensverkeer is daar letterlijk een kwestie van nationale veiligheid, van leven en dood. Het ongemak is daar dan ook het grootst. De meeste Russen komen er nu binnen met Schengen-visa, een Europese ticket dus, wat Europese besluitvorming urgent maakt. Eind augustus staat de kwestie op de agenda van een informele bijeenkomst van EU-ministers van Buitenlandse Zaken. En pas in oktober zal de EU-top er iets van vinden.  Het is een kwestie met morele, strategische, humanitaire en machtspolitieke aspecten. Hoe verhoudt de EU zich tot Rusland, met wie het niet in oorlog is en ook niet terecht wil komen? Maar waarmee wel een uiterst gevaarlijk en potentieel desastreus militair conflict gaande is, dat mede namens de EU nu door Oekraïne wordt uitgevochten. Dat zorgt voor een eigen logica, als in alle militaire conflicten.  Die luidt in dit geval dat verdere beperkingen van het vrije grensverkeer helaas onontkoombaar zijn. Oekraïne militair steunen in een alles-of-nietsgevecht met Rusland én Russische toeristen ongehinderd laten reizen? Het gaat niet samen. Zonder de deur in het slot te gooien, is een beleid van beperkingen, selectie en restrictie bij de inreis van Russen in Europa, hoe jammer ook, toch noodzakelijk.||https://www.nrc.nl//nieuws/2022/08/25/een-visastop-voor-russen-is-een-stap-te-ver-maar-forse-beperkingen-zijn-dat-niet-2-a4139792
2022-08-25||Column | De bondgenoot van Caroline van der Plas||Op het Mariaplein in Beltrum, een dorp in de Achterhoek, zegt een varkensboerin – 62, spijkerbroek, lichtblond haar – dat ze thuis nog columns van Caroline van der Plas heeft liggen. Uitgeknipt uit De Trog, het blad van de Nederlandse Vakbond Varkenshouders, al jaren geleden. „Over de romantische kijk op het platteland, alsof het De Efteling is, over kinderboeken met foute informatie, over linkse actievoerders die Nederland besturen. Zo raak en goed geschreven.” Bij de Tweede Kamerverkiezingen van 2021 haalde de BoerBurgerBeweging van Van der Plas één zetel. In Beltrum (bijna drieduizend inwoners) stemde toen al een derde van de kiezers op BBB. Tijdens campagne verkocht de bakker in de Dorpsstraat ‘BBBolletjes’. Beltrum hoort bij de gemeente Berkelland en bij BBB staat het bekend als bolwerk. Als je ergens aanhangers van Van der Plas wilt tegenkomen, dan daar. Het is er mooi en rustig. In Beltrum zet niemand zijn fiets op slot. Al is er een vrouw die, als ze mij ziet, terugloopt om dat wél te doen. Bij café Dute drink ik koffie met Theo Helmers, fractievoorzitter van het CDA in de gemeenteraad. Hij vraagt waar ik woon. „Amsterdam? Dat ligt.. eh..” Hij heeft gelijk. Berkelland heb ik moeten opzoeken. Beltrum, nooit van gehoord. In Overijssel en Limburg kreeg ik eerder ook al van lokale politici te horen dat mensen uit de Randstad nauwelijks beseffen dat daarbuiten nog iets is. En in Den Haag, zeggen ze, doen ze bijna nooit écht hun best om de problemen van het platteland te begrijpen.  In de gangen van de Tweede Kamer zegt iemand van een regeringspartij deze week dat BBB de Provinciale Statenverkiezingen in 2023 kan winnen, maar daarna zal imploderen. Net als FVD in 2019. Heb ik gezien wat voor types Van der Plas op haar lijsten heeft staan? Die aan hun vierde of víjfde partij beginnen? In Berkelland deed Ondernemend Berkelland (OBL) als ‘boerbondgenoot’ van BBB mee aan de gemeenteraadsverkiezingen. OBL ging van twee naar vijf zetels, het CDA van acht naar zes. Maar daarna viel OBL uit elkaar. Evelien Daalwijk (57) van OBL leidt nu een fractie van drie mensen die zich ‘BBB Berkelland’ noemen. Opgericht, zegt ze in de tuin van haar boerderijwinkel, met steun van BBB. Ze begint over het gevaar van QR-codes en zegt dat Klaus Schwab van het World Economic Forum „van alles wil opzetten om ons te controleren”. Van der Plas moet van zulke ideeën niets hebben en Daalwijk zegt dat ze dat weet. „Ik vind dat we elkaars mening moeten respecteren.” En: „Ik hoop dat zíj gelijk krijgt, niet ik.” Het partijbestuur van BBB, zegt voorzitter Erik Stegink door de telefoon, steunt de fractie van Daalwijk niet. Hij zegt dat de Kiesraad aan BBB zal komen vragen of het goed is dat ‘BBB’ wordt gebruikt in Berkelland. „Dan moet die partij zich BBB-waardig tonen.” Stegink houdt zich op de vlakte. Zover is het nog niet.||https://www.nrc.nl//nieuws/2022/08/25/de-bondgenoot-van-caroline-van-der-plas-a4139817
2022-08-25||‘Oekraïne sinds  invasie als een herboren natie’||Oekraïne werd opnieuw geboren toen Rusland het land precies een half jaar geleden binnenviel. Dat heeft de Oekraïense president Volodymyr Zelensky woensdag gezegd in een emotionele toespraak op de dag dat het land  de 31ste verjaardag vierde van zijn onafhankelijkheid van de Sovjet-Unie. Zelensky benadrukte  dat Oekraïne de door Rusland  bezette Krim en oostelijke regio’s terug zal veroveren. Hij ziet de oorlog pas ten einde komen wanneer Oekraïne heeft gewonnen. „De wereld zag op 24 februari, om vier uur ’s morgens, een nieuwe natie”, zei Zelensky in de hoofdstad Kiev, gekleed in zijn inmiddels kenmerkende legergroene outfit. „Geen natie die uit het niets was ontstaan, maar één die was herboren. Een land dat niet huilde of schreeuwde, een land dat niet bang was of vluchtte. Dat niet opgaf noch vergat.” Onafhankelijkheidsdag werd woensdag slechts in beperkte mate gevierd in Oekraïne. De regering van het land heeft publieke vieringen verboden, uit angst voor Russische aanvallen op onder meer burgerdoelen. In de oostelijke stad Charkov, vlakbij de frontlinie, geldt een straatverbod. In plaats van slingers en ballonnen hebben Oekraïense autoriteiten de straten van Kiev versierd met  oorlogstrofeeën: uitgebrande Russische tanks en vernietigde pantservoertuigen. Bij een Russische raketaanval op een treinstation in het oosten van Oekraïne zijn woensdag zeker vijftien mensen om het leven gekomen. Vijftig anderen raakten gewond. Dat zei Zelensky in een videotoespraak aan de VN-Veiligheidsraad. Een passagierstrein werd getroffen in de kleine plaats Chaplyne, zo’n drie uur rijden van Donetsk. Vier wagons vatten  vlam. De autoriteiten vrezen dat het dodental nog verder oploopt. Rusland heeft meermaals ontkend dat het raketten afvuurt op burgerdoelen, hoewel onafhankelijke onderzoeken die bewering tegenspreken. Zo concludeerde onderzoekscollectief Bellingcat dat het winkelcentrum in Krementsjoek op 27 juni als bewust doel was gekozen, terwijl mensenrechtenorganisatie Amnesty International hetzelfde concludeerde over de aanval op het theater in Marioepol op 16 maart. Het is niet voor het eerst dat een treinstation doelwit is van Russische raketten. In april kwamen zeker 57 mensen om het leven bij een aanval op een treinstation in  Kramatorsk. In het zuidoosten van Oekraïne is Ivan Soesjko, door Rusland aangesteld als hoofd van de Oekraïense stad Mychajlivka, dinsdag omgekomen door de ontploffing van een bom onder zijn autostoel. Dat melden Russische autoriteiten woensdag. Mychajlivka ligt in de door Rusland bezette regio Zaporizja. Vladimir Rogov, een lid van de door Rusland benoemde raad in de bezette delen van Zaporizja, beschuldigt Oekraïne van de aanslag. De Amerikaanse president Joe Biden heeft Oekraïne woensdag bijna 3 miljard dollar aan wapens en andere militaire hulpmiddelen beloofd. Dat is het hoogste bedrag dat de Verenigde Staten sinds het begin van de oorlog aan hulp hebben toegekend. Hiermee zal Oekraïne volgens Biden onder meer luchtverdedigingssystemen, artilleriesystemen en munitie kunnen aanschaffen „om ervoor te zorgen dat het zichzelf op lange termijn kan blijven verdedigen.”||https://www.nrc.nl//nieuws/2022/08/25/oekraine-sinds-invasie-als-een-herboren-natie-a4139815
2022-08-25||Opinie | Verwijt||Fietsend maak ik een korte bocht naar rechts als er een jongeman – ook op de fiets –  recht op me afkomt. Hij wijkt niet. Ik ook niet, want ik houd me wel aan de verkeersregels. Als we elkaar met veel gedoe voorbij zijn roept hij me verwijtend na: „Je ziet toch dat ik niet kan remmen. Ik heb twee telefoons in mijn handen.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/25/verwijt-a4139794
2022-08-25||Melkchocoladekoekjes||Volgens Ravneet Gill zijn deze koekjes geschikt voor kerst, maar wat mij betreft doet de combinatie van sinaasappel en chocolade het ‘t hele jaar door goed. De deegballetjes kunt u invriezen om op een later moment te bakken. Ze zijn dan een maand houdbaar. Verlengt u de baktijd dan wel met 1-2 minuten.  Klop de boter, de beide soorten suiker en de golden syrup tot een bleke en luchtige massa. Voeg de sinaasappelschil toe, schraap het mengsel van de zijkant van de kom omlaag en klop alles tot het is gemengd. Roer het ei erdoor . Meng in een andere kom alle droge ingrediënten. Roer ze door het botermengsel en meng dan ook de chocolade en pecannoten erdoor. Leg het deeg in een bak en zet het 2-4 uur in de koelkast. Maak er balletjes van 60 gram van en leg ze een nacht in de koelkast. Je kunt ze nu ook invriezen. Verhit als je wilt gaan bakken de oven tot 170 graden en bekleed een grote bakplaat met bakpapier. Doop de balletjes in een kom ruwe rietsuiker en leg ze met voldoende tussenruimte op de voorbereide bakplaat.Bak de koekjes 12-14 minuten en laat ze afkoelen op de bakplaat.  VOOR 12 STUKS: 85 g pecannoten, geroosterd Ravneet Gill Sugar, I Love You Fontaine Uitgevers 208  blz. €27,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/25/thuiskok-melkchocoladekoekjes-a4139783
2022-08-25||In het midden||Horizontaal:  1.  ‘__ volgt Parsons op als bondscoach Oranjevrouwen’ 6.  Gebrek aan lust 9.  Voorbij 10.De kapitein uit Moby Dick 12.  Wat zullen we nou krijgen 13.  Aardig idee van de archeoloog 15.  In dit geval 15 16.  Kind van Harry en Meghan 18.Dat __ woord - Feyenoord, docu-serie 21.  Chinezen, bekend van de grotten 22.  Staat studenten bij 23.  Past voor fractie of ruit 24.  Op die plaats 25.  Periode 27.  Ketjapsmaak 28.  Extra 29.  ‘__ hof schorst premier wegens onderzoek naar ambtstermijn’ 30.  Daar draait alles om op deze wereld     Verticaal:   1.  __ van den Heuvel 2.  Meerderheid 3.  Benschop of Veerkamp 4.  Stand 5.  Agrariërs 6.  Jiskefettype 7.  Natte voeten halen 8.  ‘Rutte kent __ melk niet’ 11.  Vogelpark in Alphen 14.  Tin 17.  Ad __ 19.  ‘Apple wil veel meer iPhones in __ maken’ 20.  Veteranenbloem 21.  Kattenvoer vol gevoel 22.  Wezenloos insect 23.  Caraïbisch eiland 26.  Duitsland 1 Oplossing puzzel 24 augustus.  Horizontaal: 1. STALIN 6. BATIK 10. BODE 11. AMPELE 13. SPANDAU 15. KENIA 17. TORN 18. ENG 23. MIN 24. JUTE 25. INEPT 27. EDELMAN 30. ASSISI 31. EINE 32. HALVE 33. TIRADE   Verticaal: 1. SBS 2. TOPSPIN 3. ADA 4. LENTO 5. NAARS 6. BEKAKTE 7. ALE 8. TENEN 9. KAAG 12. MUNTJES 14. DORDTSE 16. INGAAND 19. SMITH 20. O’NEAL 21. AUDIT 22. IELER 26. PSV 28. MIA 29. NEE  In het midden: SPOORSTAKING   ||https://www.nrc.nl//nieuws/2022/08/25/in-het-midden-a4139778
2022-08-25||Sudoku van donderdag 25 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/25/sudoku-a4139773
2022-08-25||PSV loopt Champions League mis, geen kickstart voor trainer Van Nistelrooij|| Ruud van Nistelrooij beleeft als hoofdtrainer  niet de droomstart die hij in gedachten had. Op de drempel van de Champions League werd hij woensdagavond met PSV uitgeschakeld door Rangers FC van Giovanni van Bronckhorst. PSV is net als vorig jaar veroordeeld tot de Europa League. De Schotse club zit donderdag in pot vier bij de loting voor de groepsronde van de Champions League.    PSV was buiten en binnen de lijnen niet klaar voor het grote werk. Dat bleek voor het duel in Eindhoven toen de spelersbus van Rangers FC een kwartier tussen fanatieke PSV-fans vaststond. Deze ontvangst was in ieder geval Champions League-onwaardig. Net zozeer als de perstribune die nu al te klein was om alle belangrijke media te kunnen  ontvangen. Het is dan ook alweer vier jaar geleden dat PSV voor het laatst in de Champions League speelde.   Het spel van beide ploegen was  onder de maat om neutrale liefhebbers op het hoogste niveau te  bekoren. Dat zijn  zorgen voor later voor Van Nistelrooij en PSV. De grote belangen werkten zichtbaar verlammend op  beide ploegen. Het aantal grote kansen was spaarzaam. PSV was er voor rust met Luuk de Jong en Cody Gakpo dichtbij. Maar beiden faalden. Antonio Colak besliste het duel na een blunder van Ramalho  met een intikker. Weg was de kickstart voor de trainersloopbaan van Van Nistelrooij. Van Nistelrooij koos als voetballer voor de weg van de geleidelijkheid. Van  Nooit Gedacht maakte hij via RKSV Margriet de stap naar het betaald voetbal bij het bescheiden FC Den Bosch. Daarna via sc Heerenveen en  PSV naar de absolute top bij Manchester United en Real Madrid. In de Champions League maakte hij 56 doelpunten  in 42 wedstrijden voordat  hij  bij Hamburger SV ging afbouwen om  te eindigen in dienst van Málaga. Van The Man  liet zich  inspireren door coaches als Foppe de Haan, Eric Gerets, Alex Ferguson, Fabio Capello en Manuel Pellegrini.     Een jaar nadat Van Nistelrooij in 2012 stopte als profvoetballer, zette hij zijn eerste stappen op de weg naar een tweede loopbaan. Wederom volgde  Van Nistelrooij  bewust een langdurig traject via de jeugd van PSV in combinatie met een baan als assistent bij Oranje onder Guus Hiddink en Frank de Boer. Als coach van Jong PSV maakte Van Nistelrooij zijn debuut als hoofdtrainer in het betaald voetbal. Nog altijd in de schaduw van het Philips Stadion. Daar leek hij  in betrekkelijke anonimiteit door te willen groeien. Nog geen jaar geleden was Van Nistelrooij naar eigen zeggen nog niet toe aan PSV 1.       Binnen een paar maanden veranderde Van Nistelrooij van inzicht. Het aangekondigde vertrek van PSV-coach Roger Schmidt en het opstappen van directeur Toon Gerbrands,  waren reden genoeg om wél hoofdtrainer in Eindhoven te worden per 1 juli. Met de assistentie van  Fred Rutten,   André Ooijer en  Javier Rabanal begon Van Nistelrooij als een relatief onbeschreven blad  aan zijn eerste serieuze klus. Veel tijd om te bouwen kreeg Van Nistelrooij niet bij PSV. Sterker nog; terwijl de transferwindow nog tot 31 augustus openstaat, diende de voormalige spits het seizoen direct al in sportief en financieel opzicht met kwalificaties voor de Champions League tot een succes te maken. Daarvoor diende de strijd om de Johan Cruijff Schaal tegen Ajax als een test. Vol trots incasseerde Van Nistelrooij na een 5-3 zege zijn eerste prijs met PSV. Al was zijn  vreugde nog groter nadat AS Monaco in de derde voorronde voor de Champions League  was  uitgeschakeld. Hoewel PSV het nodige geluk had, prees Van Nistelrooij de vechtlust van zijn ploeg en wees hij op de sterke punten van zijn spelers. Een play-off tegen Rangers FC gold als de ultieme laatste horde voor toetreding tot de groepsfase van de Champions League. Na een 2-2 gelijkspel in Glasgow was het woensdag voor Van Nistelrooij na 55 dagen als hoofdtrainer de avond van de waarheid.  De avond eindigde in een deceptie tegen een club die sinds 2011 geen Champions League meer speelde. Een  vertrek van Gakpo ligt voor de hand.      Van Nistelrooij moet nu waarschijnlijk zonder zijn sterspeler op een lager Europees niveau verder  bouwen aan zijn ideale formatie. Of beter gezegd: formaties. Het  PSV dat internationaal acteert  speelt meer behoudend dan het elftal dat in de Eredivisie ook het publiek wil vermaken. In de praktijk komt het erop neer dat Ibrahim Sangaré en Erick Gutiérrez zoals ‘in Europa’ tegen Rangers FC als controleurs op het middenveld  achter spelmaker Joey Veerman spelen. In de Eredivisie kiest Van Nistelrooij op het middenveld zondag tegen Excelsior waarschijnlijk weer vanaf het begin voor de  creatieve Xavi Simons in plaats van Gutiérrez.||https://www.nrc.nl//nieuws/2022/08/24/49126592-a4139813
2022-08-25||Vrouwenrechtenactivist: ‘De positie van vrouwen in Libië nu is onvergelijkbaar met tien jaar geleden’|| Begin juli werden  er in één weekend wel zes vrouwen vermoord door familieleden die vonden dat het slachtoffer de eer van de familie had aangetast. Zoveel bruut geweld is symptomatisch voor de situatie waarin Libië zich bevindt, meent vrouwenrechtenactivist Laila ben Khalifa (1957), die zich vorig jaar als eerste vrouw kandidaat stelde voor de presidentsverkiezingen. Op het laatste moment werden die afgeblazen. Niets wijst erop dat de verkiezingen binnenkort  alsnog  worden gehouden.  „We zitten in een neerwaartse spiraal”, zegt ze telefonisch vanuit hoofdstad Tripoli. „En dat is de schuld van de politieke elites. Economisch draait het land slecht en er zijn veel politieke spanningen. Ik hoor verhalen over geweld die ik in Libië nooit voor mogelijk had gehouden. Broers die hun zussen vermoorden; laatst heeft een zoon zijn vader vermoord.” Volgens Ben Khalifa zijn mensen „emotioneel versleten geraakt door opeenvolgende burgeroorlogen en  conflicten sinds de val van Moammar Gaddafi in 2011. De rek is eruit.”   Het geweld beperkt zich niet tot de huiselijke kring: afgelopen halfjaar publiceerden zowel de Verenigde Naties als Amnesty International alarmerende verklaringen over mensenrechtenschendingen tegen atheïsten, lhbtqi+ en vrouwelijke activisten. „Salafistische milities profiteren van de politieke en economische instabiliteit”, zegt Ben Khalifa. „Libiërs staan op dit moment voor alles open. De salafisten hebben geld en hun boodschap klinkt voor sommigen als een antwoord op de problemen. Al bijna een jaar wordt de ISA, de Binnenlandse Veiligheidsdienst, geleid door Lotfi al-Harari,  voormalig leider van een beruchte salafistische militie die betrokken was bij martelingen, ontvoeringen, en verdwijningen. Sindsdien richt de ISA zich op iedereen die zij als ‘slechte’ burgers beschouwt.” Ben Khalifa klinkt pessimistischer dan bij een eerdere ontmoeting in januari, in een hotel in Tunis. „De mentaliteit in Libië op het gebied van seksegelijkheid is de afgelopen tien jaar sterk ten goede veranderd”, betoogde ze toen. „Vrouwen krijgen meer macht en invloed, en die beweging is onomkeerbaar.” Gewapende strijders die vrouwelijke activisten en politici ontvoerden, vermoordden of bedreigden, voerden volgens haar een achterhoedegevecht. „Het is een soort spierballentaal. Ze willen laten zien hoe sterk ze wel niet zijn. Maar in wezen zijn die groepen niet in staat sociale veranderingen te accepteren”, zei ze destijds. Milities maakten volgens haar „eigenlijk alleen zichzelf belachelijk”, omdat ze zich bedreigd zouden voelen door de groei van het aantal vrouwen op machtsposities. Denkt u daar nu anders over?  „Ik zie vooral hypocrisie. Libië verandert snel. Op straat zie je mensen tegenwoordig openlijk drugs gebruiken. Alcohol is officieel verboden, maar de zwarte markt groeit als kool. Tegelijk is de mentaliteit van jongeren anders: veel opener dan voorheen. Salafisten proberen koste wat het kost hun macht te behouden.” Voor de buitenwereld lijkt het alsof de situatie van vrouwen in de Libische politiek almaar achteruit gaat. Zo werd in Libië, na de revolutie van 2011, een wettelijk quotum ingesteld van minstens 30 procent vrouwen in het parlement. Maar dit minimum werd vorig jaar verlaagd naar 16 procent. Wat betekent dit, volgens u? „Het betekent vooral dat Libische politici vrouwen als een soort decorstukken zien, niet als beslissers en volwaardige politieke partners. We worden opzettelijk tegengewerkt. Zo zijn al mijn voorstellen op het terrein van economie en veiligheid van tafel geveegd, puur vanwege mijn sekse. Dit gebeurt allemaal in achterkamertjes. Daar wil ik niet aan meewerken. „De stereotypen moeten doorbroken worden. Vrouwen stonden in 2011 in de vuurlinie van de revolutie en zijn volop maatschappelijk actief. Ze doen het goed in invloedrijke functies, richten organisaties op en leveren op alle mogelijke manieren een bijdrage. Maar daar hoor of lees je niets over.  De positie van vrouwen in het Libië van 2022 is onvergelijkbaar met die van tien jaar geleden.” Vrouwen stonden in 2011 in de vuurlinie van de revolutie Waar blijkt die verandering op het gebied van seksegelijkheid  uit, denkt u? „Ik denk bijvoorbeeld aan de arbeidsmarkt. Er werken meer vrouwen buitenshuis dan ooit tevoren. Ook zijn er veel vrouwelijke ondernemers, nieuwe initiatieven schieten als paddenstoelen uit de grond. Al is dat, eerlijk gezegd, vaak ook uit economische noodzaak.” „Maar het denken verandert. Nieuwe generaties denken anders: polygamie wordt bijvoorbeeld minder geaccepteerd dan vroeger. Overigens zijn er grote regionale verschillen. In het zuiden, waar de positie van vrouwen sowieso al sterk was, zie je minder ingrijpende veranderingen.” „Het probleem zit bij politici en media. Die blijven hangen in patriarchale denkbeelden, terwijl de samenleving verder gaat. Ik ben leider van een politieke partij met bijna alleen maar mannen en ik reis overal heen. Voor de mensen die ik spreek, of ze nu uit het noorden of het zuiden komen, ben ik een politica als alle andere.” „De politieke instituties die sinds de Arabische lente van 2011 zijn gecreëerd, van het parlement tot de regering en de premier, bewegen echter niet mee. Ze kampen stuk voor stuk met een gigantisch legitimiteitsprobleem. Iedereen is met iedereen in conflict, en de burgers zijn het helemaal zat. Vrouwen en jongeren zouden eindelijk het woord moeten krijgen.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/24/politici-in-libie-zien-vrouwen-als-een-soort-decorstukken-a4139797
2022-08-25||De inflatie is voelbaar bij meerdere inkomensgroepen: ‘Ik moet kiezen tussen fruit of avondeten’|| Pijnlijke keuzes? Bewindvoerder Naomi Leinweber maakt ze steeds vaker, samen met haar 89 cliënten. Neem de man die leeft van de AOW en een klein pensioen. Zijn energierekening is zo hard gestegen, onlangs naar 300 euro per maand, dat Leinweber zijn abonnement op taxivervoer (voor zieken) heeft moeten opzeggen. „Hij kan nu niet meer naar zijn zus. En hij miste laatst een afspraak in het ziekenhuis”, zegt Leinweber, werkzaam bij het kantoor  Jurist & Bewind. De man  is door de rechter onder haar bewind gesteld, omdat hij zelf zijn inkomsten en uitgaven niet meer kan organiseren. Het kabinet maakte tot nu toe  zo’n 7 miljard euro vrij om de stijgende energieprijzen te compenseren. De btw op stroom en gas en de accijnzen op brandstof werden verlaagd, alle huishoudens kregen een extra korting op hun energiebelasting, en  de 800.000 armste huishoudens krijgen eenmalig  1.300 euro.  Het nadeel van zulke maatregelen is dat ze ongericht zijn. Heel gerichte maatregelen op basis van de energierekening zouden dan weer moeilijk snel in gang te zetten zijn. Voor veel maatregelen, zoals een snellere verhoging van het minimumloon, geldt  dat het kabinet ze alleen op jaarbasis  kan laten ingaan. Daarover moet  deze week overeenstemming bereikt worden. Dat de kosten van levensonderhoud stijgen (in juli waren de prijzen 10,3 procent hoger dan een jaar eerder),   waaronder de kosten van  energie en benzine, merkt Leinweber overal. Ze heeft cliënten in Utrecht, Assen, Amsterdam –  wie zich maar bij haar aanmeldt, op last van de rechter. Veel cliënten hebben schulden die ze – via haar – verplicht afbetalen. Anderen hebben een verstandelijke beperking en zijn op verzoek van familieleden onder bewind geplaatst. Leinweber: „Wij zorgen dat de vaste lasten worden betaald: huur, schulden, gas en licht, zorgpremie.” Daarnaast krijgt de cliënt een bankpas voor wekelijkse boodschappen: minimaal 50 euro per week, voor één persoon. „Als er meer kan, dan doen we dat.” De groep die iets meer heeft dan bijstandsniveau (1.091 euro netto per maand) heeft het heel moeilijk, constateert Leinweber. „De gemeente vergoedt voor mensen in de bijstand ook weleens wat extra’s. Maar dat gebeurt niet als je werkt. Als je maximaal 20 procent meer verdient dan de bijstand – bijvoorbeeld 1.400 netto per maand – kun je nergens meer terecht voor extra’s. Zij krijgen bijvoorbeeld niet de energietoeslag die nu wordt verstrekt.” Wat kan ze doen voor die mensen als die een onverwachte tegenvaller hebben? Bijvoorbeeld een hoge tandartsrekening of kapotte wasmachine? „We doen dan normaal gesproken een verzoek bij fondsen. Maar die krijgen nu zóveel verzoeken.” Het zijn niet alleen mensen met een uitkering of klein pensioen die de inflatie voelen. Ook mensen met een relatief laag loon, zoals verzorgenden in de thuiszorg en verpleeghuiszorg. 41 procent van hen heeft moeite de eindjes aan elkaar te knopen, blijkt uit een recente enquête door TVV, het vakblad voor verzorgenden in verpleeghuizen, thuiszorg, ziekenhuis en geestelijke gezondheidszorg. Hoofdredacteur Rhijja Jansen: „Het is hard, fysiek werk in de thuiszorg. De meesten zijn vrouw, wat ouder, en werken 24 uur per week. Niet omdat ze niet fulltime willen werken, maar die 24 uur wordt gespreid over vijf dagen. Je wordt alleen betaald voor de uren dat je echt iets doet – meestal is dat ’s ochtends en ’s avonds als cliënten hulp nodig hebben om zich te wassen of aan te kleden. Je wordt niet betaald voor de uren dat je tussendoor zit te wachten.” Natasja Breederode (36) werkt als verzorgende in de thuiszorg in Rhoon. Ze zet prikken, meet de bloeddruk, zwachtelt benen, bedient de tillift en trekt steunkousen aan bij mensen thuis. Per maand verdient ze 1.700 euro netto plus 150 euro onregelmatigheidstoeslag. Per week verdient ze nog 65 à 97 euro bij, netto, voor tien tot vijftien uur werk via een uitzendbureau. Bij elkaar werkt ze zo 34 tot 39 uur per week, maar door de onregelmatige uren in de thuiszorg worden die  uitgesmeerd over zeven dagen. Breederode heeft vier kinderen, tussen de 6 en 13 jaar oud. Ze ligt in scheiding; haar ex-man draagt bij in de kosten. Toch moet het gezin veel laten, zeker sinds de inflatie is gestegen. Ze doet alleen boodschappen bij de goedkope supermarkten Aldi en Lidl en koopt er bovendien alleen aanbiedingen, vertelt ze. „Vóór corona was ik ongeveer 150 euro per week kwijt aan boodschappen voor zes mensen. Nu bijna 300 euro per week, voor vijf mensen. Ik ben ook via het uitzendbureau gaan werken, want dat betaalt elke week uit: dan kan ik de boodschappen tenminste betalen.”  Fruit is duur tegenwoordig, zegt Breederode. „Ik moet vaak kiezen tussen fruit of avondeten. Dan kies ik toch avondeten.”  Dure schoenen of kleding zijn er niet bij. Elk kind mag precies vijf minuten douchen. Haar dochter, die op ballet zat, moet eraf. De balletlessen in het dorp stopten onlangs en daarvoor  naar een andere plaats reizen is te duur.     Omdat de prijs van benzine zo is gestegen, fietst Breederode nu vaak naar haar thuiszorgwijk. Alleen als ze ’s avonds of ’s nachts naar een cliënt moet, gaat ze met de auto. Is het gezin Breederode dit jaar op vakantie geweest? „Nee, dat zit er niet in.” ||https://www.nrc.nl//nieuws/2022/08/24/door-de-inflatie-worden-keuzes-pijnlijk-fruit-of-avondeten-a4139822
2022-08-25||Op de ‘grootste bijeenkomst van Turkse volkeren’ worden broederschap en de nomadische cultuur gevierd||Een stofwolk in de verte verraadt dat een groep ruiters komt aandraven over de Grote Hongaarse Laagvlakte. Er klinkt applaus en gejoel vanaf de halfronde, met tentdoeken beschutte tribune, waar duizenden bezoekers de indrukwekkende processie van nomadische krijgers te paard verwelkomen. De traditioneel geklede ruiters vertegenwoordigen de 27 Turkse volkeren die verspreid over Europa, de Kaukasus en Centraal-Azië leven en dragen ieder hun eigen vlag mee. Ze rijden door een poort van houten palen, waartussen een doek is gespannen met de woeste beeltenis van Attila de Hun. Het is nationale mythevorming in optima forma. Op de eretribune zitten voorname gasten, zoals de Hongaarse parlementsvoorzitter en andere prominente leden van regeringspartij Fidesz, ministers uit Kirgizië en Oezbekistan, en de Turkse oud-premier Binali Yildirim. „Kleinzonen van Attila”, begint Yildirim zijn toespraak. „Dit evenement is een kans voor mensen van Turkse komaf om elkaar te ontmoeten, elkaars taal te leren, en samen te werken op politiek, cultureel en wetenschappelijk vlak. Als voorzitter van de Turkse Raad ben ik blij om dit te zien.” Op de Grote Kurúltaj wordt de broederschap tussen Turkse volkeren en de nomadische cultuur van hun voorouders gevierd. Het festival is deels een historische verkleedpartij, een pseudo-wetenschappelijke conferentie, en een uiting van Hongaars en Turks nationalisme. Er zijn boogschutters en valkeniers, concerten van Mongoolse keelzangers, lezingen over archeologisch en genetisch onderzoek naar de afkomst van de Hongaren, en kraampjes waar traditionele zwaarden, kleding en eten wordt verkocht, van Hongaarse worst tot Turkse döner. Het bier en de thee vloeien rijkelijk. Etelközi Bata Nimród (72), een kranige pensionado uit Boedapest, komt voor de vijfde keer op de Grote Kurúltaj. „Het voelt elke keer als een pelgrimage”, zegt hij. Met zijn lange grijze haar en baard, en zijn met runen versierde wandelstok ziet Nimród eruit als een druïde. „Het gaat om het gevoel van eenheid, de gedeelde liefde voor de nomadische cultuur, de waardering voor de oude broederschap tussen Hongaren en Turken. Veel mensen worden hier binnen vijf minuten vrienden. De vorige editie was ik getuige bij de sjamanistische bruiloft van een Turks stel.” Het festival is gebaseerd op het idee dat alle Turkse volkeren hun oorsprong vinden op de grote Euraziatische steppe, een omvangrijk grasland dat zich uitstrekt van het oosten van Europa tot het westen van China. Hoewel Turken, Kazachen, Oezbeken, Kirgiezen, Oeigoeren, Tataren, en Azeri’s allemaal Turkse volkeren zijn, die wellicht ooit een gezamenlijke taal deelden, verschillen ze in veel opzichten van elkaar na eeuwen van uiteenlopend verleden. Omdat Turkse steppevolkeren geen schriftelijke bronnen nalieten, is historisch onderzoek doen moeilijk. Dit laat veel ruimte voor mythevorming. In een geromantiseerd verleden stammen de Hongaren af van de Hunnen, nomadische krijgers die in de vijfde eeuw het Romeinse Rijk terroriseerden. Deze ideeën blijken op het festival springlevend. De veertiende editie trok medio augustus tienduizenden bezoekers: vooral nationalistische Hongaren, maar ook duizenden Turken uit Duitsland en andere Europese landen, en veel mensen uit Centraal-Azië. Het festival groeit elk jaar, zeker sinds het is omarmd door de Hongaarse regering. Het wordt georganiseerd door de Hongaarse Turanisme Vereniging, die steun krijgt van Turkije. Het festival is een uiting van Hongaars en Turks nationalisme „Dit is de grootste bijeenkomst van Turkse volkeren in Europa”, zegt antropoloog András Zsolt Bíró, de voorzitter van de vereniging en de grote man achter het festival. Hij draagt zijn lange, zwarte haar in een staart, een blauwe zijden jas met zilveren ruiters, en rijlaarzen. „Uit onderzoek blijkt dat de Hongaren nauw verwant zijn aan de Turken. Het Hongaars vertoont veel gelijkenissen met Centraal-Aziatische talen. En Hongaren hebben meer Centraal-Aziatisch dna dan de Turken uit Anatolië, want die vermengden zich met Armeniërs en andere volken. Je kunt dus zeggen dat wij ‘Turkser’ zijn dan de Turken.” Deelnemers aan de Grote Kurúltaj, onder wie antropoloog András Zsolt Bíró, de voorzitter van de vereniging en de grote man achter het festival (midden). Foto Arpad Kurucz
 De populariteit van de Grote Kurúltaj illustreert de opmerkelijke heropleving van het turanisme in Hongarije en elders in de Turkse wereld. Deze politieke en culturele beweging is te herleiden tot de negentiende eeuw, toen romantisch nationalisme en wetenschappelijk racisme in zwang waren. Het turanisme hecht veel belang aan de gedeelde afkomst van de Hongaren en de Turkse volkeren op de Kaukasus en in Centraal-Azië. Het streeft naar samenwerking, om hun gedeelde belangen te behartigen en zich te verweren tegen de grote mogendheden in Europa. De terugkeer van het turanisme past in het nationalistische klimaat dat heerst in Boedapest, Ankara en elders. Terwijl zijn relaties met westerse landen verslechterden, ging Orbán op zoek naar bondgenoten in het oosten, zoals de Russische president Poetin en de Turkse president Erdogan. Dit noemde Orbán de ‘Oostelijke Opening’. In 2013 werd Hongarije waarnemend lid van de Turkse Raad. In het turanisme vond Orbán een kant-en-klare ideologie die hij kon gebruiken om de banden met de Turkse wereld te versterken. En het sloot naadloos aan bij zijn nationalistische en antiwesterse koers. Het leidt evenwel tot paradoxale situaties op de Grote Kurúltaj, waar Turkse vrouwen met hijab rondstruinen tussen halfdronken Hongaarse nationalisten. Hoe valt dat te rijmen met de omstreden toespraak die Orbán vorige maand hield, waarin hij fel van leer trok tegen het mengen van Europese en andere rassen? „Wij [Hongaren] zijn geen gemengd ras, en we willen dat ook niet worden”, zei Orbán. Hij voegde eraan toe dat landen waar Europeanen en niet-Europeanen mengen „geen naties meer zijn”. Europese politici spraken van onversneden fascisme. Foto Arpad Kurucz „Je kunt ons racisten noemen”, zegt Ladu Elemér, een grote Hongaar met een wit hemd, een roodverbrand gezicht en een korte baard. „Maar ons nationalisme is niet zoals  in de media wordt afgeschilderd. Het gaat niet om het uitsluiten van mensen, maar om je bewust te zijn van je nationale identiteit. Eeuwenlang vochten wij tegen de Ottomanen en stierven wij voor onze cultuur. Nu laten de Europeanen de moslims gewoon binnenkomen. De toespraak van Orbán leidde tot hysterie in Europa. Maar hij sprak over onze zwakheden. Onze cultuur is in verval.” Elemér komt uit Transsylvanië, een regio in Roemenië met een Hongaarse minderheid. Hij ziet overal om zich heen verval. Zijn grootvader vocht als Hongaarse soldaat in de twee wereldoorlogen.  Hongarije kwam als de grootste verliezer uit de eerste en verloor tweederde van zijn grondgebied. Miljoenen Hongaren woonden van de ene op de andere dag in een ander land. Maar de band met het oude vaderland bleef. Zoals veel Hongaren in Roemenië kijkt Elémer vrijwel uitsluitend naar de Hongaarse staatstelevisie. Zijn zoon spreekt amper Roemeens. Er zijn boogschutters en valkeniers, concerten van Mongoolse keelzangers en andere artiesten „De Hongaarse bevolking van Transsylvanië krimpt al honderden jaren omdat mensen niet genoeg kinderen krijgen”, meent Elemér. „Wie neemt onze plaats in? Volken die wel kinderen maken: de Roemenen en de zigeuners. Daardoor zijn we die plek en die cultuur kwijtgeraakt. Als Turken hier komen, zijn ze welkom als vrienden. Maar ik wil niet dat ze mijn cultuur en de regels in mijn land veranderen. Nu zeggen de Europeanen: ‘Je kunt alles veranderen, we hebben onze cultuur niet nodig. Kom hierheen en werk voor ons, wij zijn oud en willen van ons pensioen genieten.’ Maar zo werkt dat niet.” Hoewel het turanisme streeft naar de vereniging van alle volken met wortels op de steppe, is de vraag wie daartoe behoort altijd onderwerp van discussie geweest. De eeuwen van oorlog tussen de Ottomanen en de Hongaren waren niet snel vergeten. Volgens de beroemde Turkse socioloog Ziya Gökalp, die het turanisme populariseerde in de nadagen van het Ottomaanse Rijk, waren deze ideeën voorbehouden aan Turkse volkeren. Andere steppevolkeren, zoals de Finnen en de Hongaren, zouden te veel verschillen. De ideeën van Gökalp staan aan de basis van de Turkse republiek. Ze hadden grote invloed op de hervormingen die Mustafa Kemal Atatürk doorvoerde na de Onafhankelijkheidsoorlog. Hij had een seculiere, nationalistische staat naar westers voorbeeld voor ogen, maar erfde een land waar religie de voornaamste bron van identiteit was. Het turanisme bracht uitkomst. Het werd een belangrijke bouwsteen in de vorming van de moderne Turkse identiteit, niet gebaseerd op de islam, maar op een mythische nationale historie en een sterke etnische identiteit. Via onderwijs, boeken, films en tv-series, zoals de nomadische held Tarkan, werden veel turanistische theorieën gemeengoed in Turkije. Dat gold ook voor de donkere kanten van het turanisme, dat door de staat werd gebruikt om de Koerdische identiteit te ontkennen en de repressie van minderheden te legitimeren. In boeken met titels als De Koerden: een Turkse clan uit Turkistan werd beweerd dat de Koerden ‘berg-Turken’ zijn die een Turks dialect spreken. Veel van deze ideeën zijn nog altijd wijdverbreid. „In de jaren zeventig las ik veel boeken, vooral historische romans, ook over Tarkan”, zegt Ahmet Aytac, een Turkse journalist en schrijver uit België met een getekend gezicht, een bril, en een nomadische hoed. Hij zit met zijn vrouw en zijn zoon in de schaduw van een joert, een ronde tent die wordt gebruikt door nomaden in Centraal-Azië. „De eerste schrijvers die indruk op me maakten waren Ziya Gökalp en Hüseyin Nihal Atsiz. Zij zetten mij op het pad van het turanisme.” Aytac is uitgenodigd voor de Grote Kurúltaj, als voorzitter van de Europese Turkse Vereniging. Die organiseert kleine acties bij het Europees parlement in Brussel, bijvoorbeeld wanneer het gaat over de Oeigoeren. België is een veiligere plek voor politieke activiteiten dan Turkije. Eind jaren zeventig werd Aytac veroordeeld tot 24 jaar celstraf wegens vermeende betrokkenheid bij het politieke straatgeweld tussen links en rechts dat Turkije op de rand van een burgeroorlog bracht. Aytac zat bij de Grijze Wolven, de beruchte jeugdbeweging van de nationalistische partij MHP. In de gevangenis ontwikkelde hij zich tot een schrijver, die artikelen publiceerde in Turkse kranten en meerdere boeken schreef. „Ik werd in de gevangenis gemarteld door de Grijze Wolven omdat ik afstand wilde nemen van de beweging”, vertelt Aytac. „Maar ik was familie van een voormalig minister van Staat dus ze konden me niet breken. De Grijze Wolven verkeerden in een intellectuele crisis. We werden overspoeld met gratis boeken die islamisten ons stuurden. Velen begonnen zich te richten op religieuze gemeenschappen. Maar ik begreep hun bedoelingen en ging zelf op onderzoek uit.” Na zijn vervroegde vrijlating in 1988 vertrok Aytac naar België. Hij kwam vaak in Turkije tot hij enkele jaren geleden werd aangeklaagd voor belediging van Erdogan. Als islamist had Erdogan lange tijd niet veel op met turanistische ideeën. Zijn politiek is meer gebaseerd op zijn identiteit als moslim dan als Turk. Dat veranderde toen hij na de mislukte coup van 2016 een alliantie sloot met de MHP en een sterk islamistisch nationalisme begon te propageren. Nu maakt hij op politieke manifestaties steevast met zijn hand het Grijze Wolven-teken. Maar datzelfde geldt voor veel Turkse bezoekers van de Grote Kurúltaj, en die staan lang niet altijd achter de president. „Erdogan gebruikt het turanisme alleen uit opportunisme”, meent Sinan Ogan, een Turkse parlementariër uit een regio vlakbij Azerbeidzjan die uit de MHP is gestapt uit protest tegen de alliantie met Erdogan. Hij zit in een joert van de Turkse gemeente Bursa, waar de stad wordt gepromoot als centrum van de Turkse wereld. „De Turkse jeugd is oprecht geïnteresseerd in de ideologie. Die heeft twintig jaar onder Erdogans islamistische bewind geleefd en ziet dat het niets heeft gebracht behalve miljoenen Arabische vluchtelingen. Jongeren zoeken een alternatief en komen uit bij het turanisme.” Volgens Ogan is de ideologie sinds de val van de Sovjet-Unie ook in opkomst onder jongeren in Centraal Azië en Rusland. Niet alleen doordat tienduizenden Centraal-Aziatische jongeren hebben gestudeerd in Turkije, maar ook doordat deze ideeën tegenwoordig makkelijker te verspreiden zijn via alle moderne communicatiemiddelen. „Mensen willen het gevoel hebben dat ze ergens bij horen”, zegt Ogan. „Als ze tot de Turkse wereld behoren, voelen ze zich sterker.” Deelnemer aan de Grote Kurúltaj. Foto Arpad Kurucz||https://www.nrc.nl//nieuws/2022/08/24/attilas-kleinzonen-vieren-hun-turkse-broederschap-2-a4139808
2022-08-25||Trouw aan  Johnson zet  Truss op voorsprong in leiderschapsrace||Opnieuw relevant: op maandag 5 september wordt de nieuwe premier van het Verenigd Koninkrijk verkozen. In dit artikel van eind augustus gaat correspondent Annemarie Kas in op de plannen die kandidaten Liz Truss en Rishi Sunak hebben voor het land.  Liz Truss spreekt alvast waarderend over de huiskat van de ambtswoning in Downing Street, want ze gruwelt van muizen. En die constante vergelijkingen tussen haar en oud-premier Margaret Thatcher zijn niet van háár. „Daar komen journalisten steeds mee.” Liz for Leader.   Rishi Sunak legt nog maar eens uit dat ook hij, net als Truss, voorstander is van belastingverlagingen, alleen wil hij ze niet nu. Dat is volgens hem pas écht in de geest van Margaret Thatcher. „Verantwoordelijk financieel beleid, zonder de rekening bij toekomstige generaties te leggen.” Ready for Rishi. De strijd om het leiderschap van de Conservatieve Partij, en daarmee het premierschap van het Verenigd Koninkrijk, zit er bijna op. Tot vrijdag 2 september kunnen  partijleden stemmen. Maandag 5 september wordt bekend wie Boris Johnson opvolgt. Liz Truss staat volgens de meeste peilingen op een veilige voorsprong.   Maar in dit congrescentrum, een groot complex  buiten Birmingham, klinkt het applaus van de leden voor beide kandidaten  ongeveer even hard. Dit is de tiende van  twaalf ledenavonden die de twee afgaan. Ongeveer de helft van de handen gaat omhoog als de presentator vraagt wie al gestemd heeft.  Rishi Sunak, kandidaat voor het leiderschap van de Britse Conservatieve Partij, begroet aanhangers bij een evenement in Birmingham op dinsdag.   Foto Rui Vieira / AP Mark Lunt, een vijftiger in een overhemd met palmbomen, neigde vooraf naar  Truss, maar heeft zich vanavond door  Sunak laten overtuigen. „Rishi komt overtuigender over”, zegt hij, „en belooft niets wat hij niet kan waarmaken”. Volgens Lunt zijn belastingverlagingen nu pie in the sky, luchtfietserij, onder andere door alle grote uitgaven die de overheid heeft gedaan om Britten tijdens de coronacrisis te ondersteunen. „En de problemen die eraan komen zijn  enorm.” De nieuwe premier krijgt een dreigende economische recessie op zijn of haar bord. Plus stakingen van allerlei beroepsgroepen die hogere lonen eisen, van advocaten, tot treinpersoneel, tot postbezorgers. Daarbij komt de inflatie, die nu op 10,1 procent is vastgesteld. Dat is het hoogste percentage van de G7. De inflatie stijgt mogelijk begin volgend jaar zelfs naar 18,6 procent, voorspelde bank Citi. Vooral door verder stijgende energieprijzen. Miljoenen Britten zullen niet weten hoe ze hun rekeningen nog kunnen betalen.  Als gevolg van deze grimmige vooruitzichten zijn het vooral hun financiële opvattingen waarmee Truss en Sunak zich van elkaar proberen te onderscheiden.  Liz Truss (midden, zonder bril), kandidaat voor het leiderschap van de Britse Conservatieve Partij, wordt dinsdag verwelkomd door aanhangers bij een evenement in Birmingham.   Foto Geoff Caddick / AFP  Truss wil een recessie vermijden door belastingen en premies zo snel mogelijk na haar aantreden te verlagen. Ze wil de verhoging van sociale premies die in april is ingegaan terugdraaien, een belasting voor vergroening op energierekeningen opschorten en een  stijging van belasting voor bedrijven annuleren. En ze is tegen losse tegemoetkomingen voor huishoudens die het zwaar hebben. Zulke regelingen noemt ze „Gordon Brown-economie”, naar de voormalige Labour-premier, een schrikbeeld voor  Conservatieven.   Aan de andere kant zegt Rishi Sunak dat zulke tegemoetkomingen, die hij via uitkeringen of de gemeentebelastingen zou regelen, de enige manier zijn om snel hulp te kunnen bieden. Het terugdraaien van verhogingen van  sociale premies heeft weinig zin, zegt hij, verwijzend naar onderzoek: voor de Britten in de laagste inkomensgroep scheelt dit maar  0,76 pond (0,90 euro) per week. Sunak belooft   de belasting op energierekeningen op te schorten en op de middellange termijn (in 2024) wil hij de inkomstenbelasting verlagen. Economen waarschuwen dat de beloften van beide kandidaten riskant zijn. Door de inflatie stijgen ook de kosten voor de overheid, bijvoorbeeld als het gaat om rentes over leningen, pensioenen en sociale premies. „Grote permanente belastingverlagingen zouden de toch al aanzienlijke druk op de overheidsuitgaven verergeren”, schrijft  het Institute for Fiscal Studies, een onderzoeksinstituut in Londen. Die organisatie betwijfelt het verband tussen lagere belastingen, economische groei en lagere inflatie, zoals Liz Truss belooft.  Toch lijkt Truss de waarschijnlijke winnaar. Onder partijleden scoort Truss het best, als potentiële premier. Volgens onderzoeksbureau YouGov zou 58 procent voor haar gaan en 29 procent voor Sunak. Maar zouden ze ook nog voor vertrekkend premier Boris Johnson kunnen kiezen, dan zou die nog steeds de voorkeur krijgen. Dan zou 40 procent Johnson de beste vinden; 28 procent steunt dan Truss en 23 procent Sunak. Liz is kalm, methodisch en recht voor z’n raap Sharon Grundy lid Conservatieven In Birmingham heeft Sharon Grundy een sticker met Liz for Leader op haar jasje. Al  in de eerste week heeft ze gestemd, voor Truss. Haar overwegingen hadden niets met de economie te maken. „Zij is Boris trouw gebleven, dat is het belangrijkst voor me. Ze is geen verrader, zoals Rishi.” In juli zegde Sunak zijn vertrouwen in  Johnson als een van de eersten op en nam hij ontslag als minister. Tientallen Lagerhuisleden volgden, tot Johnsons vertrek onvermijdelijk werd. Truss bleef  als minister van Buitenlandse Zaken. Door haar loyaliteit aan Johnson wordt Truss gezien als de kandidaat die in zijn stijl zal doorregeren. Ze kondigde al aan voor haar nieuwe financiële beleid – extra kosten: 30 miljard pond –  geen advies te vragen aan de Britse begrotingswaakhond. Ook Johnson heeft altijd weinig op gehad met onafhankelijk toezicht.   En Truss verwijt de media geregeld  misleiding of verkeerde berichtgeving – net zoals Johnson graag deed. Begin deze maand presenteerde ze een omstreden voorstel om ambtenaren buiten Londen minder salaris te betalen, als bezuiniging. Binnen een dag kwamen zij en haar team ervan terug en zouden journalisten haar persbericht verkeerd hebben geïnterpreteerd.  Dat soort dingen zijn Sharon Grundy  niet opgevallen. Eerlijk is eerlijk, zegt ze: zij vond beide kandidaten vanavond prima spreken. „Al was Rishi iets te gepolijst naar mijn smaak. Liz is kalm, methodisch en recht voor z’n raap. We moeten haar een kans geven.”  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/24/trouw-aan-johnson-zet-truss-op-voorsprong-a4139796
2022-08-25||&#8216;Zeker 22 doden en 50 gewonden bij aanval op treinstation in Oost-Oekraïne&#8217;||Bij een Russische raketaanval op een treinstation in het oosten van Oekraïne zijn woensdag zeker 22 mensen om het leven gekomen. Vijftig anderen raakten gewond. Dat zei de Oekraïense president Volodymyr Zelensky in een videotoespraak aan de VN-Veiligheidsraad, waarover internationale persbureaus schrijven. Getroffen is een passagierstrein in het kleine stadje Chaplyne, zo’n drie uur rijden van Donetsk. Vier wagons vatten door de raketinslagen vlam. De autoriteiten vrezen dat het dodental nog verder oploopt. Oekraïne vierde woensdag 31 jaar onafhankelijkheid van de Sovjet-Unie - Zelensky had van tevoren gewaarschuwd dat Rusland mogelijk zou proberen de vieringen te verstoren.  Rusland heeft meermaals ontkend dat het raketten afvuurt op burgerdoelen, hoewel onafhankelijke onderzoeken die bewering tegenspreken. Zo concludeerde onderzoekscollectief Bellingcat dat het winkelcentrum in Krementsjoek op 27 juni als bewust doel was gekozen, terwijl mensenrechtenorganisatie Amnesty International hetzelfde concludeerde over de aanval op het theater in Marioepol op 16 maart. Het is niet voor het eerst dat een treinstation doelwit is van Russische raketten. In april kwamen zeker 57 mensen om het leven bij een aanval op een treinstation in de stad Kramatorsk.||https://www.nrc.nl//nieuws/2022/08/24/zeker-15-doden-en-50-gewonden-bij-aanval-op-treinstation-in-oost-oekraine-a4139810
2022-08-25||Opnieuw gevechten uitgebroken bij Tigray, vredesproces bedreigd||In het noorden van Ethiopië, in de regio Tigray, zijn woensdag opnieuw gevechten uitgebroken tussen het regeringsleger en Tigrese strijders. Dat melden internationale persbureaus. In de afgelopen maanden was het rustig in het gebied, waar de Ethiopische regering in maart een eenzijdig staakt-het-vuren had afgekondigd. Sindsdien vonden er enkele moeizame vredesonderhandelingen plaats tussen de Ethiopische premier Abiy Ahmed en de Tigrese rebellen.  Beide partijen zeggen dat de ander als eerste aanviel in de noordelijke stad Kobo. De Ethiopische regering schreef in een verklaring dat de rebellen woensdagochtend aanvielen en „de wapenstilstand daarmee hebben doorbroken”, schrijft persbureau Reuters. De Tigrese rebellenleiding betichtte de regeringstroepen juist van de aanval in Kobo en vermoedt dat het leger een nog groter offensief voorbereidt.  Het conflict tussen de Ethiopische regering en de Tigrese rebellen, verenigd in het Tigrese Volksbevrijdingsfront (TPLF), begon in het najaar van 2020. Het TPLF was lang een Ethiopische regeringspartij, maar weigerde op te gaan in de nieuwe partij van Abiy Ahmed. De spanningen tussen de twee groepen leidden tot hevige gevechten in november, die weer hongersnoden in het gebied tot gevolg hadden. Afgelopen vrijdag rapporteerde het World Food Program dat het conflict ervoor heeft gezorgd dat bijna de helft van de Tigrese bevolking „ernstig” behoefte aan eten heeft. ||https://www.nrc.nl//nieuws/2022/08/24/opnieuw-gevechten-uitgebroken-bij-tigray-vredesproces-bedreigd-a4139802
2022-08-25||Ter Apel: buiten slapen en een dode baby|| Geen dag gaat voorbij zonder nieuws over aanmeldcentum Ter Apel. Een greep uit de berichten van woensdag: 700 asielzoekers sliepen dinsdagnacht op het veld voor de poorten van het centrum, meer dan eerder. Veiligheidsregio Groningen kondigde een noodverordening af: asielzoekers die buiten de poort slapen, mogen niet in tentjes overnachten, uit veiligheidsoverwegingen. De tentharingen werden tijdens vechtpartijen als wapens gebruikt.   Het heftigste nieuws kwam woensdag aan het eind van de middag: een baby van drie maanden overleed in de gymzaal op het opvangterrein in Ter Apel. De sporthal is een noodoplossing voor het tekort aan opvangplekken op het terrein – asielzoekers slapen er op matjes op de grond.  De politie kreeg woensdagochtend om 7 uur een melding,  zegt een politiewoordvoerder. Toen de politie en ambulancepersoneel ter plaatse kwamen, was het kindje al dood. „Hulpverlening heeft niet kunnen baten.” De Inspectie Gezondheidszorg en Jeugd en de Inspectie Justitie en Veiligheid onderzoeken de dood van de  baby.  Eric van der Burg (VVD), staatssecretaris van Justitie en Veiligheid, twitterde woensdagmiddag: „Net als alle betrokkenen ben ik diep geschokt door deze verschrikkelijke gebeurtenis.” PvdA en GroenLinks hebben Van der Burg om een brief gevraagd en meerdere partijen willen een Kamerdebat.    De dood van de baby is het zoveelste dieptepunt in een asielcrisis die al ruim een jaar voortsleept. Het Centraal Orgaan opvang Asielzoekers heeft een chronisch tekort aan opvangplekken. Gemeenten stellen te weinig plekken beschikbaar en de doorstroom van 16.442  statushouders (asielzoekers met verblijfspapieren) stokt, omdat gemeenten niet genoeg huizen beschikbaar hebben. Statushouders  houden zo plekken in reguliere opvangcentra bezet. Dat dinsdagnacht 700 asielzoekers op het grasveld voor de poort van Ter Apel sliepen, was een record. De dagen ervoor waren dat er zo’n 300, volgens het COA. De toename heeft twee oorzaken: doordat  een aantal noodopvanglocaties sloten, kwamen deze mensen terug naar Ter Apel. Ook lukte het het COA minder goed om elders bedden te vinden. Een COA-woordvoerder: „Wij bellen elke dag tot tien uur ’s avonds gemeenten, hotels en andere locaties voor vrije bedden. Soms regelen we  driehonderd plekken. Of  zestig. Soms nul.” Voorheen waren op het terrein in Ter Apel nog reserveplekken voor „kwetsbaren”, zegt een woordvoerder van VluchtelingenWerk Nederland, zoals een matje op de grond in de gymzaal. Dezelfde sporthal waar ook de baby overleed. Of op de vloer of op een stoel in een van de kantoren. Maar zelfs die plekken zijn nu vergeven. Een man laat zich behandelen door het Rode Kruis bij het aanmeldcentrum. Het Rode Kruis opende het humanitair servicecentrum woensdag later dan gebruikelijk, om eerst te onderzoeken of de situatie veilig was voor zijn medewerkers. Foto Kees van de Veen
 Medewerkers van VluchtelingenWerk telden onder de mensen die recent buiten sliepen: „minstens” zes zwangere vrouwen, een jongen die „zoveel last had van zijn darmen, dat hij niet meer rechtop kon staan”, een oudere Syrische man die kort geleden  een hartaanval had gehad en een man in een rolstoel.  Een klein groepje „raddraaiers”,  zegt de woordvoerder van VluchtelingenWerk,   maakt misbruik van de chaos  voor de poort. Ze proberen wachtenden te bestelen. Vorige maand leidde de diefstal van een telefoon tot een massale vechtpartij. Er werd gestoken. Een man eindigde zwaargewond in het ziekenhuis. Inmiddels is het aantal beveiligers opgeschroefd, zegt de COA-woordvoerder.  Ondertussen probeert staatssecretaris Van der Burg meer opvangplekken te regelen. Zo wil hij asielzoekers opvangen op cruiseschepen, maar daar moeten wel geschikte aanmeerplekken voor zijn. En als gemeenten niet instemmen met de opvang van asielzoekers, zal hij vaker dwang gebruiken – zoals recent bij een hotel in Albergen in de Overijsselse gemeente Tubbergen, waar driehonderd asielzoekers zullen worden opgevangen. Een noodwet moet  ervoor  zorgen dat  asielzoekers onder dwang van het Rijk op  eerlijke wijze over Nederland worden verspreid. Deze wet zal niet voor volgend jaar klaar zijn.  Of het opvangplekken tekort snel kan worden opgelost is de vraag, maar één ding lijkt zeker: als het aantal incidenten stijgt, zal het Rijk vaker dwang gebruiken.||https://www.nrc.nl//nieuws/2022/08/24/ter-apel-buiten-slapen-en-een-dode-baby-a4139809
2022-08-25||Het  monetaire dilemma:  banen opofferen om inflatie te temmen?|| De kritiek op de hoofdgast was niet mals, tijdens het symposium van centrale bankiers in Jackson Hole  in 1982. Paul Volcker, de toenmalige chef van de Federal Reserve (de Amerikaanse centrale bank) was door  de regionale Fed van Kansas City gestrikt als hoofdspreker. Volcker, een fanatiek visser, werd naar Jackson Hole in de Amerikaanse staat Wyoming gelokt met de belofte dat je daar in augustus uitstekend op forel kunt vissen. De tactiek werkte: Volcker kwam. Maar  eenmaal in Jackson Hole kreeg hij zo veel kritiek van de daar aanwezige economen dat hij zelf „aan de haak kwam te bungelen”, zo schrijft de Fed van Kansas in een terugblik op de conferentie.   De kritiek op Volcker, onder meer van Nobelprijseconoom James Tobin, luidde in het kort: waar haalde de Fed-voorzitter het lef vandaan om de gierende  inflatie van destijds zó hard te lijf te gaan dat hij de Verenigde Staten in een recessie stortte? Volcker had de Fed-rente opgeschroefd tot bijna  20 procent om de inflatie (14,5 procent in de zomer van 1980) te bedwingen. Dat werkte, maar hij veroorzaakte  wel twee recessies op rij en de werkloosheid liep op tot bijna 11 procent. Van vrijdag tot en met zondag komen centrale bankiers en academische economen van over  de hele wereld bijeen voor hetzelfde jaarlijkse symposium, dat sinds 1982  plaatsvindt in  Jackson Hole. Het  is uitgegroeid tot hét internationale discussieforum voor het monetaire beleid. Dit jaar zal, in een hotel met fenomenaal uitzicht op de bergen, de herinnering aan veertig jaar geleden ongetwijfeld opspelen. De centrale bankiers komen samen in een chaotische wereldeconomie, die hen net als destijds voor grote dilemma’s stelt. Net als begin jaren tachtig is de inflatie nu torenhoog: vorige maand bedroeg die in de VS 8,5 procent op jaarbasis, in de eurozone 8,9 procent. En net als toen is het de vraag of de Fed en andere centrale banken die kunnen temmen zonder de economie zó hard af te remmen dat er vele banen verloren gaan. De huidige inflatie heeft tal van oorzaken. De sterk oplevende vraag van consumenten toen de pandemie vorig jaar ten einde leek, bleek te groot voor de haperende productie van het opstartende bedrijfsleven, dat kampte met verstoorde toeleveringsketens. Daar kwam een groeiende krapte op de arbeidsmarkt bij in vrijwel het gehele Westen. Tegelijk wakkerden goedbedoelde coronaherstelprogramma’s van overheden, vooral in de Verenigde Staten, de vraag van consumenten alleen maar verder aan. Die herstelprogramma’s werden overigens mede gefinancierd door centrale banken: zij kochten massaal de coronaschulden van overheden op.   De opwaartse loon- en prijsdruk die dit allemaal genereerde, had tijdelijk geweest kunnen zijn, en zou dit jaar langzaam kunnen zijn afgenomen. Maar dat zullen we nooit weten: de Russische inval in Oekraïne in februari dreef de energieprijzen huizenhoog op. En de daaruit resulterende inflatie komt nu bovenop de opwaartse prijsdruk die er tóch al was. De rentestanden op de financiële markten zijn, mede op basis van de oplopende inflatie, verhoogd door centrale banken. Verhoging van de rente is het klassieke middel om inflatie te reduceren. Lenen wordt zo duurder, waardoor de vraag van consumenten en bedrijven naar producten en diensten wordt getemperd. Dat drukt de prijsstijgingen. De gestegen rentes zorgen nu vrijwel overal ter wereld voor een haperende vastgoedmarkt, waar de financiering van huizen, fabrieken en kantoren een stuk lastiger geworden is. De renteverhogingen die de centrale banken hebben doorgevoerd, zijn onevenredig. In de VS kwam er al 2,5 procentpunt bij, in de eurozone slechts een half procentpunt. Dat verschil heeft er al toe bijgedragen dat de euro is weggezakt onder een koers van 1 op 1 tegen de dollar. Want een munt met een lagere rente is voor beleggers minder aantrekkelijk dan één met een hogere. Een hogere rente betekent meer rendement. Hoe het verder gaat, weet niemand. De modellen van centrale banken die de inflatie voorspellen, schoten de afgelopen twee jaar flink tekort: ze schatten de toekomstige inflatie veel te laag in. Amaze Lusompa en Sai A. Sattiraju, twee economen van de regionale Fed van Kansas City die de bijeenkomst in Jackson Hole organiseert, deden onderzoek naar de nauwkeurigheid van de nieuwste ‘dynamische’ modellen met allerlei toeters en bellen. De conclusie: die zijn in tijden van onzekerheid net zo onnauwkeurig als de ouderwetse, ‘statische’ modellen. Isabel Schnabel, directielid van de Europese Centrale Bank en deze week aanwezig in Jackson Hole, gaf laatst toe dat de ECB-inflatiemodellen „niet erg goed zijn geweest” in het voorspellen van de inflatie. Dat is niet verwonderlijk. Pandemieën, oorlogen en incidenten laten zich lastig voorspellen. Zie het tijdelijk afsluiten van Russisch gas door Gazprom deze week, dat de Europese gasprijs naar een nieuw record joeg – tien maal zo hoog als een jaar geleden. De Amerikaanse bank Citibank baarde deze week opzien door een inflatie te voorspellen voor het Verenigd Koninkrijk van 18,5 procent in 2023 – voor wat dat waard is. Al die onzekerheid geldt ook voor de economische groei. Dinsdag werden de inkoopmanagersenquêtes (PMI’s) gepubliceerd voor een groot aantal industrielanden. Dit zijn doorgaans betrouwbare indicatoren voor de economie, omdat inkoopmanagers als eerste merken wat er aan de hand is. En de PMI’s waren niet best. In de VS zakte de PMI van 47,7 in juli naar 45 in augustus, met vooral een scherpe val voor de dienstverlening. Elke waarde onder de 50 impliceert economische krimp. Ook in de eurozone staat de PMI, met 49,7, nu onder die grens. Wat er verder gaat gebeuren? Het Internationale Monetaire Fonds (IMF) bracht een maand geleden tussentijdse ramingen uit voor de wereldeconomie. De titel: Gloomy and More Uncertain,  ‘somber en onzekerder’. De ‘geavanceerde’ economieën, waaronder de VS en Europa, groeien dit jaar nog met gemiddeld 2,5 procent. Maar dit is een ‘statistisch effect’ van de reuzengroei uit 2021 dat nog steeds doorklinkt. Wie daarvoor corrigeert, moet concluderen dat er van daadwerkelijke groei dit jaar eigenlijk geen sprake meer is. De afgelopen twee kwartalen kromp de Amerikaanse economie zelfs al licht, wat een ‘technische recessie’ wordt genoemd.   En dan de bijsluiter vol risico’s die het IMF levert en die in de prognoses nog niet eens zijn ingecalculeerd: een volledige stop van gas uit Rusland, een hardnekkig hogere inflatie, een schuldencrisis in niet-westerse landen, meer lockdowns en een vastgoedcrisis in China, geopolitieke fragmentatie met nadelige gevolgen voor handel en samenwerking. Als die risico’s óók nog bewaarheid worden, dan kunnen 2022 en 2023 worden bijgeschreven bij de slechtste jaren voor de wereldeconomie sinds 1970. Dus ga er maar aan staan, daar in Jackson Hole. Wat moeten centrale banken nu doen? Beleggers zijn vooral gespitst op de toespraak van Jerome Powell, de huidige voorzitter van de Fed, die vrijdag als eerste spreekt. Vorige maand zinspeelde hij op verdere renteverhogingen om het Fed-inflatiedoel van 2 procent te halen. De vraag is evenwel gerechtvaardigd hoeveel van de inflatie de centrale banken anno 2022 kunnen wegnemen met renteverhogingen. Twee hoofdoorzaken van de huidige inflatie – de tekorten na de pandemie en de oorlog in Oekraïne  –   kan het monetair beleid „niet oplossen”, schreven economen van het IMF onlangs. Wél kunnen centrale bankiers de vraag van consumenten terugdringen, aldus het IMF – met renteverhogingen. Wie dit laatste doet, legt consumenten en bedrijven actief aan banden. Minder consumptie – dat betekent minder inkomsten voor bedrijven, minder economische activiteit en dus minder banen. Het was de bewuste keuze van Paul Volcker veertig jaar geleden. Hij bestreed met succes de piekende inflatie, door een recessie in te leiden en door hogere werkloosheid op de koop toe te nemen.   Ook Powell zou in Jackson Hole duidelijk kleur moeten bekennen, zei Larry Summers, Harvard-econoom en oud-minister van Financiën, laatst op de financiële zender Bloomberg TV.  Inflatiebestrijding moet vóór al het andere gaan. „Mijn grootste angst is dat de Fed blijft suggereren dat zij alles tegelijk kan bereiken: lage inflatie, lage werkloosheid en een gezonde economie.” Het huidige Fed-beleid remt de economie nog onvoldoende af en zou dit volgens Summers meer moeten doen.  Centrale bankiers lijken als de dood dat zíj door het publiek worden gezien als degenen die recessies veroorzaken (of versterken) en werkloosheid opjagen. Juist de  afgelopen jaren hebben bestuurders van de Fed, en ook van de ECB, gehamerd op de noodzaak om de economische groei op peil te houden en om de werkloosheid laag te houden. Tijdens de Jackson Hole-conferentie van vorig jaar bijvoorbeeld wees Powell op de hoge werkloosheid onder latino’s en Afro-Amerikanen, als argument tegen te snelle renteverhogingen. De ECB wees tot voor kort nog op het fragiele herstel van de economie in de eurozone, met name in Zuid-Europa. Centrale banken, schrijft het IMF, dachten tot enkele maanden geleden nog dat ze het monetair beleid „geleidelijk” konden aanpassen om de inflatie in toom te houden. Maar nu bestaat er volgens het fonds een „substantieel risico” dat de inflatie zich „ingraaft”. In dat geval zullen centrale banken „resoluter” moeten zijn en  de economie „agressiever” moeten afremmen. En dan zal ook de werkloosheid „aanzienlijk moeten oplopen”.  Voor de reputatie van centrale banken is dat riskant. Nu is de publieke steun voor inflatiebestrijding nog sterk, maar als de economische en werkgelegenheidskosten oplopen, zal die steun worden „ondermijnd”, schrijft het IMF. Toch moeten de monetaire autoriteiten niet dralen met ingrijpen, vindt het fonds. De lessen uit het verleden moeten niet vergeten worden. In de jaren zestig en zeventig was de aanpassing van het beleid aan de oplopende inflatie „te traag” – waardoor daarna de ingreep  van Paul Volcker  des te pijnlijker moest zijn.||https://www.nrc.nl//nieuws/2022/08/24/het-dilemma-banen-opofferen-om-inflatie-te-temmen-a4139803
2022-08-25||Opleiding psychiatrie in Eindhoven geschorst vanwege &#8216;onveilig leerklimaat&#8217;||De opleiding psychiatrie bij de Eindhovense instelling voor geestelijke gezondheidszorg GGzE is voorlopig geschorst vanwege meldingen van huidige en oud-studenten over een onveilig leerklimaat. Dat heeft de Registratiecommissie Geneeskundig Specialisten (RGS) bepaald, bevestigt GGzE woensdag in een verklaring. Een definitief besluit volgt medio september.  Het is onduidelijk wat er precies aan de hand is. GGzE zegt een externe vertrouwenspersoon te hebben aangesteld om de meldingen te onderzoeken. Intussen is het hoofd van de opleiding met 25 studenten tijdelijk teruggetreden. Omroep Brabant schrijft dat een of meerdere klachten over haar gaan, zonder daarover meer details te geven. De meldingen over het opleidingsklimaat lijken ernstig: een woordvoerder van de registratiecommissie noemt de schorsing tegen de omroep „zowat het zwaarste middel” dat de RGS kan inzetten. De commissie, die de kwaliteit en veiligheid van medische opleidingen beoordeelt, kreeg de klachten enkele maanden geleden. Op basis van onder meer gesprekken met betrokkenen besluit de RGS of de schorsing wordt opgeheven of dat de opleidingslicentie wordt ingetrokken.  Het is al langer onrustig bij GGzE, een grote instelling met ongeveer 2.300 medewerkers en jaarlijks zo’n 12.000 cliënten. Eerder deze maand werd de raad van bestuur van de instelling op non-actief gesteld vanwege een „vertrouwensbreuk” met de eigen raad van toezicht. Hierdoor was er „een onwerkbare situatie” ontstaan.||https://www.nrc.nl//nieuws/2022/08/24/opleiding-psychiatrie-in-eindhoven-geschorst-vanwege-onveilig-leerklimaat-a4139801
2022-08-25||De buitenslapers van Ter Apel||De mobiele toiletten bij het aanmeldcentrum worden sinds kort elke dag geleegd en schoongemaakt. Foto Kees van de Veen
 Met camera’s worden buiten slapende asielzoekers in de gaten gehouden. De laatste tijd kwamen er regelmatig opstootjes voor. Foto Kees van de Veen Twee van de honderden asielzoekers bij Ter Apel. Foto Kees van de Veen Alle asielzoekers die voor het eerst in Nederland aankomen, moeten zich melden bij het aanmeldcentrum in Ter Apel. Foto Kees van de Veen Een man op de stoep bij het aanmeldcentrum in Ter Apel. Foto Kees van de Veen Een kampvuurtje bij het aanmeldcentrum. Foto Kees van de Veen Asielzoekers eten buiten bij het aanmeldcentrum. Foto Kees van de Veen De Veiligheidsregio Groningen verbiedt sinds woensdag het gebruik van tentjes en andere kampeermiddelen op het terrein rond het aanmeldcentrum. Dit om beter toezicht te kunnen houden. Foto Kees van de Veen Al maanden slapen er regelmatig veel  mensen buiten het aanmeldcentrum. De aantallen namen de afgelopen dagen sterk toe. Foto Kees van de Veen Een asielzoeker toont een verwonding aan zijn voet. Foto Kees van de Veen Asielzoekers zoeken beschutting in geïmproviseerde onderkomens bij het aanmeldcentrum. Foto Kees van de Veen 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/24/de-buitenslapers-van-ter-apel-a4139761
2022-08-25||Bij het techbedrijf van Job werkt iedereen altijd thuis: ‘Het kantoor is een inefficiënte, vreselijke plek’||Wie het kantoor van Job van der Voort (33) wil bezoeken, moet eerst twee trappen omhoog. De hekjes die de wenteltrap naar boven normaal blokkeren, staan open. Zijn kinderen (2 en 4) zijn vandaag  op het kinderdagverblijf.  Van der Voort is oprichter van Remote, dat loonadministratie en ander papierwerk regelt voor bedrijven die personeel aannemen in het buitenland. Remote heeft geen kantoor: alle werknemers werken op afstand, vanuit locaties overal ter wereld. Dat geldt ook voor de topman, wiens werkkamer, in zijn huis in een dorp ten noorden van Amsterdam, nog geen tien vierkante meter groot is. Klanten van Remote zijn veelal techbedrijven uit de Verenigde Staten, zowel „kleine start-ups als de grootste bedrijven ter wereld”, zegt Van der Voort, die geen namen van klanten wil noemen. Het zijn bedrijven die in de zoektocht naar schaars techtalent uitkomen bij mensen die wel voor ze willen werken, maar geen zin hebben naar San Francisco, Londen of Amsterdam te verhuizen.  Remote, dat pas drie jaar bestaat, is een bijzonder Nederlands succesverhaal. Het groeide in twee jaar van ruim 20 naar 950 werknemers.  Topinvesteerders als het Amerikaanse Sequoia en het Japanse techfonds SoftBank staken 500 miljoen dollar in Remote, dat wordt gewaardeerd op 3 miljard dollar (3 miljard euro). Het maakt Van der Voort een van de rijkste Nederlanders  onder de veertig jaar volgens tijdschrift Quote, dat zijn vermogen schat op  675 miljoen euro. Aan zijn rijtjeshuis, met een voortuin waar weinig meer in past dan een bakfiets, is dat niet af te zien. Geld interesseert hem niet zo, zegt Van der Voort, die wel een voorkeur heeft voor designmeubels en – vooral – goede computerapparatuur. Het helpt hem het thuiswerken zo makkelijk mogelijk te maken.  Dus leidt hij zijn bedrijf op een Herman Miller Aeron-stoel achter een groot iMac-scherm. Zijn op maat gemaakte eikenhouten bureau is omringd door LEGO Star Wars en Warhammer-poppetjes, die hij tussen de videovergaderingen door verft om „even van het scherm weg te zijn”. Op afstand werken betekent: thuis kunnen lunchen met zijn Portugese vrouw, die vanuit haar thuiskantoor op de begane grond werkt als wetenschapsjournalist. Na het interview gaat Van der Voort nog even een rondje fietsen voor hij zijn kinderen ophaalt, vertelt hij. Het bedrijf van Van der Voort is, al sinds de oprichting, all remote. Werken zonder kantoor is een hype onder  jonge techbedrijven: iedereen werkt wanneer en waar hij maar wil.  Dat vermindert volgens Van der Voort de hoeveelheid overleg – „wij vergaderen nauwelijks” – en biedt werknemers zoveel mogelijk tijd om geconcentreerd en productief te werken. Van der Voort leerde deze werkwijze  bij GitLab. Dit door de Nederlander Sytse Sijbrandij geleide softwarebedrijf, dat vorig jaar naar de Amerikaanse beurs ging, geldt als een pionier in werken op afstand. Van der Voort was een van GitLabs eerste werknemers. Achter het kantoorloos werken zat destijds geen groot plan, vertelt hij. „Toen we bij GitLab begonnen, deden we alles online. Het werkte, dus we gingen ermee door. En we merkten dat volledig digitaal werken voor anderen steeds meer een reden was om bij ons te komen werken. Een kantoor is ook een inefficiënte, vreselijke plek.”  Veel bedrijven experimenteren met werken op afstand. Waar staan we?  „Iedereen is het nog aan het uitvogelen. Ook wij vragen ons elke dag af: hoe kunnen we dit goed doen? Het kantoor is al zo oud, zó diepgeworteld. In de psychologie [Van der Voort studeerde af in de cognitieve neurowetenschap] hebben ze het altijd over scripts. Als je een winkel binnenloopt, weet je automatisch wat het script is: je pakt iets, loopt naar de kassa en rekent af. Dat is in een kantoor precies hetzelfde. Zet een paar bureaus neer, wat computers en een koffieautomaat en mensen weten precies hoe zich te gedragen. Bij op afstand werken moet dat script nog worden uitgevonden.”  Wat is het effect geweest van corona op ons beeld van thuiswerken? „Iedereen zag: het werk dat ik altijd op kantoor deed, kan gewoon thuis. Sterker: het is heel fijn en heel efficiënt om dat te doen. Werkgevers ontdekken dat zij ineens ook personeel in het buitenland kunnen aannemen. De macht verschuift zo van werkgever naar werknemer. Als je een gewilde techneut bent, kan je plots uit duizenden bedrijven overal ter wereld kiezen. De werknemer krijgt meer invloed, en je ziet dan ook dat werknemers bij grote bedrijven druk uitoefenen om meer ruimte te maken voor werken op afstand.”  Toch verwachten veel grote bedrijven dat hun werknemers weer naar kantoor komen. Hoe verklaar je dat? „Als bedrijven machines gebruiken en fysieke producten maken, dan snap ik dat. Maar voor banen die volledig digitaal zijn, waarom zou dat moeten? Langzaam loopt je talent  weg naar  bedrijven waar werknemers die flexibiliteit wél krijgen. Waar ze wel naar een andere stad, of een ander land, kunnen verhuizen. Een Amsterdams techbedrijf met een kantoorcultuur kan alleen uit werknemers kiezen die bereid zijn in Amsterdam te wonen. Dit soort bedrijven doen zichzelf tekort.”  Elon Musk zei onlangs tegen zijn Tesla-werknemers: iedereen komt hier veertig uur per week naar kantoor. Bedrijven die alleen op afstand werken, brengen volgens Musk geen fatsoenlijke producten voort.   „Als dat hun cultuur is, dan is dat zo. Ik vond het wel een opvallende uitspraak, want ik weet dat zeker een van Musks bedrijven deels remote werkt.” Oh? En dat is niet toevallig Tesla? „Dat kan ik niet zeggen.” Ook Apple verwacht zijn personeel drie dagen per week op kantoor. We hebben het hier over de meest innovatieve bedrijven ter wereld.  „Ze weten gewoon niet beter. Deze bedrijven hebben het nooit anders geprobeerd. Ook Apple heeft zijn laatste producten grotendeels op afstand moeten maken. Min of meer gedwongen door corona, maar het kan dus wel.”  Hoe ziet de toekomst eruit, denk je? Wat worden de smaken? „Ik denk dat alle kenniswerk straks op afstand gedaan wordt en veel bedrijven hun kantoren  sluiten, of alleen nog gebruiken als ontmoetingsplek. Hybride werken, waarbij mensen de helft van de tijd naar kantoor komen, is het slechtste wat je kan doen.  Het is een ramp.”  Hybride werken, waarbij mensen de helft van de tijd naar kantoor komen, is het allerslechtste wat je kan doen Waarom is dat zo erg? „Een deel van het  bedrijf is op kantoor en een deel niet. Dat leidt tot een scheiding tussen groepen met ieder een andere informatiepositie. De mensen die met elkaar op kantoor zijn, hebben geen enkele reden de informatie die zij met elkaar wisselen voor jou als afstandswerker toegankelijk te maken. Dat is de killer. Thuiswerkers  raken geïsoleerd. „Een van de belangrijkste pijlers onder werken op afstand is asynchroniteit. Dat komt neer op: je schrijft dingen op, zodat je niet continu met elkaar hoeft te praten. Dat kan ook niet als je niet weet wanneer mensen precies werken, hoe laat en in welke tijdzone. Dus noteren wij alles: vergaderingen, voortgang van projecten, alles. Als je een vraag hebt, ga je eerst zoeken in de documentatie voordat je collega’s gaat afleiden. Zoals wij werken is ongelofelijk veel efficiënter dan op een kantoor, waar mensen vooral de hele dag van alles aan elkaar vertellen.”   Toch is hybride werken wel wat de meeste bedrijven nu doen.  „Waarom denk je? Deze bedrijven  hebben superdure kantoren waar ze niet vanaf komen. En leidinggevenden hebben angst. Managers willen controle en zijn bang die te verliezen als mensen nooit meer naar kantoor komen.”  Hoe kan een bedrijf die stap maken als het dit niet al vanaf het begin heeft gedaan? „Laat kleine teams zichzelf organiseren en het uitvogelen. Experimenteer er eens mee. Ja, het is supermoeilijk, zeker voor heel grote bedrijven. Iedereen moet ineens een of andere nieuwe tool gebruiken, daar toegang toe hebben, alles opschrijven. Werknemers moeten dat leren, om in ruil de vrijheid terug te krijgen die op afstand werken met zich meebrengt.”  Waarom denk je dat werknemers zo graag naar kantoor gaan? „Ze weten niet beter, toch? Of je wil niet vanuit huis werken. Of je kan niet thuis werken. Dat zijn goede redenen.”  Voor veel mensen is kantoor ook een sociale ontmoetingsplek. Zeker mensen die niet de luxe hebben van een goede werkplek in hun woning. „Ik denk dat de mensen bij Remote gemiddeld hun collega’s beter kennen dan bij vrijwel elk ander bedrijf waar mensen de hele dag op kantoor zitten. We organiseren heel bewust allerlei gelegenheden waarbij mensen elkaar kunnen leren kennen. Spelletjes, quizzen, sociale activiteiten. En we moedigen werknemers aan die bij elkaar in de buurt wonen om elkaar op te zoeken. We zien dat op afstand werken  je relatie tot werk fundamenteel verandert. In plaats van dat werk je hele leven is, heb je ineens meer tijd voor sociale contacten daarbuiten.” Job van der Voort (33) is geboren in Zaandam. Zijn moeder gaf les op de basisschool, zijn  vader werkte bij chocolade- en koekjesmerk Verkade.  Na zijn studie cognitieve neurowetenschappen werkte hij bij het wetenschappelijke instituut Champalimaud, in Lissabon, waar hij onderzoek deed naar de hersenactiviteit van ratten.  De wetenschap bleek niet zijn wereld en hij besloot bij een start-up te gaan werken. Dat werd, na wat omzwervingen, softwarebedrijf GitLab van de Nederlander Sytse Sijbrandij. Daar leerde hij de waarde van  werken zonder kantoor. In 2019 besloot hij samen met zijn Portugese collega Marcelo Lebre zelf een onderneming te beginnen die bedrijven helpt personeel op afstand aan te nemen: Remote.   Job van der Voort is getrouwd en heeft twee kinderen. ||https://www.nrc.nl//nieuws/2022/08/24/het-kantoor-is-een-inefficiente-vreselijke-plek-a4139800
2022-08-25||De ontslagsoftware zegt dat de patiënt van de IC mag|| Liesbeth Vorstemans-Van Empelen (82)  kijkt  door haar bril omhoog naar haar arts. Ze zit op een stoel naast haar bed. Op een tafeltje  staat  een leeg bord, ze heeft net ontbeten.  Achter haar staat de beademingsmachine waar ze tot voor kort nog  via ademde. Vier dagen geleden werd ze de intensive care binnengereden. Ze weet het niet meer. Ze was in coma.   „U ziet er een heel stuk beter uit”, zegt  Patrick Thoral, arts op de intensive care van het Amsterdam UMC. „De kans is niet nul dat het weer misgaat.  Laten we hopen dat u niet  lang meer in het ziekenhuis hoeft te blijven. Heeft u er zelf vertrouwen in, dat u  naar de gewone  afdeling gaat?” „Ja hoor”, zegt ze. „Schroom niet om als u iets voelt dat u niet kent, toch weer de dokter te waarschuwen.”   Het gesprek is een  schijnbaar normaal ziekenhuistafereel, maar toch speelt hier iets bijzonders. Bij de beslissing dat het veilig is om  Vorstemans-Van Empelen naar een andere  verpleegafdeling  te sturen, heeft Thoral advies gekregen van kunstmatige intelligentie, kortweg AI. Het Amsterdam UMC maakt donderdag bekend dat het een nieuw AI-programma gebruikt. Bijnaam:    ‘ontslagsoftware’. Het  geeft  IC-patiënten een score: als artsen iemand wegsturen, hoe groot is de kans dan dat hij of zij   terugkomt (dus weer ernstig ziek wordt)?     Het systeem kijkt naar honderden parameters, zoals de ontwikkeling van de hartslag en het zuurstofgehalte. Een andere belangrijke factor zijn notities van verpleegkundigen in het elektronisch dossier, bijvoorbeeld over hoe bewust iemand is van de omgeving. De patiënt wordt vergeleken met  zo’n  25.000 mensen die eerder op de IC lagen. De software geeft  ook een korte uitleg over hoe het advies tot stand komt. Volgens de artsen, die het systeem ontwikkelden met  techbedrijf Pacmed, is het een „wereldwijde primeur”.  De besluiten nemen artsen elke ochtend vroeg, in een vergaderruimte. Welke patiënt gaat de   intensive care verlaten (wordt   ‘ontslagen’)? Patiënten te vroeg laten gaan,  is risicovol: als de patiënt toch  terug moet naar de IC, is de kans op overlijden groter. Maar mensen kunnen ook niet te lang blijven. Een behandeldag op de IC kost tussen de twee- en drieduizend euro.   Ochtendoverleg over de IC-patiënten. Op een groot scherm wordt informatie over de patiënt geprojecteerd. Vóór het advies van  het computerprogramma wordt getoond, noemen de artsen  zelf een percentage. Hoe groot is bijvoorbeeld de kans dat mevrouw Vorstemans-Van Empelen terugkomt op de IC als ze haar nu wegsturen?    „15 procent”, denkt Thoral.  „Dat is hoger dan je liever hebt wellicht, maar ook niet extreem hoog.”   Een collega klikt een paar keer met de muis. Dan verschijnt het computeradvies.  15,5 procent.  „Bijna gelijk!”, roept iemand.         „Haar  score  gaan we niet veel beter krijgen”, zegt Thoral,  „vanwege haar leeftijd en medische voorgeschiedenis.” Ze mag naar  de longafdeling.      De volgende patiënt is een vijftiger, die herstelt van een  hersenbloeding en een gevaarlijk stolsel heeft. Kan hij  vertrekken?      „Nee”, zeggen verschillende mensen.  „De kans  dat hij dan terugkomt is denk ik 30, 35, 40 procent”, zegt Thoral. „Eigenlijk vooral omdat hij  meer problemen heeft dan een andere afdeling kan hebben. De zorgzwaarte is te hoog.”   Op beeld verschijnt het percentage van de software: 7,5 procent. „Er is een enórme discrepantie tussen jouw voorspelling en die van de software”, zegt Paul Elbers, ook intensivist (gespecialiseerde ic-arts).  „Zou de computer ook gelijk kunnen hebben, en jij niet?” „In dit geval twijfel ik daaraan”, zegt Thoral. „We gebruiken hier een  medicament dat niet bedoeld is voor afdelingen waar geen hartbewaking is. We moeten ons   realiseren dat het model niet getraind is voor dit soort patiënten. Ik weet natuurlijk zelf hoe het ontwikkeld is.” Dat is   de beperking van het systeem, zegt Thoral later op zijn kamer. „Niet alle patiënten worden erin gevangen. Zeker zeldzame patiënten waarvan het systeem minder heeft kunnen leren.    Als nog meer ziekenhuizen in Nederland gegevens aanleveren, zouden we de software kunnen verbeteren.” Nu werkt het programma met de gegevens van vijf ziekenhuizen.      Thoral en Elbers kwamen in 2017 op het idee meer te doen met de duizenden gegevens die van patiënten worden verzameld op de intensive care.  Konden ze daarmee een AI-programma ontwikkelen dat ze zou adviseren?      „We liepen er steeds tegen  aan dat we te  weinig  bedden hadden”, zegt Thoral. „Sinds corona kent heel Nederland dat probleem, maar dat speelde daarvoor ook al.”      De artsen werkten  samen  met het  bedrijf Pacmed, dat verschillende AI-programma’s   ontwikkelde voor de zorgsector. Het goedkeuringstraject  om het te mogen gebruiken (binnen en buiten het ziekenhuis)  duurde jaren. „Veel mensen hadden koudwatervrees”, zegt Thoral, „Als je AI zegt, denken ze aan zelfrijdende auto’s die alles overnemen.”  Is het  niet een risico dat artsen te veel op de software gaan leunen, dat ze niet meer genoeg zelf nadenken? „Het is heel  nadrukkelijk nog steeds zo”, zegt Thoral,  „dat de dokter de eindverantwoordelijkheid draagt.”   Daarom is afgesproken  dat artsen eerst zelf  een percentage   noemen, voor ze het computeradvies te zien krijgen.    „Dan heeft de software alleen nog de  mogelijkheid om bij te sturen”, zegt Thoral.   De software schat in hoe groot de kans op terugkeer op de IC is.  Een beslissing iemand van de IC te ontslaan, zegt de arts, ging altijd al in samenspraak. „Ik luister naar advies van collega-artsen, van verpleegkundigen, en nu ook van dit software-systeem. Het is een extra check of ik iets over het hoofd zie: wij dokters hebben de  getallen op de IC  niet allemáál in ons hoofd.” Ook in de toekomst   zal het softwareprogramma niet zelf de beslissingen nemen, verwacht Thoral.    „Zelfs binnen de geneeskunde zijn er nog steeds dingen die we niet in de computer zetten. Ik kijk ook naar de kleur van het gelaat, hoe iemand erbij zit. Subjectieve dingen leggen we niet genoeg vast om het model helemaal zelfstandig te maken.” De beslissing wanneer iemand van de IC kan, moet op het juiste moment vallen. Dat wil zeggen: vooral niet te vroeg. Twee dagen eerder hadden sommige artsen het idee dat Vorstemans-Van Empelen veilig  naar de  longafdeling kon.  Zowel Thoral als het computerprogramma gaven een negatief advies. „Ze ademde nog wat snel en het  koolzuurgehalte in haar bloed was hoger dan je zou hopen in deze fase”, zegt Thoral. „Toen heb ik besloten: nee, het lijkt me niet verstandig. Een paar uur later ging het mis  en hebben we haar  weer aangesloten aan de beademingsmachine.”  Nu is Vorstemans-Van Empelen blij dat ze weg kan.  „Op de gewone afdeling hoor je weer bij   het volk.”    „Hier zit je toch een beetje geïsoleerd”, zegt Thoral, „tussen alle grote machines.” „Ja, dit is echt isolatie. Maar godzijdank kan je hier ook televisiekijken.” Artsen hebben besloten de patiënten  niet te vertellen over de ontslagsoftware.  „Ik denk op zichzelf dat de meeste patiënten   het wel zouden begrijpen”, zegt Thoral, „maar   een groot deel van onze patiënten   zal het  niet  goed kunnen overzien.   Veel zijn in de  war of nog niet eens  bij bewustzijn als ze de afdeling verlaten.” Vorstemans-Van Empelen krijgt  het wel te horen, wanneer  Thoral aan haar vraagt of de  verslaggever welkom is op haar ziekenhuiskamer. Wat vindt ze ervan dat er een computerprogramma advies heeft gegeven over of zij naar de andere afdeling kan? „Ik vind het heel goed. Waarom niet?” Ze werkte jaren, al sinds  1958, zelf in het ziekenhuis, als verpleegkundige. Toen was er geen  ontslagsoftware, geen hartlongmachines, überhaupt nauwelijks technologie  in het ziekenhuis.  „Er kan zoveel mee gedaan worden, waarom niet?” ||https://www.nrc.nl//nieuws/2022/08/24/de-ontslagsoftware-zegt-de-patient-mag-van-de-ic-a4139798
2022-08-25||Op het Kreekplein is de  welvaart een herinnering||„Je hebt er niet zoveel, eigenlijk geen bal”, zegt een oudere dame die net de hoek omslaat naar huis. Ze bedoelt: „Je kan er niet even lekker buiten zitten en er is maar één winkel.” Ze woont in een flat achter het plein en sjouwt een tas met groente. Gekocht in die ene winkel, het Voedingscentrum, dat restanten van onder meer tuinders en telers verkoopt – met een gratis brood erbij. Op een doordeweekse dag is het rustig op het Kreekplein in de Rotterdamse wijk IJsselmonde. Zeg maar gerust: doods. Een aantal  afhaalrestaurants, een beautysalon, het Voedingscentrum, twee kappers en een café omringen een vaal grasveldje, in de schaduw van een flat die kreunt om onderhoud. De verf is afgebladderd, van een hoekwoning op de bovenste verdieping is een raam dichtgetimmerd. Het glas waaide er alweer maanden geleden uit tijdens „een stormpie”, zegt een omwonende.  Er zitten twee kapsalons, maar ook het pleintje zelf lijkt dringend toe aan een knipbeurt.  Rotterdam-IJsselmonde In de omliggende buurt heerst de lome rust van de buitenwijk. Groene perkjes omzoomd door eengezinswoningen en galerijflats. Hier en daar klatert een fonteintje in een tuin of huilt een baby door het open raam. Een typische jaren zeventig-nieuwbouwbuurt waar het, zoals de uit de wijk afkomstige journalist René Zwaap van De Groene Amsterdammer ooit lyrisch schreef, „in de zomer ruikt naar bloemen en gras”. De loonexplosie rond 1963 – het jaar dat de nu oudste flat op het Kreekplein verrees – lanceerde half Nederland de welvaart in. Voor het eerst een eigen auto, een koelkast, zelfs centrale verwarming en een douche – en dat wonderlijke kastje dat, naast de avonturen van Bonanza en The Thun-der-birds, het wereldnieuws in de huiskamer bracht. Het Kreekplein was een product van die optimistische jaren – ooit kwam er zelfs een rolschaatsbaan – en is er nu een haveloze herinnering aan. Het is ingehaald door de tijd. Toen het plein begin jaren zestig werd opgezet, lag de almacht van XXL supermarkten en megastores nog in de toekomst. Maar die kwam snel. In  1969 opende prins Claus een kilometer verderop   winkelcentrum De Keizerswaard. Een kwartiertje lopen, twee of drie haltes met bus of tram. Buurtpleintjes verkruimelden in de hitte van de nieuwe koopgigant, die inmiddels 16.000 vierkante meter telt en 82 winkels. De consumptiekaravaan trok verder, de pleintjes bleven achter. Maar er is wel degelijk leven op het Kreekplein – en er zitten mensen van goede wil. Al bekijken ze elkaar met een beetje argwaan: het stamcafé van Rotterdamse voetbalfans die op hoogtijdagen samendrommen op het veldje, de nieuwere kapperszaak, waar overdag jongeren staan te roken voor de deur. We wandelen over het plein met de voorzitter van de wijkraad, Luuk Wilson. Hij  is oud-gemeenteraadslid (Leefbaar Rotterdam) en in het dagelijks leven hoofd financiën bij het Nederlands Forensisch Instituut. Wilson (56), goedgemutst en diplomatiek, werd geboren waar de Rijn het land binnenkomt, maar is vanaf zijn zesde Rotterdammer. En ja, het ziet er niet heel vrolijk uit hier, zegt hij, maar hij  heeft wel ergere pleintjes gezien. En er gebeurt tenminste wat, in de loop van de dag. We turen door de ruiten van de afhaalrestaurants, allemaal nog dicht. Kartonnen dozen en een opgeprikt briefje dat belooft dat de zaak „binnenkort” opengaat. Van een bezorgzaak (briefje: „geen afhaal!”) hangt de brievenbus scheef naar buiten. Al veel langer zit het Chinese restaurant er (wel afhaal), dat goed bekend staat. In een aangrenzend pand zijn er ‘buurtcirkels’ voor alleenstaanden, van stichting Pameijer, „voor iedereen voor wie meedoen in de samenleving lastig is”. Bij een eerste verkenning van het plein een paar dagen eerder, klaterde „lang zal ze leven, lang zal ze leven”  door de open deur. Een groepje ouderen dronk koffie en vierde een verjaardag.  „Alles wat het pleintje beter maakt, helpt”, zegt Sylvia de Kreek van café The Hide Away.  Foto Folkert Koelewijn Op de hoek staat nu de deur van het café open.  „Wij proberen er nog wat van te maken”, zegt Sylvia de Kreek (59) achter de tapkast. The Hide Away, dat zij  samen met haar broer Rob drijft, is sinds 1984 een Feyenoord-café en een begrip in de stad. Vorig jaar werd er ’s nachts brand gesticht; vermoedelijke supporters van een rivaliserende club die hier minder geliefd is, duwden een vuurwerkbom door de bus. Twee verdachten werden aangehouden. Maar de grootste zorg, zegt Sylvia de Kreek, zijn nu de scooters die keihard over het plein racen, de hoek bij het café om. Waarom kan de gemeente geen hek plaatsen, vraagt ze zich af, of iets anders regelen voor de veiligheid? Er lopen ook kinderen over het plein, tenslotte.  Voorzitter Wilson luistert vriendelijk. Hij kan zich voorstellen dat ze „een verkeersremmende maatregel” zou willen. Het café houdt de boel op het plein toch al een beetje in de gaten, zegt De Kreek. Een stukje sociale controle. Ja, op drukke voetbaldagen is er ook wel eens overlast van cafégasten die tegen een muur staan te plassen. Maar ook dat moet makkelijk op te lossen zijn, met een mobiel toilet. Schuin aan de overkant zit kapper Hak D’Barber (op afspraak). Binnen is het een levendige boel. Twee mannen worden geknipt, anderen lopen in en uit. „Wat hier op het plein zit, gaat best goed”, zegt een kapper opgewekt. „Je moet een beetje respect voor elkaar hebben, daar gaat het om.” Bij de eerdere verkenning van het plein ontspon zich voor de zaak een gesprek dat pijlsnel uitwaaierde van het leven in IJsselmonde („een fijne plek om op groeien”) naar het cynisme van de geopolitiek, Bush en de inval in Irak, de torenhoge benzineprijzen en Poetins oorlog in Oekraïne. Onverzettelijk idealisme is te vinden iets verderop, naast het café. Daar zit Isaak & de Schittering, een centrum tegen voedselverspilling met drie vestigingen in Rotterdam, waar iedereen tegen bodemprijzen boodschappen kan doen. Twee bakjes tomaatjes voor 75 cent, een kilo friet voor 50 cent, kant-en-klaarmaaltijden 1 euro. Het centrum, tien jaar geleden opgezet door het spirituele medium Tresi Barros (Isaak is haar „gids en meester”) koopt en krijgt bij telers en tuinders restvoorraden, zamelt in bij supermarkten en ontvangt donaties van bakkers. Bij aankopen van meer dan 50 cent krijg je een brood gratis mee. De laatste resten „gaan naar de paarden”. Niks wordt verspild.  Het Kreekplein: een aantal  afhaalrestaurants, een beautysalon, het Voedingscentrum, twee kappers en een café rond een vaal grasveldje.  Foto Folkert Koelewijn In de middag is het er een komen en gaan van buurtbewoners en andere klanten. Zwijgend schuifelen ze tussen de schappen. „We hebben veel mensen in de schuldhulpverlening”, zegt leidinggevende Anneke Kromsigt (63), een kwieke Rotterdamse, „maar iedereen is hier welkom”. Mensen zijn in geestelijke nood,  weet ze, maar „je moet toch eerst je buik vullen, anders raak je in een negatieve spiraal”. Het centrum wil mensen leren te blijven delen en ondanks alles ook dankbaar te zijn. Het zijn loodzware tijden, nu met de stijgende prijzen. „Mensen staan hier te huilen”, zegt de oudere dame achter de kassa (alleen cash). Soms gaat er ook een klant „uit zijn plaat”, zegt Kromsigt. Uit wanhoop of omdat hij iets per se gratis of op de pof wil hebben. Ze begrijpt waar het vandaan komt, maar „negativiteit wordt hier niet geaccepteerd”.  Soms zou ze wel naar het Binnenhof willen. „Ik praat ze zo van hun stoel.”   In de zaak hangt een Gebed voor de vrede.  Aan de ruit een politie-plakkaat dat 750 euro belooft voor vuurwapentips. Ze doen hier mooi werk, zegt voorzitter Wilson van de wijkraad, eenmaal buiten. En een reguliere supermarkt krijg je hier toch niet meer. Een nieuwe beautysalon nog wél. Als Trudy Vissers (68) de deur opent van salon Aquarius, ingeklemd tussen de kappers, komt een weldadig aroma de bezoekers tegemoet. Vissers zit er al vijfentwintig jaar en heeft het pleintje achteruit zien gaan. Al is het er de laatste tijd rustig, zegt ze. Af en toe wat peuken voor de deur, die veeg je even weg. De zaak draait nog steeds goed (op afspraak). Toch houdt Vissers, die in haar vrije tijd  graag  „intuïtief” schildert, het voor gezien. Ze wilde niet nog eens vijf jaar bijtekenen. In de gang van de salon staat een van de schilderijen waar ze nog een plek voor zoekt, het stemmig paarse Rising Star. Het gerucht gaat: er komen nieuwe bloembakken op het plein  Er is hoop op een andere rijzende ster. De zaak is overgenomen door een van haar specialisten, die vandaag niet aanwezig is. Als we haar bellen  breekt een jonge zon door op het pleintje. „Ik heb er heel veel zin in”, zegt Eva Lexmond (24). Spannend, een eigen zaak,  ze heeft grote plannen. Er komt een nieuwe naam, Beautyflow, en een grote verbouwing. Ook wil ze met de andere winkels aan de slag om het pleintje wat fijner te maken. Ze kent de mensen van het café. „Als ik ’s avonds naar mijn auto loop, zwaai ik altijd even. Zij zijn echt ontzettend lief.” Wat maakt een plein een goed plein?
 En het gerucht gaat: er komen nieuwe bloembakken. Mits de winkeliers ze zelf onderhouden. Moet kunnen, zegt Sylvia van The Hide Away. „Alles wat het pleintje beter maakt, helpt.” Als de bloemen maar niet weer uit de bakken worden gestolen. Voorzitter Wilson stapt op zijn fiets: „Er moet wel het een en ander gebeuren, maar als de mensen hier nog iets dichterbij elkaar kunnen komen, dan zie ik een  goed functionerend Kreekplein voor me.” Optimisme is nooit ver weg, in Rotterdam. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/24/op-het-kreekplein-is-de-welvaart-een-herinnering-a4139795
2022-08-25||Met korte filmpjes vooraf kun je mensen bestand maken tegen online desinformatie||Je kunt desinformatie achteraf weerleggen, maar soms is het kwaad dan al geschied: mensen zijn het gaan geloven. Zou voorkomen niet beter zijn dan genezen? Niet debunken maar pre-bunken? Volgens psychologen van de universiteiten van Cambridge en Bristol kan dat. In een groot online onderzoek ontdekten zij dat mensen die eerst een kort filmpje met uitleg over manipulatietechnieken bekeken, veel beter in staat zijn desinformatie op sociale media te herkennen, schrijven ze in het tijdschrift Science Advances. Ze vergelijken het met een vaccin. De psychologen maakten animatiefilmpjes van negentig seconden met uitleg over manipulatie en desinformatie. Dat zijn: emotionele taal, tegenstrijdige beweringen, valse tegenstellingen („vriend of vijand”), het zoeken naar een zondebok en ad hominem-drogredeneringen. De lesjes worden geïllustreerd met voorbeelden uit series en films als South Park en Star Wars. Uit zes experimenten bleek dat proefpersonen die de filmpjes bekeken, daarna op sociale media bijna twee keer zo goed desinformatie wisten te signaleren. Tegenstrijdigheden namen zij ruim twee keer vaker waar als proefpersonen die de filmpjes niet hadden gezien. Aan de experimenten deden 6.464 mensen mee. Politieke overtuiging of opleidingsniveau maakte volgens de onderzoekers geen verschil. Ze benadrukken dat ze met de filmpjes mikken op iedereen die verschoond wil blijven van manipulatie. De filmpjes werden ook ‘in het wild’ getest. Vijftien dagen lang werden in de VS twee van de filmpjes getoond voorafgaand aan YouTube-video’s. Een derde van de kijkers kreeg daarna een bewering voorgelegd. Ook zij konden (iets) beter manipulatie of desinformatie herkennen dan een controlegroep.  Een van de filmpjes op YouTube. Volgens de Britse onderzoekers kan hun aanpak, grootschalig toegepast, een game changer zijn in de strijd tegen online desinformatie. Ze werkten samen met Google, dat een eigen team (‘Jigsaw’) heeft om misinformatie en extremisme tegen te gaan. Media-onderzoeker Peter Burger, coördinator van het Leidse factcheck-initiatief Nieuwscheckers, vindt het Britse onderzoek „een wetenschappelijke stap vooruit”, maar betwijfelt de praktische toepassing ervan. Hij vraagt zich af „hoe duurzaam het effect is”, of het standhoudt in „zwaar gepolariseerde discussies” en wijst op het geringe verschil – gemiddeld zo’n 5 procent – dat de proef ‘in het wild’ maakte. Ook betwijfelt Burger of bedrijven grootschalig zouden willen meewerken aan prebunking. „Je kunt ook verwachten dat het een tegenreactie oproept en een deel van de gebruikers naar andere platforms verhuist.” Kortom, de expert in factchecking ziet „nog geen bewijs dat we met prebunking de silver bullet tegen desinformatie te pakken hebben.” Burgers collega Alexander Pleijter heeft nog een bedenking: „Het lijkt me nuttig dat mensen leren om die tactieken te herkennen en doorzien, maar het is niet zo dat de tactieken uit deze filmpjes bij alle misinformatie worden gebruikt; die kan ook heel neutraal worden gebracht. Soms moet je toch echt inhoudelijk uitzoeken of een bewering wel klopt.” Dat laatste geldt zeker voor een ander nieuw onderzoek, dat naar de „mondiale verspreiding van desinformatie over spinnen”. Een  internationale groep wetenschappers analyseerde voor het tijdschrift Current Biology 5.348 nieuwsartikelen over spinnen uit 81 landen en in veertig talen. De kwaliteit van „spin-gerelateerde informatie” bleek over het algemeen „uitzonderlijk pover”, blijkt uit het onderzoek. Bijna de helft van de artikelen (47 procent) bevatte onjuistheden over spinnen, ruim 40 procent was „sensationeel”. Landelijke en internationale media scoorden slechter dan lokale en regionale. De conclusie van de onderzoekers strookt met die van de psychologen over pre-bunking: irrationele angst voor spinnen wordt aangejaagd door emotionele taal. Ook artikelen die geen spinnendeskundigen aan het woord laten – maar mogelijk wel andere – dragen eraan bij.||https://www.nrc.nl//nieuws/2022/08/24/lesjes-tegen-desinformatie-a4139791
2022-08-25||&#8216;Nederlandse witwasaanpak is deugdelijk, maar nog niet goed genoeg&#8217;||De Nederlandse aanpak van witwaspraktijken en terrorismefinanciering is vooruitgegaan, maar er moeten nog meer maatregelen worden genomen. Dat schrijft internationale toezichthouder de Financial Action Task Force (FATF) in een rapport, dat minister van Financiën Sigrid Kaag (D66) woensdag naar de Tweede Kamer heeft gestuurd. Zo moeten er volgens de taskforce zwaardere straffen komen te staan op witwassen.  Nederland is „goed op de hoogte” van de risico’s op het gebied van witwassen en terrorismefinanciering, schrijft de FATF, en de opsporingsmethodiek is „deugdelijk”. Maar het toezicht kan beter. Zo zouden er meer middelen beschikbaar moeten komen om bijvoorbeeld ondergronds bankieren en illegale trustdienstverlening aan te pakken. Ook zijn de straffen die in witwaszaken worden opgelegd vaak laag, en „niet voldoende afschrikwekkend”.  In de afgelopen jaren werden twee hoge boetes uitgedeeld aan banken die te weinig deden om witwassen te voorkomen: ING kreeg in 2018 een boete van 775 miljoen euro, ABN Amro kreeg er in 2021 een van 480 miljoen.  De FATF noemt het opleggen van zulke sancties een „noemenswaardige ontwikkeling” die grote invloed heeft gehad op de prioriteit die aan witwasopsporing gegeven wordt. Tegelijkertijd heeft het volgens de taskforce te lang geduurd voordat er effectieve repercussies op gebrekkig beleid kwamen. Sommige toezichthouders, vindt de FATF, leunen nog steeds te zwaar op „informele maatregelen” zoals waarschuwingen.  Minister Kaag schrijft in de brief bij het rapport, dat ze na de zomer zal reageren, samen met minister van Justitie en Veiligheid Dilan Yeşilgöz (VVD). ||https://www.nrc.nl//nieuws/2022/08/24/nederlandse-witwasaanpak-is-vooruitgegaan-maar-nog-niet-goed-genoeg-a4139771
2022-08-25||Column | Weg met leesplezier||Er zijn gelukkig nog steeds dingen waar je naar uit kan kijken,  bijvoorbeeld naar aankomende zondagavond wanneer in Zomergasten psychiater en traumaspecialist Bessel van der Kolk zal aanschuiven. Hij schreef de bestseller The body keeps the score (in het Nederlands vertaald als Traumasporen), over de invloed van trauma op het lichaam. Ondanks het zware onderwerp is het een boeiend en hoopgevend boek, waarin Van der Kolk vertelt over de weerslag van geestelijk leed op het lijf, en ook hoe je ermee om kan gaan. Door een relletje eerder deze week is er bovendien nog meer reden om zondag Zomergasten aan te zetten. Eveline Aendekerk, directeur van het CPNB, zei onlangs dat het lezen van Marga Minco’s Het bittere kruid het leesplezier van  jongeren zou vergallen. De hele letterenwereld viel over haar heen, op de socials volgde het ene na het andere pleidooi voor het werk van Minco, ikzelf bestelde meteen exemplaren van het Kruid voor mijn neven.  „Had ze maar over míjn boek gezegd dat het het leesplezier van jongeren zou verpesten”, weende een bevriende schrijver, „dan had ik nu een herdruk.” Literatuur kan eenzaamheid opheffen, woorden maken gebeurtenissen behapbaar Inmiddels heeft Aendekerk haar excuses aangeboden, maar haar opmerking over leesplezier bleef aan me knagen. Vermaak is echt niet de enige reden waarom jongeren zouden lezen. Ze moeten het ook doen omdat je via romans en gedichten soms dingen verwoord ziet waar je al langer mee liep maar waarvan je dacht dat je de enige was en ze daarom niets betekenden. In literatuur is er ruimte voor gebeurtenissen en gevoelens waar je het met je familie en leeftijdgenoten niet zo makkelijk over hebt, maar die, als je ze wegstopt, kunnen gaan etteren. Het is zo’n opluchting als je in romans of poëzie zaken genoemd ziet die je eerder niet kon verwoorden en dus ook niet verwerken. Goddank, denk je, ik ben niet de enige, ik ben niet gek. En daarom moeten jongeren lezen. Niet alleen voor de lol, maar ook om de talloze manieren te zien waarop je kan en mág bestaan, waar je in je eentje misschien niet op was gekomen. Het gaat om lees- en dus levenservaring. Literatuur kan eenzaamheid opheffen, handvatten bieden, zin geven. Woorden maken gebeurtenissen behapbaar. In Traumasporen schrijft Van der Kolk daarover: „Taal geeft ons de mogelijkheid te veranderen, door het delen van onze ervaringen; het helpt ons om te bepalen wat we weten en om een betekenis en zingeving te vinden die we met elkaar kunnen delen.” Eens te meer reden om in boeken te duiken, die schatkamers van taal, die oceanen van mogelijkheden. En om zondagavond de slotaflevering van dit seizoen Zomergasten niet te missen.||https://www.nrc.nl//nieuws/2022/08/24/weg-met-leesplezier-a4139785
2022-08-25||Studieschulden in de Verenigde Staten worden gedeeltelijk kwijtgescholden||De Amerikaanse president Joe Biden heeft woensdag aangekondigd een deel van de federale studieschulden kwijt te schelden, zoals hij had beloofd tijdens zijn verkiezingscampagne. Dat schrijft hij op Twitter. Van miljoenen Amerikanen die minder dan 125.000 dollar (125.650 euro) per jaar verdienen zal  10.000 dollar (10.052 euro) aan studieschuld worden kwijtgescholden. Bij diegenen die het financieel moeilijk hebben is dat 20.000 dollar (20.103 euro). Daarnaast wordt de aflossingspauze, ingesteld vanwege de coronapandemie, voor „een laatste keer” verlengd, tot eind 2022. Zo’n 43 miljoen Amerikanen kampen met een studieschuld van gemiddeld ruim 37.600 dollar per persoon, volgens de regering „een aanzienlijke last voor de Amerikaanse middenklasse”. Het Witte Huis schat dat door de kwijtschelding zo’n 20 miljoen mensen volledig van hun studieschuld zullen zijn verlost.  De aankondiging van Biden levert gemengde reacties op. Veel Democraten prijzen de stap, onder wie senatoren Chuck Schumer en Elizabeth Warren, die spreken van een „gigantische stap voorwaarts bij het aanpakken van de studentenschuldencrisis”. Vanuit Republikeinse zijde klinkt vooral kritiek. De voorzitter van de Republikeinse Partij, Ronna McDaniel, foetert dat Amerikanen die hebben gespaard voor de universiteit of die een ander carrièrepad hebben gekozen „onterecht” worden benadeeld. „Terwijl hardwerkende Amerikanen worstelen met stijgende kosten en een recessie, geeft Biden een aalmoes aan de rijken.” Tijdens de presidentiële campagne van 2020 stond Biden aanvankelijk sceptisch tegenover het kwijtschelden van studieschulden, met name door concurrentie binnen zijn eigen partij. Voor zijn kandidaatschap moest hij het opnemen tegen progressieve kandidaten als Elizabeth Warren en Bernie Sanders, die kwijtscheldingen van 50.000 dollar of meer hadden voorgesteld.  Bidens houding met betrekking tot de kwestie veranderde rond de verkiezingsstrijd tegen Donald Trump. Mede om jonge kiezers te trekken stelde Biden een kwijtschelding voor van 10.000 dollar, zonder daarbij een inkomensplafond te noemen.||https://www.nrc.nl//nieuws/2022/08/24/studieschulden-in-de-verenigde-staten-worden-gedeeltelijk-kwijtgescholden-a4139770
2022-08-25||Verzekeraar ASR waarschuwt: premies zullen flink stijgen door klimaatverandering|| Als het niet lukt klimaatverandering af te remmen, zullen de verzekeringspremies flink gaan  stijgen. Daarvoor waarschuwde Jos Baeten, bestuursvoorzitter van verzekeraar ASR, woensdag bij de presentatie van de halfjaarcijfers. Volgens Baeten kunnen de premies voor weergerelateerde schades zoals overstromingen de komende vijftien tot twintig jaar met wel een kwart stijgen.   „En dan kan er een moment komen dat het voor veel mensen niet meer te betalen is”, zei de topman tegen persbureau ANP.  ASR was 38 miljoen euro extra kwijt aan de schade van drie zware stormen in februari. Eén daarvan was  Eunice, een storm  waarbij een windsnelheid werd gemeten van 145 kilometer per uur. Niet eerder werd zo ver landinwaarts zo’n zware windstoot gemeten. Het ging niet alleen om omgewaaide bomen en weggewaaide dakplaten, maar ook om grote schade. In Den Helder zakte een deel van een treinperron weg, in Rotterdam werd een grote opblaas-sporthal verwoest,  en er ontstond grote schade aan het dak van het stadion van voetbalclub ADO Den Haag. Brancheclub Verbond van Verzekeraars liet weten dat er „recordaantallen” schademeldingen binnenkwamen. Vier mensen overleefden de storm niet. Bij verzekeringen die worden aangeboden  tegen extreem weer gaat het bijvoorbeeld om overstromingen, hagelbuien en stormen, maar  niet om droogte, waar deze zomer veel schade door is ontstaan.   „Schade ten gevolgen van droogte is veelal niet te verzekeren”, licht een woordvoerder toe. „Omdat het  niet gaat over een onvoorzien voorval waarvan de oorzaak duidelijk is. Het is ‘sluipende’ schade, bijvoorbeeld ten gevolge van een lager grondwaterpeil. Dat is anders dan schade die ontstaat door  een directe storm of hagelbui.” Ondanks de gevolgen van het extreme weer, liet ASR toch prima cijfers zien. De operationele winst kwam uit op 513 miljoen euro, 19 miljoen minder dan een jaar eerder. De omzet was afgerond 3,4 miljard euro,  3,6 procent hoger dan een jaar eerder.  „Als je kijkt naar de economische turbulentie, de oorlog in Oekraine, de stijgende rentes, de inflatie, de enorme stormen die we hebben gehad – dan hebben we gewoon een heel mooi eerste halfjaar gehad”, aldus Baeten. De goede cijfers kwamen  onder meer door lage kosten, en producten die volgens ASR goed aansluiten bij de klantbehoefte.   Beleggers waren  woensdag net zo positief. De koers steeg met ruim 3 procent.   Over komend half jaar is topman Baeten     „voorzichtig positief”. Maar hij wijst wel op „grote onzekerheid” door onder meer de onrust op de financiële markten.||https://www.nrc.nl//nieuws/2022/08/24/verzekeraar-asr-waarschuwt-premies-zullen-flink-stijgen-door-klimaatverandering-a4139786
2022-08-25||NRC tipt 13 hoogtepunten van het nieuwe cultuurseizoen||Mooi is de zomer; tijd van reizen, boeken, geliefden. Tot na de vakantie de ‘things to do’-lijsten weer dichtslibben met gluiperige vanzelfsprekendheid. Alsof de ontspanning van gisteren een grap was, een verdwijntruc.  Gelukkig is er ook dat andere augustusgevoel. De gretigheid die je, nu alles weer kan, bevangt bij het zien van het actuele cultuuraanbod; zalen en podia vol voorstellingen, concerten en tentoonstellingen. Je verheugen op de betovering, op ideeën waar je anders niet op zou zijn gekomen – maar waarvan je nog dagen vol kunt zijn. Ik beleefde het deze week bij een concert van Klaus Mäkelä, toekomstig chef-dirigent van het Concertgebouworkest. Zijn Mahler-uitvoering kolkte van energie. Die bekoring –  je laven aan het sublieme – beschrijft Librisprijs-winnaar Mariken Heitman in  haar essay trouwens veel beter.  Maar waar moet je ze zoeken, die hoogtepunten van de herfst? Terwijl ik me warmde aan het elan van de maestro, werden collega’s betoverd door Stromae. Vervoering is maatwerk. Daarom belichten we hier de volle breedte van het aanbod: van een grote tentoonstelling met werk van ‘golden boy’ Gustav Klimt in het Van Gogh Museum en rondom neushoorn Clara in het Rijks tot (eindelijk weer!) een sappig toneelstuk van Maria Goos en de rauwe postpunk van Tramhaus. We voorspellen ze naar beste kunnen, die  hoogtepunten. En vervolgens word je meestal het meest geraakt als je het niet verwacht. Gelukkig maar. Zo wordt opwinding nooit blasé.
 Mischa Spel, plaatsvervangend chef Kunst. Klik hieronder op de knop om gelijk naar jouw favoriete kunstvorm te gaan: In de 18de eeuw werd Clara de neushoorn door een VOC-kapitein naar Nederland gehaald. Hij ging met haar de boer op door heel Europa, vierde carnaval met haar in Venetië en in Frankrijk ontketende ze een mode-rage. Clara was lief, hield van wijn en bier, maar stierf eenzaam nadat de kapitein haar had afgedankt. Lees hier het hele verhaal over Clara: Hoe de 18de eeuwse neushoorn Clara verwerkt werd in Franse kapsels.  Clara’s expositie is te zien van 30 september 2022 t/m 15 januari 2023 in het Rijksmuseum. Info: rijksmuseum.nl.   Boze tongen beweren soms dat Gustav Klimt met al dat goud nu kitscherig aandoet. Anderen vinden hem eng, in dat blauwe gewaad en met al die modellen en muzen om hem heen. Wat ze niet weten, is dat hij een vernieuwer was die de Weense kunst uit het korset van conservatieve kunstopvattingen haalde, en met zijn werk zelfs tot ver na zijn dood het verdriet van Oostenrijk blootlegde. Meer weten over deze bijzondere kunstenaar? Leer hier meer: Golden Boy Gustav Klimt en het verdriet van Oostenrijk.  De expositie ‘Golden Boy Gustav Klimt’ is vanaf 7 oktober 2022 te zien in het Van Gogh Museum in Amsterdam. Info: vangoghmuseum.nl    Na ruim tien jaar verbouwen heropent komende maand het Koninklijk Museum voor Schone Kunsten Antwerpen (KMSKA), het grootste museum van Vlaanderen. Thomas van Huut nam alvast een kijkje en sprak de algemeen directeur Carmen Willems over de visie van dit museum: „Resoluut kozen we ervoor in te spelen op emotie”. Hier vertelt Carmen Willems verder: Het ‘Rijksmuseum’ van Vlaanderen mikt op de ‘emotionele ervaring’. Het Konlinklijk Museum voor Schone Kunsten Antwerpen heropent op 24 september 2022.  De stukken hierboven vertellen het verhaal achter de kunst. Benieuwd naar meer uit-tips over beeldende kunst? Bekijk ze hier: 4 tips voor te bekijken kunst. Meer interesse in fotografie? Ook daarvoor hebben we tips voor het komend seizoen: 5 tips voor fotografie.  Het nieuwe toneelstuk van Maria Goos Seksklimaat is totaal anders dan de rest van haar oeuvre: een geëngageerde tekst over het klimaat en over seks. „Je moet jezelf beschermen tegen slechte seks.” Hier lees je meer over dit bij voorbaat al spraakmakende toneelstuk: ‘Doodeng, maar het moest, dit activistisch toneelstuk maken’. Op tournee van 9 september 2022 t/m 3 mei 2023, de première is op 17 september. Info: allesvoordekunsten.nl   Hoewel in de vorige eeuw vele anti-oorlogsballetten zijn gemaakt, heeft alleen De Groene Tafel van Kurt Jooss uit 1932 zijn iconische status behouden. Opmerkelijk genoeg werd Jooss na zijn Parijse succes enthousiast onthaald door de nationaal-socialisten, die op het punt stonden de macht in Duitsland over te nemen: Dit anti-oorlogsballet was eerst populair bij de nazi’s. De Groene Tafel, uitgevoerd door het Nationale Ballet met openingsprogramma Shadows, is te zien van 13 t/m 28 september in Amsterdam.  Info: operaballet.nl  Komend cultuurseizoen is er nog veel meer te doen in de theaters. Hier vind je alle tips voor toneel en musicals: 5 tips voor theater, dans en musical. Zin om te lachen? Bekijk dan vooral de aanraders binnen het genre cabaret: 3 tips voor cabaretvoorstellingen.  NRC Cultuurgids Wat moet je deze week zien, horen of luisteren? Onze redacteuren recenseren en tippen Popduo Ciao Lucifer stond naakt op het podium en wil met  popsongs  gangbare opvattingen over stoere mannelijkheid doorbreken. „Een man met een handtas is niet vreemd. Eerder praktisch.” Ze willen af van de machocultuur die vaak om rockmuziek heen hangt. Good News heet hun nieuwe album met compacte, inventieve popsongs. Jan Vollaard interviewde het duo: Hoe popduo Ciao Lucifer stereotypen doorbreekt met een hoge falsetstem. Good News van Ciao Lucifer verschijnt 26 augustus 2022 bij V2 Records.    Hoewel hun eerste EP pas in november verschijnt, lijkt de opmars van de Rotterdamse postpunkband Tramhaus niet te stuiten. „De uitzichtloosheid van deze generatie hoor je bij ons terug.” De trein dendert maar door. Frank Provoost sprak de band over hun succes en motivatie: In de lockdownpunk van Tramhaus vinden mensen hun frustraties terug. De eerste EP van Tramhaus verschijnt in november.  De Cultuurredacteuren hebben nog meer aanraders op het gebied van pop komend seizoen: 5 tips voor popmuziek dit najaar. Het zal weinig mensen zijn ontgaan dat de jonge Klaus Mäkelä de nieuwe chefdirigent van het Concertgebouworkest wordt. Maar wist u ook dat hij twee bananen eet voor een lang concert? Mischa Spel legde hem vragen voor en maakte een portret aan de hand van vier thema’s. Leer de nieuwe chef van het Concertgebouworkest, Klaus Mäkelä, kennen in vier stappen. Concerten van het Koninklijk Concertgebouworkest o.l.v. Klaus Mäkelä zijn te zien vanaf 23 november 2022.    Hoogleraar Rosi Braidotti is dit jaar co-curator van het Festival Oude Muziek Utrecht, met het – vindt zij – on-Nederlandse thema galanterie. Met galante robots hoopt ze een jong publiek te trekken. „Bring in the young!”. Benieuwd naar wat Rosi Braidotti nog meer te vertellen heeft? Hier vind je het hele interview: Curator Braidotti: ‘Weg van de sacrale beeldvorming, Bach was ook geen heilige’ Festival Oude Muziek Utrecht wordt gehouden van 26 augustus 2022 t/m 4 november 2022. Meer info: oudemuziek.nl.  Smaakten deze stukken naar meer? Bekijk de andere klassiek-tips hier: 5 tips voor klassieke muziek. Yannick van de Velde en Tom van Kalmthout maakten  al een absurdistische televisieserie. Nu komen er nieuwe afleveringen van Rundfunk waar ze hun eigen wereld te kijk zetten. Sarah Ouwerkerk was op de set bij Rundfunk: Rundfunk met ijdele BN’ers op hobbelige weg naar de top. Rundfunk: Duco en Roy is in voorjaar 2023 te zien bij KRO-NCRV.  Naast Rundfunk zijn er ook andere filmische hoogstandjes te bewonderen. Hier zetten we ze voor je op een rij: 5 filmtips voor het najaar. Dat Librisprijswinnaar Mariken Heitman mooi kan schrijven wisten we al bij de cultuurredactie dankzij haar boek Wormmaan. In het essay waarmee ze de laatste cultuurmaanden van dit jaar aftrapt, gaat ze op zoek naar het ontstaan van culturele ervaringen. Hier lees je het: Zoeken naar het sublieme moment waarop je samenvalt met de artiest.
  Eind augustus vindt het Paradisodebat plaats over de toekomst van kunstbeleid.  Kunstenaar en dichter Michael Tedja stoort zich eraan dat in het cultuurbeleid zwarte kunstenaars worden gereduceerd tot hun wortels, in plaats van op de inhoud bevraagd te worden. „Het allerergste vind ik dat we eerder worden gereduceerd tot waar we via bloedlijnen vandaan komen, dan dat op een inhoudelijke manier gevraagd wordt wat we met onze kunst willen.” Lees hier het hele essay: Maak beleid voor de schone kunsten en niet voor politieke kunstagenda’.  Het Paradisodebat wordt gehouden op 28 augustus en staat onder leiding van journalist Hasna El Maroudi.   Bizets kaskraker Carmen wordt dit najaar weer opgevoerd. Waarom houden we zoveel van haar? Schrijver Arnon Grunberg onderzoekt de vele gedaantes van Carmen in literatuur en films en concludeert: „Zij is voor iedereen iemand anders, al is zij altijd een object van begeerte, iedereen immers kan de eigen fantasie op haar projecteren. Aangezien begeerte en afschuw hand in hand gaan, kan iedereen ook de eigen afschuw op haar projecteren.” Het hele essay van Arnon Grunberg lees je hier: De behoefte aan de duivelse Carmen zit in ons allemaal. Carmen is te zien van 3 t/m 22 september bij de Nationale Opera en Ballet in Amsterdam.  Info: operaballet.nl   Terug naar boven||https://www.nrc.nl//nieuws/2022/08/24/cultuuropkomst2022-a3972468
2022-08-25||Tilburgs dancefestival   halveert de ticketprijs om te overleven||Het Tilburgse dancefestival Draaimolen zit in zwaar weer en verkoopt een deel van de tickets voor de halve prijs, in de hoop toch nog genoeg bezoekers te trekken. Het tweedaagse festival, dat op zes podia electronische muziek programmeert en namen heeft staan als Job Jobse, Laurent Garnier, Blawan, Octa Octa, Oceanic en Lafawndah, verkoopt de tickets voor de vrijdag voor de helft van de prijs. De organisatie zegt tegen 3voor12 dat de zaterdagse kaartjes wel goed verkopen, maar dat de vrijdag achterblijft. „Als het op deze manier vol komt en het weer zit mee, overleven we het. Anders is het waarschijnlijk de laatste editie”, zegt een woordvoerder tegen 3voor12. In een statement van het festival staat dat de kosten voor de organisatie sterk zijn gestegen, terwijl de ticketverkoop juist terugloopt. Meer muziekfestivals hebben het moeilijk in de eerste festivalzomer na de coronacrisis, door gebrek aan personeel, materialen en vooral de sterk verhoogde prijzen voor alles. Op Lowlands, dat de ticketprijs juist verhoogde om de bedrijfsvoering gezond te houden, kwamen tijdens de nachtelijke voorbereidingen voor headliner Stromae bepaalde onderdelen niet op tijd op het terrein, waardoor het optreden van het Noord Nederlands Orkest de volgende ochtend moest worden afgelast.  Hoe dat precies misging is niet bekend, maar dergelijke problemen waren wel voorspeld.  „Je moet je afvragen of het overal qua tijdsplanning gaat lukken. Want alle evenementen hebben veelal dezelfde materialen nodig en worden van evenement naar evenement verplaatst” zei Pim Zuethoff van evenementenproducent Loc7000 er in juni bijvoorbeeld over. Insiders in de sector verwachten ook volgend jaar een drukke zomer, gebaseerd op de aanvragen die nu al zijn ingediend.  De vrijdagse tickets voor Draaimolen, op 9 en 10 september op het MOB-terrein in Tilburg, kosten nu 34,50 euro. Wie al een ticket voor de volledige prijs had, krijgt de helft terug. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/tilburgs-dancefestival-halveert-de-ticketprijs-om-te-overleven-a4139769
2022-08-25||#201 Het weer: kan ons lichaam het weer voorspellen?||Een migraineaanval als er onweer op komst is, of meer pijn van reuma bij koud en nat weer. Artsen horen het veel in hun spreekkamers, maar de wetenschap krijgt de vinger er maar moeilijk achter. Kan ons lichaam het weer echt voorspellen? Hier lees je Niki's artikel over het lichaam als weerman of -vrouw. En hier vind je de aflevering van Onbehaarde Apen over de Nobelprijs voor werk aan huidreceptoren voor aanraking, warmte en pijn.||https://www.nrc.nl//nieuws/2022/08/24/201-het-weer-kan-ons-lichaam-het-weer-voorspellen-a4139768
2022-08-25||Wat is een museum? De internationale museumraad stemt voor een nieuwe definitie||De musea zijn eruit, ze hebben een nieuwe definitie. Op het congres van de International Council of Museums in Praag stemde deze woensdag een ruime meerderheid van 92 procent vóór de aanpassing van de staande tekst uit 2007. Naast enkele tekstuele aanpassingen voegt de nieuwe tekst termen als ‘diversiteit’, ‘duurzaamheid’ en het ‘samenwerken met gemeenschappen’ toe aan de museumdefinitie.  „Een grote stap voorwaarts”, reageert Caroline Breunesse, voorzitter van ICOM Nederland telefonisch vanuit Praag. „Deze definitie wordt wereldwijd door museumprofessionals breed gedragen.” Eerder werd de stemming voor een omstreden conceptdefinitie tijdens het ICOM-congres in Kyoto in 2019 uitgesteld. Aan de nieuwe concepttekst werd ruim anderhalf jaar gewerkt, alle nationale comités konden tijdens een inspraakproces van twaalf stappen, verdeeld over vier ronden, meedenken over kernwoorden en conceptteksten. „Er was op het congres veel lof voor die procedure. Er was ruimte om vragen te stellen, maar dat werden uiteindelijk vooral complimenten.”  ICOM is met bijna 50.000 leden uit 138 landen de belangrijkste internationale vertegenwoordiging van musea. De ICOM-museumdefinitie wordt in veel landen gebruikt als basis voor subsidieregelingen. In Nederland is het de basis voor het museumregister, een kwaliteitskeurmerk voor musea. Bovenal zegt het iets over hoe musea zélf hun taak opvatten. ICOM Nederland gaat vanaf oktober de vertaling van de nieuwe definitie naar het Nederlands verzorgen. Het Museumcongres van de Museumvereniging is daarvoor de aftrap. De nieuwe definitie van een museum, zoals vastgesteld door ICOM in Praag: ‘Een museum is een permanente instelling, niet gericht op het behalen van winst, die ten dienste staat van de samenleving. Een museum onderzoekt, verzamelt, conserveert, interpreteert en presenteert materieel en immaterieel erfgoed. Open voor het publiek, toegankelijk en inclusief, bevorderen musea diversiteit en duurzaamheid. Ze opereren en communiceren ethisch, professioneel en in samenwerking met gemeenschappen, en bieden gevarieerde ervaringen voor educatie, plezier, reflectie en kennisuitwisseling.’  (oorspronkelijke tekst in het Engels, vertaling NRC). 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/internationale-museumraad-stemt-voor-nieuwe-definitie-a4139767
2022-08-25||Golden Boy Gustav  Klimt en het verdriet van Oostenrijk||Op 7 juli 2006 is de rij om het Weense museum Belvedere dermate lang dat er buiten een lange sliert om het museum ontstaat. De Oostenrijkers hebben dan nog drie dagen om afscheid te nemen van hun Adele, een van de beroemdste schilderijen die het land op dat moment nog rijk is. Het Portret van Adele Bloch- BauerI, ook bekend als de Mona Lisa van Oostenrijk, is een werk dat Gustav Klimt (1862-1918) een eeuw eerder had gemaakt van de Joods-Oostenrijkse Bloch-Bauer. Begin 2006 is het schilderij, samen met vijf andere werken van Klimt, na zeven jaar juridisch getouwtrek  toegekend aan de erfgenamen van Bloch-Bauer. Het Weense museum Belvedere had het portret in 1941 gekocht van de nazi’s, nadat die het drie jaar daarvoor hadden geconfisqueerd. Na de oorlog stelde het museum dat het de rechtmatige eigenaar was, omdat Adele Bloch-Bauer in een testament had verzocht de werken uit haar bezit te schenken aan Oostenrijkse musea. Dat bleek echter anders te zitten en het museum had het nakijken. Waar kijken we naar uit dit culturele seizoen? Sommige bezoekers leggen bij het ‘afscheid’ een roos neer, alsof het om een condoleance ging. Wekenlang zijn er pogingen gedaan geld bij elkaar te krijgen om het werk te behouden, maar de staat en Maria Altmann, de nicht van Adele Bloch-Bauer, die de zaak vanuit de Verenigde Staten had aangespannen, komen er niet uit. Het gaat Altmann niet eens zozeer om het geld. Voor het proces had ze al aangegeven dat ze met de teruggave van alleen Klimts landschappen ook akkoord was, mits ze erkenning kreeg van de staat voor wat haar familie was aangedaan. Die erkenning bleef echter uit en in Oostenrijk had niemand zin om haar voorwaarden serieus te nemen. Het proces dat vervolgens aangespannen werd, zette de manier waarop er in Oostenrijk met roofkunst wordt omgegaan wereldwijd op de kaart (in 2015 was de juridische strijd onderwerp van de film Woman in Gold met Helen Mirren in de hoofdrol). In Oostenrijk zelf is weinig begrip voor de houding van Altmann. In plaats van zich te verdiepen in wat de nazi’s met de schilderijen van Klimt hebben gedaan – vele hadden Joodse eigenaars gehad – is er woede. Altmann wordt door de Klimt-liefhebbers en in de pers neergezet als ‘geldgierige Jüdin’, hebzuchtige Jodin. Kranten koppen met ‘Ade, Adele’ (Tot ziens, Adele) en door de stad hangen posters met dezelfde boodschap: ‘Ciao Adele’. De daders presenteren zich als slachtoffers, en het weinig zelf-reflecterende gedrag van de Oostenrijkers haalt dan ook niets uit. Vanaf het najaar van 2006 hangt het portret met de ‘gouden dame’ in de Neue Galerie in New York. Het andere portret van Adele, een bont gekleurde variant, wordt door Oprah Winfrey gekocht (die het in 2015 aan een anonieme Chinese koper verkoopt). Echt verrassend was die houding bij het ‘afscheid’ van Adele niet. De Oostenrijkers toonden al decennia weinig zelfkritiek over hun houding ten tijde van het Derde Rijk. Lang zag het land zich als een van Hitlers eerste slachtoffers. In de literatuur maakten ‘Heimat’-auteurs tot halverwege de jaren zestig de dienst uit in het literaire leven, er kwamen weinig kunstenaars terug uit ballingschap. Na Thomas Bernhards toneelstukken durfden weliswaar ook anderen aan ‘nestbevuiling’ te doen, maar de krampachtige houding bleef. De restitutie van door nazi’s geroofde kunst en bezittingen kwam pas eind jaren negentig aan bod. In het atelier dat Klimt in de Feldmühlgasse 11 in Wenen betrad in 1915 na de dood van zijn moeder en dat nu een museum is, hangt een lijst met geconfisqueerde werken in 1943. De catalogus behorend bij het museum somt de vele Joodse verzamelaars en muzen op die de Tweede Wereldoorlog niet overleefden of in exil bleven.  De krampachtigheid van de Oostenrijkers bij het ‘afscheid’ van hun ‘Adele’  was niet verrassend Die krampachtigheid van de Oostenrijkse cultuur was er ook tijdens Klimts leven. Klimt, in 1862 geboren als zoon van een zilver- en goudgraveur, begint op zijn veertiende als schilder aan de academie van kunst en nijverheid. Die combinatie is handig, omdat de rijke bourgeoisie niet alleen prestigieuze gebouwen en paleisjes laat neerzetten, maar ze ook graag gedecoreerd wil zien. Reden voor Klimt om samen met zijn broer Ernst en hun vriend Franz Matsch een studio, de Künstler Compagnie, te beginnen. De opdrachten stromen binnen, en wie een plafond of muur beschildert in een nieuw huis houdt zichdaarbij zoveel mogelijk  aan de afspraken van de opdrachtgever. Muren en theaterdecors worden door hen voorzien van weelderige figuren die van alles symboliseren, of vormen een eerbetoon aan kunst en historie. In het Burgtheater zijn de door hen geschilderde plafonds nog steeds te zien. Het is ook de tijd dat Gustav Klimt zijn eerste portretten maakt, waarbij De blinde, oude man (1882) opvallend ouderwets aandoet. Een portret van een Vrouw met lila sjaal (1880) heeft weliswaar al wat goud dat later zo kenmerkend zal worden voor Klimts werk, maar onderscheidt zich niet heel veel van doorsnee 19de-eeuwse portretten. De eerste naakten en jonge meisjes komen in die periode op het doek, maar wanneer zijn broer in 1892 sterft, is dat pas echt een kantelpunt in Gustav Klimts werk. Gustav Klimt, De bruid (1917-1918, onvoltooid). Foto Klimt Foundation, Wenen
 Hij draagt vanaf dat moment niet alleen de zorg voor zijn nichtje, maar bezint zich ook op de vraag waar hij naartoe wil als kunstenaar. Twee jaar na de dood van zijn broer krijgt hij de opdracht om plafondschilderingen te maken voor de universiteit van Wenen. Klimt verbeeldt ‘medicijnen’, ‘filosofie’ en ‘rechten’, maar zijn werk wordt afgewezen. De werken worden te somber gevonden en er ontstaat een rel ‘Gegen Klimt’. Hoogleraren zijn woedend omdat Klimt niet de wetenschap en de ratio verbeeldde, maar zich had gefocust op het irrationele, het instinct en de innerlijke strijd in elke mens.  Schrijver en polemist Karl Kraus vraagt zich af of de minister niet ter verantwoording geroepen moet worden, omdat het hier toch om belastinggeld gaat dat over de balk wordt gesmeten. Klimt koopt de opdracht af en besluit nooit meer voor de staat te werken. De werken worden gekocht door twee verzamelaars, om in 1938 door de nazi’s te worden  geconfisqueerd. Zij slaan ze op samen met andere kunstwerken in het Immendorf Kasteel, een kasteel dat ze in 1945 in brand steken vlak voordat het Rode Leger Wenen binnenkomt. Er gaan veel werken voorgoed verloren, ook van Klimt.  „Ik wil de manier waarop er met kunst door de Oostenrijkse staat wordt omgegaan bestrijden. De staat, het ministerie, ze vallen echte kunst aan zodra er maar een kleine provocatie in is terug te vinden”, schrijft Klimt na de affaire en hij besluit het lot van zijn kunst in eigen hand te nemen. Hij heeft dan al afscheid genomen van de traditionele kunstenaars, en is de voorman van de in 1897 opgerichte avant-gardegroep Secession.  Deze groep, die zich afzet tegen de ‘conservatieve’ kunstenaars, wordt symbolisch genoeg al bij de aankondiging van hun eerste tentoonstelling   gecensureerd wanneer een tekening van Klimt provocatief wordt gevonden. Voor de affiche die Klimt maakt om de groepstentoonstelling aan te prijzen tekent hij namelijk Theseus (die staat voor de Secession-kunstenaars) in gevecht met de Minotaurus (de gevestigde orde). De naakte Theseus heeft een geslacht dat te weinig overlaat aan de verbeelding, is het algehele oordeel. Voordat de affiches verspreid kunnen worden, moet Klimt zijn tekening aanpassen: twee ijle bomen komen voor het onderlichaam van Theseus te staan. Gustav Klimt, Italiaans tuingezicht, 1913 Stiftung Sammlung Kamm, Zug Klimt maakt niet alleen de affiche voor de nieuwe groep, maar werkt ook mee aan het blad Ver Sacrum, een tijdschrift dat Oostenrijk de moderne tijd moet binnenleiden, ook wat architectuur en design aangaat. Klimts belangrijkste bijdrage aan deze groep is zijn Beethovenfries, een fresco dat onderdeel is van een Gesamtkunstwerk. Hiervoor maken 21 kunstenaars van de Secession kunst die verbonden is aan Beethoven. De componist is een ware cultheld in die tijd: in zijn huis plegen sommige kunstenaars zelfmoord om dichter bij hun held te zijn. Klimts verbeelding van de menselijke staat in Beethovens Negende wordt nu als hoogtepunt van Jugendstil gezien. Klimts Beethovenfries wordt na de tentoonstelling gekocht door de industrieel August Lederer, maar ook hij raakt in 1938 werken kwijt aan de nazi’s – in 1973 worden ze hersteld en komen  in staatseigendom. De Secession-groep, die nu wordt beschouwd als het begin van het Oostenrijks modernisme waaraan kunstenaars als Koloman Moser, Alfred Roller en Carl Moll verbonden waren en waar ook Egon Schiele inspiratie opdeed, wil zich ook meer op internationale kunst richten.  Het wordt tijd dat het Weense publiek onderricht wordt in de kracht van moderne kunst in plaats te blijven hangen in de conservatieve portretkunst. De manier waarop onder andere Klimt vrouwen neerzet, wordt typerend voor de beweging: losgemaakt van het korset van de Weense elite toont hij vrouwen op een mysterieuze en sensuele manier. Dat hij met veel van zijn modellen ook seks heeft en hen bezwangert, wordt  hem niet aangerekend. Klimt krijgt in totaal zestien kinderen, maar bij slechts drie van zijn modellen (van wie er een pas 15 was) erkent hij ook daadwerkelijk de kinderen. Dat een van die erkende kinderen een filmer van nazipropaganda werd, is een wrang detail.  Een pontificale, met goud omhulde borst: Klimts schilderij Judith I vormt in 1901 een keerpunt in de Weense kunst. Foto Klimt Foundation, Wenen Het schilderij Judith I (1901), dit najaar te zien in de tentoonstelling Golden Boy Gustav Klimt, wordt het eerste werk dat Klimt maakt met bladgoud en goudstof. Het tentoonstellen van deze femme fatale is een keerpunt in de Weense kunsten. Klimt heeft al wel eerder naakten gemaakt, vooral als schetsen, maar zo’n pontificale vrouwenborst in grotendeels goud verhuld: dat is nieuw. Het nog steeds conservatieve Wenen reageert gemengd, en boze tongen beweren dat de vrouw met ontblote borst eigenlijk Adele is. De kus – een werk dat het museum Belvedere nooit mag verlaten – Adam en Eva (1917/18) en het onvoltooide (en nog naaktere) De bruid (1917/18) moeten dan nog komen.   De Weense kunst, lange tijd gericht op  decoraties en tierlantijnen, moet  gaan kennismaken met  Europese kunst. En de wereld moet kennismaken met Weense kunst. Vanuit die  gedachte vertrekt Klimt  naar het buitenland, en hij schrikt zich rot. Zijn land heeft de hele stroming van het impressionisme zo’n beetje aan zich voorbij laten gaan, terwijl kunstenaars als Gauguin, Monet en Van Gogh  hele nieuwe werelden in beeld brengen. Prompt gaat Klimt zelf zonnebloemen schilderen. In Ravenna en Venetië raakt hij in 1903 onder de indruk van de mozaïeken en goudverwerking, die hij weer verder ontwikkelt in zijn ‘gouden periode’.  Het kleurgebruik buiten Wenen vormt voor Klimt in 1905 de aanleiding om een nieuwe groep te beginnen, waarna hij internationaal doorbreekt. Hij wordt een succes op de Biënnale in Venetië van 1910 en is het jaar daarop deelnemer aan een internationale tentoonstelling in Rome waar hij zijn beroemde schilderij Tod und Leben (1910/11) toont. Dat werk is vervolgens in verschillende Europese steden te zien, maar wordt tijdens Klimts leven niet in Wenen zelf tentoongesteld.  Ook de laatste groep waarmee Klimt zich afscheidt, valt uit elkaar: het is 1914 en Oostenrijk wordt vanzelf meer bij Europa betrokken, daar heeft het de kunsten niet voor nodig. Klimt sterft in 1918 aan een beroerte gevolgd door een longontsteking. Zijn vriend en collega Egon Schiele, die Klimt op zijn sterfbed als afgepeigerde man portretteert, overlijdt eveneens in dat jaar. Tot nieuwe groepen in de Weense beeldende kunst komt het niet meer, maar voor een krappe twee decennia lang was de Weense kunst even bevrijd uit het conservatieve korset.  Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/golden-boy-gustav-klimt-en-het-verdriet-van-oostenrijk-a4139660
2022-08-25||Baby van drie maanden oud overleden in Ter Apel, doodsoorzaak onbekend||Een baby van drie maanden oud is in de nacht van dinsdag op woensdag overleden in de sporthal bij het aanmeldcentrum voor asielzoekers in Ter Apel. Dat bevestigt een woordvoerder van het Centraal Orgaan opvang asielzoekers (COA) na berichtgeving door Het Parool. De doodsoorzaak is nog niet bekend en wordt onderzocht.  Het personeel van het COA is „diep geschokt” door de „verschrikkelijke gebeurtenis”, reageert de woordvoerder. „Met name in Ter Apel komt dit hard aan.” Ook onder andere asielzoekers in het aanmeldcentrum en medewerkers ter plaatse heersen „gevoelens van verdriet en onmacht”. Volgens de woordvoerder is medische hulp verleend aan de baby.  Ook staatssecretaris Eric van der Burg (Asiel en Migratie, VVD) is geschrokken van het nieuws. „Op dit moment wordt onderzocht wat er precies is gebeurd”, schrijft hij in een bericht op Twitter. „De familie en het personeel wens ik heel veel sterkte.” Intussen eist de Tweede kamer woensdag opheldering van Van der Burg over de dood van de baby. Het verzoek van GroenLinks en de PvdA wordt gesteund door in ieder geval Volt en coalitiepartijen D66, CDA en ChristenUnie. Er komen al maandenlang meer asielzoekers aan bij Ter Apel dan er slaapplaatsen zijn. In de afgelopen weken sliepen per nacht driehonderd tot vierhonderd mensen noodgedwongen buiten, in de afgelopen nacht waren dat er zevenhonderd – het hoogste aantal tot nu toe. De drukte heeft onder meer te maken met achterstanden bij de Immigratie- en Naturalisatiedienst (IND) en het tekort aan opvangplekken, waardoor weinig asielzoekers kunnen doorstromen uit het Groningse aanmeldcentrum. ||https://www.nrc.nl//nieuws/2022/08/24/baby-van-drie-maanden-oud-overleden-in-ter-apel-doodsoorzaak-onbekend-a4139764
2022-08-25||Hoe de 18de-eeuwse neushoorn Clara verwerkt werd in Franse kapsels||Het verhaal van Clara – de eerste neushoorn die voet aan wal zette in Nederland – begint als dat van een wat plompere Bambi. Het is 1738 en jagers schieten in de Indiase provincie Assam met pijlen een neushoorn dood. De baby van de neushoorn is dan net één maand oud. Het doden van de moeder, die net als haar soortgenoten solitair leefde in hoog gras, werd gezien als een privilege dat alleen was weggelegd voor de elite. De dode neushoorn was een trofee waarvan je de huid en de hoorn kon gebruiken, een babyneushoorn was een geschenk dat je kon weggeven.  Waar kijken we naar uit dit culturele seizoen? Dat laatste overkomt Clara. Ze wordt op de dag dat haar moeder is doodgeschoten gevangen met een net, en daarna cadeau gedaan aan de Groninger Jan Albert Sichterman. Hij is op dat moment de directeur van de VOC en heeft er een landgoed met zijn vrouw en acht kinderen.  De neushoorn, die de naam Clara krijgt, wordt enorm populair in het gezin. De eerste twee jaar verblijft Clara binnen en loopt de kamers in en uit wanneer ze daar zin in heeft. Clara wordt echter groot en dik, en moet daarom weg. „Om verdere schade aan zijn huis te voorkomen, gaf Sichterman het dier weg aan een kapitein van de VOC”, schrijft Irene Verhey in het boek Op reis met Clara. In de catalogus Clara de neushoorn, behorend bij de tentoonstelling die het Rijksmuseum over Clara maakt, vult Gijs van der Ham aan dat de neushoorn vooral onhandelbaar was: ze stootte alles om, kostte veel en was ook nog eens nergens voor inzetbaar, zoals olifanten dat wel waren.  Clara was kortom nutteloos. Althans in India, maar niet in Europa, zo zou al snel blijken; daar werd ze een goudmijn. VOC-kapitein Douwe Jans Mout nam Clara mee en na een tussenstop van enkele weken op Kaap de Goede Hoop, zet Clara uiteindelijk op 22 juli 1741 voet op Nederlandse bodem. Ze wordt een graag geziene gaste en zal de beeldvorming over exotische dieren blijvend beïnvloeden. Douwe Jans Mout was een handige jongen. Hij zorgde ervoor dat iedereen Clara kon aanschouwen. Hij plaatst advertenties in kranten en hing affiches op met teksten als: „Er komt een neushoorn naar uw stad, een levende rinoceros! Zo’n wonderdier uit verre streken heeft niemand hier ooit eerder gezien. Het is ongekend groot en een enorme veelvraat bovendien”. Behalve het gewicht vermeldde hij op zulke advertenties ook dat neushoorns wel honderd jaar konden worden, dat ze de vijanden van de olifant waren en dat de neushoorn „een van Gods eerste meesterwerken was”. Wie goed betaalde, mocht Clara aanraken.  Clara’s faam begint in Nederland, maar als ze acht jaar oud is, wordt het tijd voor een eerste tournee door Europa. In Hannover wordt ze in 1746 aangekondigd als „afzichtelijk monster van het vrouwelijke geslacht”. In Berlijn maakt ze op 26 april van dat jaar kennis met Frederik de Grote en zijn hofhouding, en op 5 november treft ze in Wenen de keizerin Maria Theresa en keizer Franz I.  De schok om een neushoorn te zien was bij velen groot. In Neurenberg haalde een bericht de krant waarin stond dat een vrouw die drie maanden nadat ze Clara had gezien nog steeds dusdanig onder de indruk was dat ze een miskraam kreeg. Mout was goed in het positioneren van de neushoorn, zodat er veel afbeeldingen werden gemaakt. Er werden zelfs munten geslagen met Clara’s beeltenis. Waar Europa het lange tijd met een houtsnede van Albrecht Dürer had moeten doen, werd die nu eindelijk iets door de werkelijkheid ingehaald, waardoor de afbeeldingen iets juister werden. Er zijn bijvoorbeeld tekeningen van Petrus Camper uit 1748 waarop Clara heel lief kijkt, en opeens was de neushoorn geen enorm  dreigend monster meer.  Dat de neushoorn daarvoor altijd als een bedreigend dier was afgebeeld, hebben we te danken aan die houtsnede van Dürer. Er waren al eens eerder neushoorns te zien geweest in Europa, en Dürer had zich gebaseerd op verhalen over eentje daarvan. Het ging om Ganda, die in 1515 in Portugal terecht was gekomen. Ganda was in Europa een kort leven beschoren: toen de Portugese koning Emanuel I hem namelijk cadeau deed aan paus Leo X zonk het schip waar de neushoorn in zat. Het beest werd opgezet en kwam zo weliswaar nog als geschenk in het Vaticaan terecht, maar een huisdier kon je het niet meer noemen. Het monsterlijke beest dat Dürer ervan had gemaakt – met een extra hoorn op de rug en een soort schilden alsof hij een gedegenereerde ridder op vier poten was – vormde twee eeuwen lang de Europese visie op de neushoorn.  Daarna volgden nog enkele neushoorns op Europese bodem – de Spaanse vorst Philips II had er eentje waar hij dermate aan gehecht was dat hij het beest zelfs meenam bij een verhuizing. De neushoorn die in Engeland aan wal stapte in 1684 was beroemd op dat eiland, maar bleef voor de rest van Europa onzichtbaar. Terug naar Clara, wier opmars niet te stuiten was en die ook langer dan haar voorgangers bleef leven, ondanks al die tochten door Europa (ze werd vervoerd in wagons waar soms wel twintig paarden aan te pas moesten komen). Mout wilde zijn ‘melkkoe’ verkopen aan Lodewijk XV, omdat dat goed zou staan in diens koninklijke dierentuin. De koning die toch niet bepaald bekend stond om zijn zuinigheid, vond het bedrag dat Mout wilde hebben echter te gortig, waarna Mout en Clara naar Parijs vertrokken. Daar ontstond een ware neushoornrage. Schilders en schrijvers verwerkten Clara in hun werk (zo ook Voltaire die zich verbaasde over de hype), er kwamen klokken waarbij neushoorns het uurwerk droegen, op snuifdozen stond ze afgebeeld op de deksel en er kwam zelfs een modelijn op gang met jurken au Rhinocéros. Ook in haardrachten werd het idee van de neushoorn verwerkt: een hoorn (weliswaar vaak in de vorm van een veer) in het kapsel geplaatst en een lint als staart.    Het afbeelden van Clara was populair.  Er kwam zelfs een modelijn op gang met jurken au Rhinocéros Het afbeelden van het overweldigende dier sprak kortom enorm tot de verbeelding: neushoorns werden geplaatst bij koloniale afbeeldingen (er waren zelfs neushoorns in de Amerika’s) en in het Paradijs (Johann Elias Ridinger beeldde in 1748 twee Clara’s af naast zijn Adam en Eva). Jean-Baptiste Oudry slaagde erin een schilderij met Clara te maken waarbij de textuur van de dikke huid secuur werd weergegeven, en waarop ook goed zichtbaar was hoe immens het beest was, de bovenlip hing iets over de mond en de hoeven toonden drie tenen. Nadat hij het in 1750 had tentoongesteld bij de Koninklijke Academie voor Beeldhouw- en Schilderkunst in Parijs, ging het naar het Louvre waar het schilderij duizenden bezoekers trok. Het werd niet alleen voor een enorm bedrag verkocht aan een hertog uit Mecklenburg, maar verving ook de versie van Dürer. Het beest was eindelijk verlost van de hoorn op de rug.  Pietro Longhi, Neushoorn, 1751 Beeld Rijksmuseum
 Clara bleef ondanks haar toenemende roem een tam dier, dat nog mee ging naar Italië. In Rome verloor ze haar hoorn en in Venetië vierde ze het carnaval mee (er waren al eerder berichten geweest dat Clara van bier en wijn hield). De schilder Pietro Longhi maakte schilderijen en op een daarvan eet ze rustig wat hooi te midden van carnavalgangers, dat was een familie die flink had betaald om in haar buurt te mogen komen. Clara is tamelijk klein afgebeeld, de aaibaarheidsfactor lijkt groot. Engeland, Polen, Denemarken (het werd Denemarken nadat Mout en Clara de toegang tot Zweden was ontzegd): het zijn nog allemaal landen die worden aangedaan. Overal was men nieuwsgierig, maar vaak ook werd het beest lelijk gevonden.  Na een reis naar Londen in 1758 wordt alles anders. Mout verkoopt zijn Clara, keert terug naar Nederland, terwijl Clara in Londen achterblijft. Wat er dan met haar gebeurt is niet echt duidelijk, maar twee weken nadat Mout de weidegrond waarop Clara haar eerste jaren had doorgebracht, heeft geveild, sterft ze. Ze wordt niet opgezet – zoals de neushoorn die aan paus Leo X was gegeven – maar dat was ook niet nodig. Er waren genoeg afbeeldingen. Jaren later sterft ook Mout, een dan weinig vermogend man waardoor zijn kinderen van de erfenis afzien omdat die uit louter schulden bestaat. Clara was de neushoorn die er dankzij kunst (en wetenschap) voor zorgde dat mythevorming rondom het beest werd omgezet in werkelijkheid. Waar de neushoorn eerst nog een dreigend fantasiebeest was op vier poten, zorgden latere  kunstenaars ervoor dat dat beeld werd aangepast. Er kwamen in latere decennia steeds meer soortgenoten, de mythe van het rare beest dat ook wel voor een eenhoorn was aangezien, verdween steeds verder naar de achtergrond. Met dank aan Clara, een gewone neushoorn zoals er inmiddels zovelen waren in Europese dierentuinen. Maar Clara raakte steeds meer op de achtergrond.  Zij wordt  weer de unieke Clara nu de neushoorn met uitsterven wordt bedreigd. Ook deze keer biedt de kunst uitkomst:  deze keer is die er niet om de mythe te ontsluiten, maar geeft ze  de dreigende verdwijning een gezicht –met Clara.  Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/hoe-de-18e-eeuwse-neushoorn-clara-verwerkt-werd-in-franse-kapsels-a4139632
2022-08-25||Kees de Kort (87) was schilder van bijbelverhalen en varkens||Lachend vertelde kunstenaar Kees de Kort uit Bergen (Noord-Holland) ooit in dagblad Trouw dat de Duitsers zijn werk wel eens als ‘Bibel und Schweinerei’ hadden omschreven: de Bijbel en zwijnerij. En dat klopt. Varkens schilderde hij graag. Maar De Kort, die op 19 augustus in Bergen overleed op 87-jarige leeftijd, kreeg ‘wereldfaam’, zoals het Nederlands-Vlaams Bijbelgenootschap het in een persbericht noemt, door de kleurige, toegankelijke bijbelillustraties die hij tussen 1965 en 1980 maakte.  In totaal verschenen er 28 deeltjes van De Kortes beeldboekjes Wat de Bijbel ons vertelt die weer gebundeld zijn in de Kijkbijbel. Ze waren voor kinderen bedoeld, met weinig tekst: vooral De Korts schilderijen moesten het verhaal vertellen. Die reeks werd een enorm succes – in Nederland, en ook daar buiten, en is dat nog steeds. De prentenboeken, al dan niet gebundeld tot Kijkbijbel, zijn inmiddels in meer dan 65 talen vertaald. Vandaar dat de directeur van het Bijbelgenootschap Rieuwerd Buitenwerf  stelt: „Kees de Kort is de Dick Bruna van de Bijbel”. Want Bruna’s kinderprentenboeken zijn ook in meer dan 50 talen vertaald. Er is nog een overeenkomst. Beide kunstenaars hebben hun succes te danken aan hun talent om verhalen simpel te verbeelden. Waarbij De Kort als schilder zich soms zichtbaar door Chagall liet inspireren.   De Kort ontwikkelde zijn eigen, simpele en heldere schilderstijl speciaal voor de bijbelreeks. Die was aanvankelijk bedoeld voor verstandelijk gehandicapte kinderen: speciaal voor hen wilde het Bijbelgenootschap in de jaren zestig een sterk op beeld georiënteerde bijbelversie maken. Het genootschap schreef een wedstrijd uit onder kunstenaars in 1965. Op de laatste dag dat het kon maakte De Kort een schilderij van Jozef en Maria op een ezel, zond die in – en won. Toen hij de opdracht kreeg is hij eerst op bezoek gegaan bij de doelgroep en heeft zichzelf daarna aangeleerd „te kijken als een kind”, aldus zijn website. Kees de Kort. Foto NBG/Sandra Haverman.
 De Korts bijbelschilderingen zijn herkenbaar en overzichtelijk. Net als kindertekeningen van onderaf in een duidelijke horizontale lijn opgebouwd. Ze hebben weinig perspectief. In composities met kleurvlakken staan mensen steeds centraal  – met duidelijk herkenbare emoties uitgebeeld. Zo herinneren op Twitter na De Korts dood sommige volwassenen zich nog steeds de afbeeldingen van Bartiméus die het uitschreeuwt nadat hij blind is geworden.  Zoetig zijn De Korts bijbelschilderijen niet.  Hij brak met de Renaissance-traditie waarin bijbelfiguren als verheven, paternalistische types uitgebeeld worden. Hem ging het vooral om het menselijke aspect, zei De Kort ooit in Trouw. Hij moest zijn tekeningen voorleggen aan vertegenwoordigers van het katholieke, gereformeerde en joodse geloof, en kinderdeskundigen – dat was hard werken, zei hij. Hij was zelf in 1934 geboren in het gereformeerde Nijkerk, in een katholiek gezin, en niet overdreven kerks. Dat De Korts kunst een katholieke beeldende vertelkracht heeft,  in vormen die zo sober zijn „dat ze weer stoer protestants worden” zoals hij zelf zei, is gezien zijn achtergrond wel begrijpelijk.   De Korte had het zo druk met bijbelschilderijen maken in opdracht, ook voor de paus in 2017, dat hij weinig tijd had om voor zichzelf te schilderen. Maar dat deed hij wel. Hij was verzot op het schilderen van varkens, die hij sympathieke en intelligente dieren vond. Hij maakte indringende schilderijen van varkens met stressverschijnselen: „De mens is soms meer een varken dan het varken zelf”, zei hij daarover. Zowel de varkensschilderijen als de bijbelschilderijen zijn geëxposeerd, onder meer in museum Jan Cunen in Oss en het Bijbels Museum in Amsterdam.  Zijn fascinatie voor varkens kwam deels doordat hij ze schilderde bij het bijbelverhaal ‘De verloren zoon’ in de jaren zeventig. En bijbelschilderen ging beter, zei hij in een interview, nadat hij eerst als autonoom kunstenaar een varkensschilderij had gemaakt. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/schilder-van-bijbelverhalen-en-varkens-2-a4139766
2022-08-25||Oekraïense Onafhankelijkheidsdag in binnen- en buitenland||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/24/oekraiense-onafhankelijkheidsdag-in-binnen-en-buitenland-a4139755
2022-08-25||‘We belandden in Tjideng, een concentratiekamp in Batavia. Ik kan het nog uittekenen’||‘Ik was een baby van drie maanden toen we naar Indië gingen. Ik had twee Nederlandse ouders die elkaar tijdens hun studie in Amsterdam hadden ontmoet. Mijn vader had tropische geneeskunde gestudeerd en moest als arts-officier in het Koninklijk Nederlands-Indisch Leger (KNIL) om zijn beurs terug te betalen. Mijn moeder had kunstacademie gedaan. We gingen in Batavia wonen op het Waterlooplein naast de kathedraal. Dat plein en de kathedraal herinner ik me nog goed. Ik heb met Kerst op de schaapjes gezeten in de kerststal. Ik herinner me de geboorte van mijn zusje.  Mijn vader deed de bevalling zelf en ik  mocht niet bij mijn moeder in bed.  Iedereen  noemde me Kaya, dat betekent rijk in het Indonesisch, omdat ik dingen kon voorzien. En af en toe doe ik dat nog. Maar ik vertel ze alleen als het goede dingen zijn.  Tachtig jaar geleden, in maart 1942, kwam er met de capitulatie van Nederlands-Indië voor Japan de facto een eind aan de kolonie. De laatste ooggetuigen vertellen wat dit voor hen betekende. Dit is het slot van een serie die begon in augustus 2020.    Voor de oorlog gingen we bijna alle weekends naar Bandoeng, waar het wat koeler is, en naar de vulkaan, de Goenoeng Gedé. Ik herinner me ook de Tangkoeban Prahoe, warm waterbronnen  en de theetuinen van de Preanger. Ik was nog heel klein, die theestruiken waar hoger dan ik.  We hadden voor de oorlog een heel leuke buurman. Die had een piano en speelde altijd liedjes als: ‘Er was een vogeltje, dat beestje kon niet kakken, want er was een veertje aan zijn poepertje blijven plakken, hij zei ojee, hij zei oja, hij zei o, dome, hoe is dat veertje aan mijn poepertje gekomen.’  Ik weet verder niks van hem, alleen maar dat hij zulke leuke liedjes zong.  Van onze bedienden herinner ik me vooral Joepri, de djongos (huisbediende). Hij heeft me veel dingen geleerd. Voordat we na de oorlog naar Nederland gingen, ben ik nooit naar school geweest.  Ik had ook geen vriendjes of vriendinnetjes. Ik had natuurlijk mijn zusje, maar wij speelden niet samen.  De oorlog begon voor mij met een truck vol  Japanners voor de deur, die tussen hun benen hun geweer met bajonet hadden staan.  Ze zaten aan weerskanten van de laadbak, en ze sprongen eruit toen de auto stopte. En wij kwamen naar hen toegelopen met  onze hond, een boxer. Als ik thuiskwam sprong hij altijd tegen me aan zodat ik omviel. Hij rende naar de Jappen, die schoten op hem en het beest spatte uit elkaar. Ze pakten papa op, zetten hem op de truck en reden weg. Ik vond het zielig van onze hond, maar ik heb helemaal niet aan mijn vader gedacht. Oh, ik herinner me nu dat ik nog een keer achterop de fiets bij mijn moeder heb gezeten omdat we mijn vader gingen bezoeken. Hij zat in de gevangenis, in een stenen kamertje. Ik vond het er koud en donker.  Mijn vader heeft het overleefd. Maar hij heeft er nooit veel over verteld; was dichtgeklapt.  Verder weet ik er niks meer van. Hij heeft het overleefd. Maar hij heeft er nooit veel over verteld; was dichtgeklapt. Hij vertelde wel dat als er Japanners naar hem zochten, hij gauw naar de leprapatiënten liep, want ze waren als de dood voor besmettelijke ziekten.  Op een gegeven ogenblik kwam er ook een truck die ons ophaalde. Ik was toen bijna zes jaar oud. Uiteindelijk belandden we in Tjideng, een groot concentratiekamp in Batavia. Dat kamp herinner ik me erg goed want ik heb daar drie jaar gezworven. Ik kan het helemaal uittekenen, alle straten, straatjes, huizen, struiken, planten. Ik herinner me elke djeroek (limoen) die uit onze tuin is gegapt.  In het kamp hebben we op drie adressen gezeten. We sliepen met zijn drieën bij elkaar  met een heel stel moeders en andere kinderen  in een kamer op  geïmproviseerde bedden. Als we niet konden slapen, haalde mijn moeder een oud crèmepotje tevoorschijn met pindakaas en dan kregen we daar een  theelepeltje van.  Die pindakaas was natuurlijk gauw op.  Er waren hele egoïstische moeders die gapten en lelijk waren, maar de meeste moeders waren solidair. Als er een moeder dood was gegaan, zorgden ze voor haar kinderen. Mijn moeder is een keer tijdens het werk in de gaarkeuken gevallen en gewond geraakt en toen is ze op een brancard weggebracht en ergens verzorgd. Dat was heel naar, herinner ik me. Want ik mocht niet bij haar. Ze was niet in de ziekenboeg. Want ik weet waar die was. Als je naar de hoofdingang keek vanuit het kamp, was links daarvan de ziekenboeg. En rechts van de hoofdingang was een huis waar allemaal vrouwen strak ingesnoerd in lakens over de grond  lagen te rollen. Die waren helemaal gek geworden van ellende.  Een grote indruk hebben de dode moeders op mij gemaakt. Want ze konden niet altijd allemaal tegelijk opgeruimd worden.   Dan lagen ze op straat, of op een muurtje. Ik ging kijken hoe snel ze stijf werden en of ze gingen stinken. Ik kon er niks aan doen, ik was er door gefascineerd. We hadden elke dag koempoelans (appèls), dan moest iedereen geteld worden, en er moest gebogen worden. Als dat niet diep genoeg gebeurde volgens de jap dan werden er harde klappen uitgedeeld. We moesten heel lang in de zon staan. En een keer viel een moeder naast mij flauw. Toen  kwam er een Jap aan en die scheurde haar zo met zijn bajonet open.  Iedereen bleef verstijfd staan. Bang dat ze gestoken zouden worden met bajonetten of met geweerkolven kapotgeslagen zouden worden.  Het was heel stil dat weet ik nog. Ik heb gezien dat  vrouwen door Japanners zijn gemarteld. Verkracht. Ik heb gezien dat  vrouwen door Japanners zijn gemarteld. Verkracht, en als ze schreeuwden of spartelden werd hun keel dichtgeknepen tot ze dood waren.   Als kind realiseer je je niet de heftigheid van zoiets. Dat komt later pas. Ik heb het allemaal gezien en ik heb gedacht: wat erg.  Maar ik heb geen trauma. Mijn herinneringen liggen allemaal naast elkaar. Ik kan niet zeggen hoe lang de ervaringen uit elkaar liggen. De oorlog was afgelopen en we moesten in het kamp blijven. En voor  het eerst kwam er een blanke man in het kamp binnen. Een hele dunne man met een wit uniform en een pet met een zwarte klep op. Ik rende naar mijn moeder en riep:  ‘Mama, mama, er is een man!’ Toen zei ze: ‘Het is je vader.’ Hij mocht als eerste naar binnen omdat hij arts was. Ik herkende hem niet maar ik vond hem prachtig.  We werden opgehaald, een groepje vrouwen en kinderen. Omdat we naar een schip moesten. Na de oorlog. Hoe lang na de oorlog weet ik niet. We reden met de truck het kamp uit, over de brug over de kali die om het kamp heenliep, rechtsaf en daar lag een stapeltje dode kinderen, die waren daar levend getjing-tjangd, in stukjes gesneden. Ik zat met al die moeders in de truck. Die waren helemaal kapot toen ze die kinderen zagen. Dat was de Bersiap: de moordpartijen na de uitroeping van de republiek Indonesië.  Zelf ben ik verkracht door een Britse soldaat. We waren  naar Ceylon overgebracht  door  het vliegdekschip Colossus. Ik vond Ceylon het aards paradijs. We zaten in een kamp in de jungle. Maar toen ik een middagslaapje deed, is die Engelse soldaat op me gekropen. Hij heeft alles met mij gedaan, ook penetratie. Ik lag doodstil want ik had in het kamp gezien wat er gebeurde als je tegenspartelde. Maar een tante kwam binnen en zij heeft er woedend een einde aan gemaakt. Ik dacht alleen maar de hele tijd: wat is dit vies! Ik wist helemaal niet wat seks was. Mijn moeder heeft die soldaat   aangeklaagd en hij is  ook  veroordeeld.     Nederland was daarna moeilijk wennen. De Nederlanders zeiden dingen als: „Wat komen jullie hier godverdomme doen?” Mijn vader kwam in 1948 pas terug. De relatie met mijn moeder was niet goed meer. Ik werd gepest op school in Breda. En ben wel van vijf scholen afgestuurd. Mijn vader was erg gemarteld en niet gezond. Mijn moeder vond ik eens djonkokkend (hurkend) op de keukenvloer. Ze zei: „Het is hier nog erger dan in het kamp.”’ Meer afleveringen 
				Over Indië
			||https://www.nrc.nl//nieuws/2022/08/24/ik-was-gefascineerd-door-dode-moeders-a4139765
2022-08-25||Leven in een oorlog: schuilen tijdens sporten, bezuinigen en positief blijven||  Polina en Maryna Borejko lopen berustend hun flatgebouw weer binnen. Zojuist klonk het luchtalarm huilend door de Zuid-Oekraïense stad Kryvy Rih. Moeder en dochter stonden net buiten, in hun gele trainingsshirts, sportleggings en sportschoenen. Klaar om te gaan rennen. Maar nu hebben ze hun hardloopochtend moeten uitstellen. Polina (59) en haar dochter Maryna (31) nemen geen enkel risico. Naast hun hardloopparcours ligt een schoolgebouw. Scholen blijken een gewild object van de Russische krijgsmacht. Hun hardloopochtend – zes dagen per week, op zondag gaan ze naar de kerk – vormt het begin van een dag waarin ze proberen een normaal leven te leiden, terwijl de oorlog Oekraïne in zijn greep houdt. Polina en Maryna lopen geen constant gevaar. Kryvy Rih ligt vijftig kilometer van het front, buiten het bereik van de Russische artillerie. „De stad is relatief veilig”, zegt Maryna, wachtend in de keuken. „Sinds we hier wonen zijn er een of twee raketaanvallen geweest.”  Als het luchtalarm afgaat, schuilen ze soms in de gang. In huis is dat de veiligste plek om te verblijven, net als de badkamer. De vuistregel is dat je thuis achter minimaal twee muren moet zitten, de buitenmuur en een binnenmuur. Na een half uur klinkt opnieuw het luchtalarm door de stad, het sein veilig. Direct gaan Polina en Maryna naar buiten, ze lopen langs twee oudere vrouwen die hen elke dag succes wensen. Vijf minuten later staan ze aan de start van hun parcours, een wandelpad langs een voetbalveld van zand en stenen, het schoolgebouw en fitnesstoestellen. Polina zet haar Strava-app aan. De snellere Maryna wacht niet op haar en begint meteen. Al snel loopt ze een half rondje voor, halverwege haalt ze haar moeder in.  Dat ging bij de eerste keer hardlopen anders. Toen bleven ze bij elkaar. Die eerste keer was op 22 maart, nadat Polina twee dagen eerder was aangekomen in Kryvy Rih na haar vlucht uit het belegerde Marioepol, de stad waar niets van overbleef en die al maanden in Russische handen is. Maryna ontvluchtte Charkov, vanwege  de Russische bombardementen die de stad nog dagelijks moet verduren. Ze gingen samenwonen in een flat van een voormalig studiegenoot van Maryna. De eerste nacht schrok Maryna wakker. Haar moeder gilde het uit. Ze had niks in de gaten en sliep door. De volgende dag kon ze zich niets van haar geschreeuw herinneren. Maryna legde een verband met de gebeurtenissen in Marioepol. Haar moeder zag het nut er niet van in om naar de psycholoog te gaan. Ze dacht dat er niks aan de hand was. Maryna wilde haar niet pushen. „Omdat we elkaar lange tijd niet hadden gezien, wilde ze bij mij zijn.” Dus besloot Maryna – zelf sportief aangelegd – om te gaan hardlopen met haar moeder. Eerst nog in hun gewone kleren.  Het bleek het medicijn om Polina’s hoofd leeg te maken. „Hardlopen verlost mij van zware gedachten. Ik voel me geweldig.” Schreeuwen in de nacht doet ze niet meer. Na het hardlopen deze ochtend is het tijd voor rekken, strekken, buikspieroefeningen en planken. IJverig luistert Polina naar haar dochter voor advies. „Ze is mijn persoonlijke trainer.” Ze verloor tien kilo sinds ze begon met hardlopen. Hardloopfoto’s zet ze op haar Instagramaccount boreiko_polina. Zo houdt ze contact met gevluchte vriendinnen. Door middel van berichten ondersteunen ze elkaar.  Bezweet lopen ze na drie kwartier terug en nemen als toetje in plaats van de lift de trap naar hun woning op zes hoog. In haar kamer staat Polina’s bed klem tussen dozen, kasten en de muur. Daarnaast een tas met documenten en wat kleren voor als ze onverwachts moet vluchten. Na het douchen en omkleden begint ze aan haar vrijwilligerswerk. Aan een bureau bindt ze groene touwtjes aan elkaar die soldaten als camouflagecapuchon over hun hoofd kunnen doen. Maryna werkt op haar slaapbank met haar laptop op schoot. Ze doet de marketing bij Inksystem een bedrijf in Charkov voor printers en inkt, waarvoor ze 7.000 grivna (192 euro) per maand ontvangt. In een kast heeft ze de boeken van Russische schrijvers omgedraaid, zodat ze titel en schrijver niet ziet.  De twee leven van Maryna’s inkomen, Polina kon geen werk vinden in Kryvy Rih omdat bedrijven de voorkeur geven aan plaatselijke bewoners. Verder hebben ze wat spaargeld en ontvangen ze elke maand 4.000 grivna van de zoon/broer (wiens naam ze liever niet geven uit angst voor op wraak beluste spionnen) die in het leger zit. Als intern ontheemden krijgen ze van de Oekraïense overheid per persoon maandelijks 2.000 grivna en kunnen ze in Kryvy Rih gratis gebruikmaken van het openbaar vervoer. In de keuken staat de voorraadkast vol met boekweit, spaghetti en ingeblikt vlees uit hulppakketten van de Oekraïense overheid. In de eerste drie maanden kregen beiden 2.200 grivna van de Verenigde Naties. Polina weeft een camouflagenet voor vrijwilligerscentrum in Kryvyi Rih. Foto Kostyantyn Chernichkin
 Moeder en dochter proberen zo veel mogelijk te bezuinigen op hun uitgaven. „Je weet nooit of we opeens extra geld nodig hebben”, legt Polina uit. Dus gaan ze niet naar het café of restaurant. Ze kopen geen vis, wijn, rund- en varkensvlees of ijs meer. Kleren krijgen ze van buren of anderen. Polina draagt die van haar dochter. Toen ze in Kryvy Rih aankwam, had ze alleen winterkleren bij zich. De flat is gratis, maar ze betalen wel voor gas, water en elektriciteit. Als Polina rond het middaguur naar de markt gaat, vraagt ze bij elke kraam naar de prijzen. In juni was de inflatie gestegen naar 21,5 procent ten opzichte van een jaar eerder. Toen de oorlog begon, betaalde Polina 13 grivna voor een brood, nu 15,50 grivna. Maryna kiest bij het kopen van douchegel, shampoo en gezichtscrème voor een goedkoper merk. De twee vrouwen beseffen dat niets meer normaal verloopt in hun leven en benadrukken dat ze positief moeten blijven. Zeker omdat niemand weet hoe lang de oorlog duurt. „Er zijn mensen die het slechter hebben.” Een week later appt Maryna dat ze teruggaat naar Charkov om wat zaken te regelen. Haar moeder blijft bezorgd achter in Kryvy Rih. Ze vreest dat een Russische raket haar dochter doodt. Polina blijft hardlopen, schrijft Maryna. Ze houdt haar moeders prestaties in de gaten via Strava. „Ze mag niet achterop raken.”   Zelf loopt ze in Charkov drie tot vier keer per week hard, schrijft ze. „Je voelt je hier niet altijd veilig om de straat op te gaan.” 1.000 grivna = € 27,30 Inkomsten Salaris Maryna per maand: 7.000 grivna  Donatie broer/zoon: 4.000 grivna per maand Toelage Oekraïense overheid: 2.000 grivna per persoon Uitgaven Gas, water, elektriciteit: 3.000 grivna (winter), 1.000 grivna (zomer) Wifi thuis: 130 grivna per maand Telefoon Polina: 95 grivna per maand Telefoon Maryna: 75 grivna per maand Huur flat: gratis Boodschappen per maand: 4.000-5.000 grivna||https://www.nrc.nl//nieuws/2022/08/24/hardlopen-tegen-het-schreeuwen-in-de-nacht-a4139763
2022-08-25||Zuurstofgebrek leidt tot nieuwe golf van sterfte in rivier de Oder||Sinds een paar dagen wordt in de rivier de Oder een nieuwe, tweede golf van sterfte waargenomen. „Wat we nu zien verschilt met de massale sterfte van de afgelopen weken”, zegt Piotr Parasiewicz, hoofd van de afdeling riviervisserij aan het Stanislaw Sakowicz Instituut voor Binnenlandse Visserij in Olsztyn, in het noordoosten van Polen. Het is een van de instituten die betrokken zijn bij het onderzoek naar de ecologische ramp die zich de afgelopen weken in de Oder heeft voltrokken, met massa’s dode dieren. „Al die organismen die de afgelopen weken zijn gestorven en op de bodem van de Oder zijn beland, worden nu door bacteriën verteerd en afgebroken.” Dat proces vraagt zo veel zuurstof, dat er, zeker met de huidige lage waterstand, een tekort ontstaat. Organismen raken daardoor in ademnood. „Ze stikken.” Dat was heel anders bij de eerste stervensgolf, die zo’n drie weken geleden begon. Grote aantallen dode vissen werden opeens aangetroffen, ongeveer vanaf de stad Glogów, en gaandeweg verder stroomafwaarts van de 850 kilometer lange rivier, die ontspringt in Tsjechië en via Polen en de Pools-Duitse grens uitmondt in de Baltische Zee. Media berichtten over de Poolse brandweer die tot aan 17 augustus meer dan 100 ton aan dode vis uit de rivier had gehaald. „Inmiddels is dat opgelopen tot naar schatting 200 ton”, zegt ecoloog Christian Wolter van het Leibniz Instituut voor Zoetwaterecologie en Binnenlandse Visserij in Berlijn, dat ook bij het onderzoek is betrokken. Op 17 augustus bracht dit instituut zijn eerste bevindingen naar buiten. Wat opviel waren de „onnatuurlijk hoge zoutconcentraties” die onder meer bij een meetstation in Frankfurt an der Oder werden vastgesteld. Daarnaast bleek, bij onderzoek naar algen, de soort Prymnesium parvum eruit te springen. Normaal komt die in het zoete water van de Oder niet in grote aantallen voor. Hij doet het vooral goed in brak water. Maar nu maakte deze soort in de onderzochte watermonsters soms wel de helft van alle algenbiomassa uit. De verdenking van een industriële lozing van zout – al dan niet legaal – werd al snel uitgesproken. Die zou tot massale bloei van deze typische goudalg hebben geleid. En de goudalg op zijn beurt produceert gifstoffen, waaronder de prymnesines, die dodelijk zijn voor kieuwademhalende dieren. De prymnesines zouden de massale sterfte hebben veroorzaakt. Het instituut hield wel een slag om de arm. Want op 17 augustus waren die toxines nog niet aangetoond – slechts een paar laboratoria in Europa leggen zich toe op deze groep van gifstoffen. Er zijn weinig plekken waar dieren in geval van nood naartoe kunnen vluchten Piotr Parasiewicz Pools visserij-instituut Maar twee dagen later berichtte het instituut van Wolter dat een onderzoekster van de Universiteit Wenen „onweerlegbaar significante hoeveelheden prymnesines” had aangetroffen in watermonsters van de Oder die haar waren toegestuurd. Nog weer een dag later, op zaterdag 20 augustus, volgde een nieuw persbericht. Dit keer met satellietbeelden. De Oder was ingekleurd op basis van de concentratie chlorofyl (bladgroen, dat een alg nodig heeft voor fotosynthese). Op de foto van 4-6 augustus piekt die concentratie in het gebied tussen de steden Wroclaw en Glogów. Op de foto van 16-18 augustus heeft de chlorofylpiek zich stroomafwaarts verplaatst, en is hij over een groot gebied te zien, bijna tot aan de stad Szczecin, die aan de monding van de Oder ligt. Wolter zegt dat de chlorofylpiek op de satellietbeelden weliswaar niet specifiek is toe te wijzen aan Prymnesium parvum, maar alles bij elkaar genomen passen alle tot nog toe verkregen data wel in het beeld van een zoutpiek die tot massale bloei van een zoutminnende alg heeft geleid, die is gevolgd door een gifpiek en een stervenspiek. Maar voorzichtigheid blijft. Het onderzoek loopt, en wellicht komen er nog andere doodsoorzaken aan het licht. Parasiewicz zegt dat hij inmiddels dode exemplaren heeft ontvangen van 20 soorten vissen. „Vooral grotere soorten, die worden het makkelijkst gezien.” Hij verwacht de komende weken ook meer kleine soorten. Wolter benadrukt dat niet alleen vissen slachtoffer zijn geworden. „Ook mosselen, weekdieren zoals slakken, en muggenlarven zijn in groten getale dood gevonden.” Hij schat dat het twee tot drie jaar duurt voordat de visstand zich in het aangetaste deel van de Oder heeft hersteld. „Voor mosselen is het langer, want die verplaatsen zich niet zo snel.” Het Leibniz Instituut voor Zoetwater-ecologie en Binnenlandse Visserij liet in z’n eerste persbericht ook weten het overlijden van 20.000 jonge steuren in eigen huis te betreuren. Het instituut is betrokken bij de herintroductie van de steur in de Oder. Daarvoor kweekt het jonge exemplaren van deze soort. Wolter vertelt dat zijn instituut er twee containers voor in gebruik heeft. „Ze worden doorspoeld met Oder-water, om de vissen eraan te laten wennen.” Hij noemt de zoutlozing „aan het criminele grenzend”. In Polen loopt het (juridisch) onderzoek naar de bron van de zoutlozing nog, zegt Parasiewicz. Maar hij wil ook benadrukken dat de omstandigheden sowieso ongunstig waren. De waterstand van de Oder was erg laag, door de aanhoudende droogte. Een probleem dat door klimaatverandering vaker zal voorkomen in de toekomst. „Als er zo weinig water is, dan is de concentratie van een vervuiling al gauw hoger en schadelijker.” Daarbij spoelen er onder meer vanuit de akkers veel meststoffen naar de rivier, die algengroei stimuleren. En de Oder is een rivier waarin de mens sterk heeft ingegrepen, met de aanleg van dammen en het rechttrekken van stukken oever. „Er zijn weinig plekken waar dieren in geval van nood naartoe kunnen vluchten.” Parasiewicz zegt dat het hoog tijd is voor een „groot restauratieplan” voor de Oder. Dat vindt ook Wolter. „Het water moet beter worden vastgehouden, zodat het in de zomer niet zo snel droog valt”, zegt hij. Er moeten meer overstromingsvlaktes komen, en meer plekken waar dieren in geval van nood naartoe kunnen vluchten. Wellicht kan een aantal dammen verwijderd worden. Wolter: „En het lozen van zout moet aan banden gelegd, zeker in de zomer.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/24/zuurstofgebrek-leidt-tot-nieuwe-golf-van-sterfte-in-rivier-de-oder-a4139762
2022-08-25||Na een verbouwing van ruim tien jaar, is het belangrijkste museum van Vlaanderen weer open||



Waar kijken we naar uit dit culturele seizoen?



 Waar kijken we naar uit dit culturele seizoen? Apathisch staren de holle ogen vanuit het bleke gezicht op Luc Tuymans’ Der Diagnostische Blick IV (1992) de museumzaal in. Of is de figuur juist ontroerd en aangedaan? Op de donkerrode wand er recht tegenover hangt een van de absolute hoogtepunten uit de collectie van het Koninklijk Museum voor Schone Kunsten in Antwerpen (KMSKA): de Madonna uit omstreeks 1455 van Jean Fouquet. Het bijna zeshonderd jaar oude schilderij – met felrode en blauwe engelen, een spierwitte Madonna (met cirkelvormige borst) en haar al even bleke kind (nét een robot) – oogt tegenover het hedendaagse werk van Tuymans nóg futuristischer dan ooit. En in die kleine ruimte hangen nog drie topstukken: eeuwenoude Madonna’s van Rubens en Van Eyck, en een zich ontkledende vrouw van Marlene Dumas. De zaal met de Madonna’s is een van de opstellingen in het vernieuwde KMSKA waarop algemeen directeur Carmen Willems het meest trots is. Volgende maand gaat het museum weer open, na een omvangrijke verbouwing van ruim tien jaar. Willems: „Wat denken deze schilderijen van elkaar? Hoe zien ze elkaar? Je voelt het spanningsveld. Het roept vragen op, en dat is wat je als museum wilt bereiken: dat mensen vragen gaan stellen.”   Het KMSKA is het belangrijkste museum van Vlaanderen, met een omvangrijke collectie van met name kunst uit de Zuidelijke Nederlanden vanaf de veertiende eeuw, werken van Rubens, Van Eyck, maar ook twintigste-eeuwse werken, en de grootste collectie schilderijen van James Ensor. Het museum viert de heropening met het motto ‘het schoonste gevoel’. „We hebben lang nagedacht over de vraag: wat wíllen we zijn? Hoe vat je ons DNA in een paar woorden? Resoluut kozen we ervoor in te spelen op emotie. Musea worden vaak in eerste instantie gezien als kennisinstellingen, iets wat we ook zijn, maar wij willen verder gaan dan feiten overbrengen: we willen bezoekers in hun emotionaliteit raken: woede, verdriet, plezier. Pas als je op die laag komt, dan gaat de kunst je bijblijven, en kun je er iets mee in je eigen leven.” Om die emotionele laag bij bezoekers aan te boren, heeft het museum tal van ‘ervaringen’ toegevoegd. Zo is er Radio Bart, een blinde museummedewerker die bezoekers in zijn eigen mobiele studio op zaal vraagt om schilderijen aan hem te beschrijven. „Hij nodigt je uit om héél aandachtig naar één werk te kijken.” Er is een immersieve ruimte met digitale projecties waarin op metershoge wanden details van schilderijen worden uitgelicht en bezoekers kunnen meekijken in het restauratie-atelier. In de deftige Rubens-zaal bestaat een van de klassieke stoffen zitbanken uit levensgrote kamelen van rode stof: onderdeel van een door kunstenaar en regisseur Christophe Coppens gemaakte speurtocht voor kinderen. „Ze mogen erop klimmen en worden gevraagd om de kamelen op de schilderijen te vinden. Van zoeken ga je ook beter kijken.” Buiten het museum wappert nog een rood-wit afzetlint bovenaan de statige trappen bij de entree. Bouwvakkers lunchen in de schaduw onder een boom in de museumtuin, sculpturen worden op hun plek getild en een grote graafmachine schraapt een partij grind van de straat. Het is van veraf te zien dat nog hard gewerkt wordt om het KMSKA vóór de openingsdatum op zaterdag 24 september af te hebben. Die werkzaamheden zijn gedurende de tien jaar dat het museum gesloten was niet altijd zo zichtbaar geweest, zegt Willems. Lange tijd speelde het grootste gedeelte van het werk zich binnen de muren van het museum af. „Dat heeft ons ook wel parten gespeeld, want mensen vroegen zich af of er wel écht iets gebeurde.”  En óf er iets gebeurd is: het KMSKA  breidde tijdens de werkzaamheden uit met ruim 40 procent meer tentoonstellingsruimte. Willems noemt het een ‘inbreiding’, in plaats van een ‘uitbreiding’. Het Nederlandse architectenbureau KAAN bedacht een constructie waarbij de nieuwbouw van buitenaf geheel onzichtbaar ín de zes patio’s van het oorspronkelijke gebouw uit 1884 geplaatst is. „Je krijgt straks twee musea ineen, in het oude gebouw hebben we alle zalen voor de oude meesters in de klassieke grandeur hersteld, en in het nieuwe gedeelte komen de moderne meesters. Daar is het gebouw compleet ‘gedematerialiseerd’: alles is er wit en strak.” KMSKA-directeur Carmen Willems: „Van zoeken ga je ook beter kijken.” Foto Katrijn van Giel
    Het KMSKA ging dicht in 2011, en zou oorspronkelijk deels in 2014 weer heropenen. „Maar er waren tal van tegenslagen”, vertelt Willems. „Er is tien keer meer asbest gevonden dan vooraf werd gedacht. Het museum bevindt zich op een locatie waar archeologische vondsten gedaan worden, dus alles moest bovendien heel voorzichtig gebeuren.” Ook was het project gefaseerd begroot, en was er niet altijd direct geld voor de volgende stap. Uiteindelijk kostte de verbouwing zo’n 100 miljoen euro, betaald door de Vlaamse Overheid. „Voor die 100 miljoen euro hebben we in totaal 21.000 vierkante meter vernieuwde museumruimte  gekregen, dat is internationaal gezien goedkoop.” Ter vergelijking: de verbouwing van het Rijksmuseum in Amsterdam kostte destijds 370 miljoen euro. „Dat museum is wat groter, maar ook weer niet zo heel veel groter.” Vlak voor de heropening had het KMSKA korte tijd een Nederlandse artistiek directeur: Jacqueline Grandjean stapte over van kunstinstelling Oude Kerk in Amsterdam naar het KMSKA, ze werkte er slechts honderd dagen. „We hebben samen vastgesteld dat het gewoon niet het juiste moment was voor een nieuwe artistiek directeur.  We zitten met de heropening in een trein die maar voortdendert, en alle plannen zijn al gemaakt. Het is als een snelweg die vol voorbijrazende auto’s is, en je raakt er niet tussen. We zijn ontzettend blij dat Jacqueline nu een mooie job bij Het Noordbrabants Museum heeft.” De routes door de twee delen van het gebouw zijn niet met elkaar verbonden, bezoekers kiezen straks in de centrale De Keyserzaal welke kant ze op gaan: oude meesters of moderne meesters. Wel deelt het museum speldenprikjes uit, door her en der oude kunst tussen de moderne en hedendaagse kunst op te hangen, en andersom – zoals de installatie met Tuymans en Fouquet. In de De Keyserzaal kunnen bezoekers kiezen: naar de oude meesters of naar de moderne meesters? Foto Karin Borghouts De Oostendense schilder James Ensor (1860-1949), van wie het KMSKA de grootste collectie werken wereldwijd heeft,  krijgt drie zalen: „Hij is een scharnierpunt tussen oude en nieuwe kunst.” Bij Ensor zie je de overgang van de meer verhalende, symbolische kunst, naar materiaal en vormonderzoek. „Hij is ook een kunstenaar die de laatste jaren steeds meer in de belangstelling is komen te staan. Daar hebben we als KMSKA ook aan bijgedragen, want tijdens de sluiting hebben we zijn werken veel internationaal laten rondreizen.” Met de Madonna van Fouquet heeft Willems ondertussen ook grote plannen. In gesprek met een Vlaamse krant kondigde ze aan dat schilderij even bekend te willen maken als de Mona Lisa. „Dat was natuurlijk een beetje een  grapje, maar het toont wel onze ambitie. Dit museum heeft een fantastische collectie, maar we hebben eigenlijk niet zoiets als één iconisch werk. Als je naar het Rijksmuseum gaat, dan ga je naar De Nachtwacht, als je naar het Louvre gaat, dan zie je de Mona Lisa. „Dat hebben wij niet. We hebben mooie werken van de vroege en de late Rubens, we kunnen over zijn hele leven vertellen, maar het absolute topwerk hangt hier niet.” Als je als museum op internationale schaal wilt meespelen, vindt Willems, kan zo’n iconisch werk helpen. „Om jezelf op de kaart te hebben. De Madonna van Fouquet is daarvoor een ongelofelijke kans.” Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/het-rijks-van-vlaanderen-mikt-op-de-emotionele-ervaring-a4139757
2022-08-25||Opinie | Door massale overtreding van de taalwetgeving zitten universiteiten nu in de problemen||Bij veel universiteiten sloeg de afgelopen weken de paniek toe. Ze vrezen de enorme toename van het aantal internationale studenten komend collegejaar niet aan te kunnen. Onder meer de VU en de universiteiten van Nijmegen en Eindhoven adviseren studenten die nog geen kamer hebben gevonden weg te blijven.  Felix Huygen is bestuurslid van Beter Onderwijs Nederland.  UvA-bestuursvoorzitter Geert ten Dam sloeg vorig jaar al alarm in Folia: „De UvA kan dit niet meer aan, Den Haag moet ons helpen”, en „toen de UvA begon met het aanbieden van Engelstalige studies, hebben we niet kunnen bevroeden hoe groot de instroom van internationale studenten zou worden”. Het CBS becijferde dat afgelopen collegejaar 40 procent van de eerstejaars uit het buitenland kwam, een record, en een hoger percentage dan in ieder ander OESO-land behalve Luxemburg. De universiteiten zijn extra bezorgd omdat minister Dijkgraaf van Onderwijs (D66) in juni het wetsvoorstel taal en toegankelijkheid introk, dat instrumenten bevatte om de enorme instroom – die de instellingen zelf veroorzaakten – te beheersen. Een goede beslissing, want Dijkgraaf zei hierbij: „Ik hecht zeer aan het behoud van het Nederlands als academische taal”, en dit voorstel bevatte zoveel uitzonderingsgronden dat iedere opleiding dan met wettelijke goedkeuring het Nederlands uit de collegezaal had kunnen verbannen. Dijkgraaf zei zich nog te bezinnen op oplossingen voor de onbeheersbare instroom. Maar de oplossing ligt er al: handhaving van de huidige wet. Volgens artikel 7.2 van de Wet op het hoger onderwijs moeten opleidingen in het Nederlands gedoceerd worden, tenzij instellingen de noodzaak van een andere instructietaal kunnen aantonen. Eind  2018 constateerde de Onderwijsinspectie in een rapport dat vrijwel geen enkele instelling hierin slaagt – vermoedelijk omdat van een noodzaak zelden sprake is. Daarmee overtreden universiteiten deze wet op grote schaal. In het vorige regeerakkoord werd al besloten tot strengere handhaving van deze wet, maar daarvan is niets terechtgekomen. Dit heeft kwalijke gevolgen. Meer jongvolwassenen komen  bij de studie helemaal niet met het Nederlands in aanraking, omdat zowel bachelor- als masteropleiding volledig Engelstalig is. Zo bereikt hun taalbeheersing niet het academische niveau en leren ze niet in hoogwaardig Nederlands (over hun vak) spreken en schrijven. Terwijl zij wel de leraren, ambtenaren, bestuurders, ingenieurs en beleidsmedewerkers zullen worden voor wie dat noodzakelijk is. Voor taalzwakkere studenten  zal verdere verengelsing ook slecht uitpakken. Volledig Engelstalige opleidingen zijn voor hen veel minder toegankelijk, constateerde de KNAW in 2017. Als ze er al in slagen zo’n Engelstalig traject te voltooien, dan staan ze daarna verder op achterstand in een grotendeels Nederlandstalige arbeidsmarkt en samenleving. Volgens onderzoek van de Taalunie is goede beheersing van het Nederlands van belang voor 94 procent van de banen in het Nederlandse bedrijfsleven. Ook leidt grootschalige verengelsing tot een stormloop aan internationale studenten. In 2015 telden Nederlandse universiteiten 16.908 internationale bachelorstudenten,  in 2021 47.109. Een toename van 179 procent in zes jaar; het aantal Nederlandse bachelorstudenten steeg in die periode met 19 procent.  Dit leidde tot grotere tekorten aan studentenkamers, grootschaliger (dus slechter) onderwijs en meer overwerkte docenten, hoewel de post ‘wetenschappelijk onderwijs’ op de Rijksbegroting tegelijkertijd toenam van 4,2 tot 6,1 miljard euro. Met alleen extra geld los je het probleem niet op. Daarvoor moeten we kijken naar hoe het probleem ontstaan is. Waar nu 28 procent van de bacheloropleidingen volledig Engelstalig is, waren voor 2015 bijna alle bacheloropleidingen meertalig. Veel literatuur was in het Engels, maar het onderwijs was grotendeels Nederlandstalig.  Het voordeel hiervan is dat talen elkaar zo versterken, blijkt uit wetenschappelijk onderzoek. Studenten – ook de internationale – vertalen en schakelen voortdurend tussen het Nederlands en het Engels en brengen daarmee beide talen op hoger (academisch) niveau. Ze leren kennis toegankelijk maken voor een breed Nederlandstalig publiek, een eis die de wet terecht aan universiteiten stelt.  Vanaf 2015 erodeerde dit goed functionerende systeem. Universiteiten in de grensstreek compenseerden demografische krimp door bacheloropleidingen volledig Engelstalig te maken, om nog meer internationale studenten te trekken. Zo werden de universiteiten van Twente en Eindhoven bijna volledig Engelstalig. Dezelfde opleidingen aan andere universiteiten moesten daardoor ook verengelsen,  anders zou hun ‘marktaandeel’ te veel krimpen. Met de huidige grootschaligheid en noodkreten tot gevolg. Aan dergelijk marktfalen kan alleen de overheid een einde maken. Door regulering moet het hoger onderwijs terugkeren naar de evenwichtige vorm van internationalisering van voor 2015. Geef concrete invulling aan de huidige wet door erin vast te leggen dat minimaal zestig procent van de vakken in alle bacheloropleidingen in het Nederlands gedoceerd moet worden. Hiermee los je meerdere problemen tegelijk op: alle studenten leren in de bachelorfase weer academisch Nederlands, opleidingen worden niet meer door concurrentie gedwongen naar het Engels over te schakelen, en er komen geen onbeheersbare aantallen bachelorstudenten meer uit het buitenland. Het onderwijs wordt kleinschaliger en docenten krijgen meer tijd om hun werk te doen. In de masterfase is nog ruimschoots gelegenheid voor Engelstalige opleidingen en het aantrekken van meer internationaal talent.  Zo kan de minister de jarenlange taalstrijd beslechten en een duurzame taalvrede stichten.||https://www.nrc.nl//nieuws/2022/08/24/overheid-kan-de-verengelsing-van-de-universiteiten-reguleren-a4139760
2022-08-25||Biden belooft Oekraïne bijna 3 miljard dollar aan militaire hulpmiddelen||De Amerikaanse president Joe Biden heeft Oekraïne op de Oekraïense Onafhankelijkheidsdag woensdag bijna 3 miljard dollar aan wapens en andere militaire hulpmiddelen beloofd. Dat is het hoogste bedrag dat de Verenigde Staten sinds de oorlog aan hulp hebben toegekend.  Hiermee zal Oekraïne volgens Biden onder meer luchtverdedigingssystemen, artilleriesystemen en munitie kunnen aanschaffen „om ervoor te zorgen dat het zichzelf op lange termijn kan blijven verdedigen”.  De Amerikaanse president feliciteert Oekraïners in zijn verklaring met hun Onafhankelijksheidsdag. „De Verenigde Staten, inclusief trotse Oekraïense Amerikanen, kijken ernaar uit om Oekraïne de komende decennia te blijven vieren als een democratische, onafhankelijke, soevereine en welvarende staat.”||https://www.nrc.nl//nieuws/2022/08/24/biden-belooft-oekraine-bijna-3-miljard-dollar-aan-militaire-hulpmiddelen-a4139758
2022-08-25||Column | Hoekstra: doodgraver van een onverantwoordelijk CDA||Er zijn tijden waarin politici niet meer louter tactisch mogen opereren, maar ook strategisch oog moeten hebben voor de diepte of breedte van de maatschappelijke problemen.  In zo’n tijd leven we nu. Het aantal plagen dat Nederland teistert, is niet meer bij te benen. Elke dag dient zich een nieuw probleem aan waartegen de overheid niet is opgewassen. Terwijl de topsalarissen wederom ongebreideld stegen, zoals de Volkskrant meldde, wordt een groot deel van de burgerij bedreigd door reële verarming en verkilling. Het appel van de regering om in eigen verantwoordelijkheid een extra trui aan te trekken en minder te eisen van de overheid wordt daarom minder geloofwaardig. Tegelijkertijd voert Rusland in Europa een oorlog die primair is gericht op de (culturele) vernietiging van Oekraïne maar volgens museumdirecteur Piotrovski van de Hermitage in Sint-Petersburg ook Nederland zal bereiken. CDA-partijleider Hoekstra achtte het afgelopen week niettemin opportuun om aan te sturen op een regeringscrisis. In theorie mag Hoekstra het kabinet-Rutte IV een mes in de rug steken, waarna de achterblijvers, naar een woord van zijn voorganger Van Agt, „het ventje vriendelijk uitzwaaien”. Maar heeft Hoekstra daarbij ook een strategie? Alleen om tactische redenen een breuk forceren, zou in deze internationale crisistijd krankzinnig zijn. Helaas. In een deprimerend Kamerdebat kon het CDA dinsdag niet verhelen dat het bevangen lijkt door electorale paniek over zichzelf, door angst voor burgers die naar elke betoging bij een minister thuis of een azc een kratje pils meezeulen. Ooit waren de christen-democraten dominant in het „binnenwerk van de democratie”, zoals D66-voorman Van Mierlo het web van het maatschappelijk middenveld noemde. Deze „onzichtbare winkel van het CDA” (ook Van Mierlo) leverde driekwart eeuw veel macht op. Ook in landbouw en veeteelt. Het CDA leverde de meeste ministers en wist zich gesteund door een netwerk in nagenoeg alle agrarische organisaties. Wat heeft het CDA eigenlijk te bieden om ons democratische bestel enigszins te stutten? De christen-democraten hadden dus legio  mogelijkheden om de sector te moderniseren. En precies die positie verkwanselden ze. Nooit durfden CDA-leiders aan wat PvdA-voorman Kok tweemaal – in 1982 door een werkgelegenheidsakkoord met de werkgevers en in 1991 via een ‘WAO-crisis’ die hem bijna de kop kostte – wel deed: de achterban de waarheid zeggen. Die angst heeft averechts uitgepakt. Zoals de PvdA de werkende klasse kwijtraakte, zo vertegenwoordigt het CDA zijn middenveld niet meer. Daarom is het CDA nu niet in staat om het boerenrapalje op trekkers te isoleren en eigen klassieke polderclubs als LTO te disciplineren. Het CDA is irrelevant geworden. Dat is niet alleen die partij te verwijten. Maatschappelijke verhoudingen veranderen nu eenmaal – oude klassen verdwijnen, nieuwe komen op – en in het verlengde kwijnen partijen weg. Ook de VVD, die bij monde van partijleider Rutte ooit de achteraf loze belofte deed dat zij radicaal-rechts „plezierig klein” zou houden, zal er binnenkort aan moeten geloven. Maar dat het CDA het tij ineens denkt te kunnen keren door als juniorpartner een politieke crisis te provoceren, is de partijleiding wel aan te rekenen. Want wat heeft de partij eigenlijk te bieden om ons democratische bestel, dat elke dag wankeler wordt, nog enigszins te stutten? Als dat na vervroegde parlementsverkiezingen een tiental zetels is, is het veel. En dan hebben we een oorlogswinter, waarin Poetins collaborateurs rond Baudet de trom roeren, nog niet meegerekend. De vraag of en wanneer die dominostenen omkieperen, heeft het CDA in al zijn Taktiererei afgewenteld op bemiddelaar Remkes. Het CDA is er mogelijk niet op uit geweest. Maar Hoekstra heeft zich afgelopen week niet alleen ontpopt als de doodgraver van een uitgewoond kabinet, maar ook als wegbereider voor verder verval van de democratische orde. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/24/hoekstra-doodgraver-van-een-onverantwoordelijk-cda-a4139759
2022-08-25||&#8216;We leven in een gepornoficeerde samenleving&#8217;||Maria Goos serveert passievruchten en wilde perziken, want het gesprek zal gaan over seks en het klimaat, de twee onderwerpen van haar nieuwe toneeltekst Seksklimaat. „Leek me wel passend”, zegt ze schalks, aan de eettafel van haar Amsterdamse bovenwoning.  Het gaat haar goed, maar ze is nog maar net hersteld van een flinke operatie, vertelt ze monter, aan haar evenwichtsorgaan. Daar had ze al zeventien jaar last van. „Nu ik straks weer zelf op het podium sta, in mijn eigen stuk, hoop ik dat de aanvallen van duizeligheid voorbij zijn.” Waar kijken we naar uit dit culturele seizoen? Het uitgangspunt van Seksklimaat is dat in gesprekken tussen drie vrienden er één steeds over de klimaatcrisis wil praten, en dat de andere twee dat saboteren en ontlopen, door over seks te beginnen. Dat leidt tot felle discussies en geestige botsingen. Maria Goos, 66 jaar, is een van de belangrijkste en meest succesvolle toneelschrijvers van het land. Haar faam berust op een rijk oeuvre vol empathische, levensechte relatiedrama’s, geschreven voor theater, televisie en film, waaronder Oud Geld, Familie, Cloaca en Volgens Robert. Theaterhit Cloaca kreeg uitvoeringen in meer dan tien landen. Met Seksklimaat schreef Maria Goos voor het eerst een activistisch toneelstuk. „Dit is totaal anders dan de rest van mijn werk. Als ik dat zeg krijg ik het al benauwd. Ik ben goed in karakters en dialogen, nu heb ik een maatschappelijke kwestie onder handen. Doodeng.” Dat het onderwerp klimaat haar aan het hart gaat, blijkt als ze vertelt dat ze de dag ervoor naar het strand was en direct doorschiet naar verontwaardiging over de cruiseschepen die ze zag. „En dat heet dan Pearl of the Sea… Als je het weet hoeveel zwaveldioxide ze uitstoten, dan zie je het ook. Dan kun je het niet niet-zien. Terwijl zo’n cruise wordt verkocht als entertainment en luxe waar we recht op hebben. Neem een passievrucht.” Zo bevlogen was Goos een paar jaar terug nog niet, Blijkt uit  het semi-autobiografische Seksklimaat, waarin de drie acteurs zichzelf spelen. Naast Goos zijn dat haar vrienden Sieger Sloot en Michiel de Jong. „We hebben bepaalde aspecten van onszelf wel uitvergroot. Ik ben militanter, Michiel meer macho en Sieger meer een klimaatdrammer.” De tekst bestrijkt een periode van vijf jaar, vanaf 2017, waarin de drie geregeld bijeenkwamen. In hun gesprekken weerspiegelen zich de tegenstellingen in de samenleving over duurzaamheid. Sieger Sloot is vanaf het begin  de bezielde klimaatman, De Jong en Goos zijn de flierefluitende hedonisten en vleeseters, die liever over seks praten. Er is het nodige veranderd. Inmiddels is Goos zelf ook vegetariër en doordrongen van de ernst van de klimaatcrisis. „Ik doe geen impuls-aankopen meer. Ik woon in een winkelstraat, maar ik kijk niet eens in de etalages. Ik wil met mezelf kunnen leven.” Afzien van voor de lol spullen kopen, vond ze moeilijker dan geen vlees meer eten. „Dat is een impuls die je moet onderdrukken.” Terwijl zoveel luxe overbodig is. „Nespresso? Zet gewoon koffie, zonder aluminium cupjes.” Het stuk is ook „doodeng” omdat het zo persoonlijk is, zegt ze. „Wat ik over seks zeg, is op het randje; een delicate balans tussen persoonlijk en exhibitionistisch. We moesten onze partners en ex-partners in bescherming nemen. Daar lag de grens.” Een van de overtuigingen die Goos in het stuk uitdraagt, is dat voor vrouwen een lang seksleven, „tot lang na de menopauze”, tot de mogelijkheden behoort. „Maar dan moet je jezelf wel beschermen tegen slechte seks.” Haar dochter is verloskundige. „Die zegt: ‘Een vagina heeft een geheugen.’ Goede seks neem je mee naar de volgende keer, maar slechte seks ook. Waarom denk je dat er zoveel problemen met seks zijn bij veertigers? Ze zijn doodmoe, hebben elkaar emotioneel verwaarloosd, de connectie is weg, en seks moet dat goedmaken. Dat werkt niet. Of ze doen het niet, óf het wordt consumptieseks. Dan gaat het van kwaad naar erger.” Waarom denk je dat er zoveel problemen met seks zijn bij veertigers? Ze zijn doodmoe, hebben elkaar emotioneel verwaarloosd, de connectie is weg, en seks moet dat goedmaken Maria Goos  Praten over seks zit niet in de Nederlandse cultuur, zegt ze. „Ik heb ook niet met mijn dochters over seks gesproken. Seks is niet speels aanwezig in de publieke ruimte. Het is geen kennis die je op een vanzelfsprekende manier meekrijgt.” Naar haar idee hebben vrouwen mede daardoor de mannelijke normen over seks overgenomen. „De mannelijke focus ligt op klaarkomen. Voor vrouwen is dat niet per definitie het geval. Maar voor wat vrouwen willen is weinig aandacht.” In het stuk vertelt Michiel de Jong over onenightstands. Die waren leuk genoeg, volgens hem. Waarmee hij bedoelt dat hij een orgasme had, concludeert Goos, „en niet dat het seks met een leuke vrouw was”. Foto Frank Ruiter
 Goos kan zich er niks bij voorstellen. „Ik ken weinig vrouwen die genoten hebben van onenightstands.” Zijzelf ook niet? „Nee. Seks is zo persoonlijk. Als er geen vertrouwen is, is het niet leuk. Vertrouwen gaat niet alleen over fysieke veiligheid, maar ook over de mogelijkheid om op elk moment tijdens de seks te kunnen zeggen: we stoppen. Omdat het niet goed voelt. Of omdat het saai is of pijn doet. Elke vrouw moet dat kunnen zeggen, zonder dat ze zich schuldig hoeft te voelen en zonder gezeik van een man met een gebutst ego. Dat is echt moeilijk hoor. Het wordt je nooit in dank afgenomen. Dat is de keerzijde van seksuele vrijheid: dat vrouwen zich moeten leren beschermen.” Seks is „een mystiek, intiem gebeuren”, zegt ze. Maar het probleem met mannen is dat ze seks leren van porno. „Vind je dat niet treurig? Zo erg. Een jongetje van twaalf zei tegen een vriend van mij dat hij niet wist of hij het zou kunnen, een vrouw in haar gezicht spuiten. De vriend vroeg waarom dat zou moeten. Hij zei: ‘Dat vinden ze toch lekker?’” De afschuw is bij Goos van het gezicht te lezen. „Verschrikkelijk.” Vrouwen moeten de mannen beter opvoeden, aldus Goos. Penetratie staat voor vrouwen niet gelijk aan seks, zoals mannen denken, zegt ze. En een minderheid van de vrouwen komt klaar door alleen penetratie. „Vrouwen hebben een delicaat knopje. Maar niet alle vrouwen kunnen daar even handig mee omgaan. Als je zelf niet weet dat je daar van kan genieten, dan kun je ook niet veel verwachten van de jongen waar je het mee doet. Vrouwen moeten hun lichaam beter leren kennen.” Het zou helpen als mannen technisch vaardiger worden. „Maar dat moeten ze leren van een vrouw, want ik geloof niet dat de clitoris in porno een grote rol speelt.” De „totaal gepornoficeerde samenleving” ziet Goos ook in hoe vrouwen zich presenteren. met name in de popindustrie. „Sex sells. Maar of dat feminisme is weet ik niet.” In het stuk zegt Michiel de Jong dat seks heelt. Goos antwoordt dat ze geen man nodig heeft om bevredigd te worden. „Het personage dat Michiel speelt bedoelt dat seks hem hielp met zijn verdriet om zijn scheiding. Het deed hem goed. Maar als het alleen om klaarkomen gaat, dan vind ik het nogal een offer om een hele avond te moeten doorbrengen met een man die je niet zo leuk vindt. Dan weet ik wel eenvoudigere manieren.” Ze lacht. „Een vriend zei: ‘Als ze niet lekker ruikt, gaan we eerst even douchen.’” Ze rilt theatraal: „Jezus, ik moet er niet aan denken!” Sex sells. Maar of dat feminisme is weet ik niet Maria Goos  Hoewel het dus veel en vaak over seks gaat in Seksklimaat, krijgt Sieger Sloot uiteindelijk toch vat op de vleeseters, met zijn argumenten en ascetische levenswijze. Goos: „Als iemand er zo consequent naar leeft, maakt dat indruk. Hij heeft gewoon gelijk! Het is belachelijk om nog vlees te eten!” Toen Sloot ging demonstreren met Extinction Rebellion gingen Goos en De Jong mee, naar het ministerie van Financiën in Den Haag. „We voelden ons zulke laffe sukkels dat we hem niet alleen wilden laten gaan.” Goos hield er een bord omhoog met: ‘Stop de subsidie aan de fossiele industrie!’ Onder de demonstranten waren wetenschappers en ambtenaren. „Dat voelde goed.” Hoe gepassioneerd Goos nu ook is, ze laat nog ruimte voor flexibiliteit, zoals bij haar schoonzoon, Jiri Brandt, een van de oprichters van worstmakers Brandt & Levie. „Als ik bij mijn dochter en hem op bezoek ben, gaat het me te ver om te zeggen dat ik geen vlees wil. Bij andere mensen zeg ik wel: liever niet.” Ze ziet geen reden om juist met een slager het gesprek aan te gaan. „Ik zie hoe die dieren leven. De varkens lopen vrij. Als je vlees moet eten dan maar dat vlees.” Je overtuiging niet opdringen is haar devies. „Daar heb ik vrienden door verloren. Dat ging om andere kwesties, zoals het inspreken van commercials en waar je in belegt, maar ik kon heel dwingend en militant zijn.” In het stuk bespreken de drie hoe zij zoals zovelen opgroeiden tot consumptieverslaafde welvaartskinderen, in een almaar rijker Nederland. Daarbij passeren ook de eerste waarschuwingen voor een naderende klimaatcrisis: het Rapport van Rome, het broeikaseffect, het gat in de ozonlaag. „Dat was steeds schrikken. Maar de schrik flubberde elke keer snel weer weg.” Er waren schijnoplossingen. „Loodvrije benzine, synthetische kerosine van Shell: allemaal gelul.” Goos herkent het probleem dat mensen de ernst van de klimaatproblematiek niet inzien. „Cognitieve dissonantie is een sterk mechanisme: het wegdrukken van wat je weet, maar niet wil weten. De kapitalistische propaganda is sterk. Elke dag worden we gebombardeerd met: koop het, koop het, niet nadenken. Het is gif. Ik kan me nog herinneren dat een glaasje prik op zaterdag een feest was. Hele generaties beseffen dat niet meer. Overdaad is de nieuwe norm.” De constante factor in de groeiende crisis is uitblijvend overheidsbeleid van de neoliberale kabinetten. De partijen achter dat beleid kwamen bij de verkiezingen in 2021 opnieuw aan de macht. „Sieger raakte toen echt in een depressie. Ik ook wel, maar ik was al dit stuk aan het schrijven. Dat gaf me het idee: ik doe iets.” Een beter milieu begint bij jezelf? „Dat is zo misleidend. Het bedrijfsleven heeft veel baat bij die leus gehad. Ben van Beurden, CEO van Shell, zegt het nog steeds. Dat het een kwestie is van vraag en aanbod. Dat hij benzine mag leveren zolang er vraag naar is. Ik begrijp niet hoe die man kan slapen ’s nachts.” Over de falende overheid heeft ze het liever niet. „Ik vrees dat we eerst naar de kloten moeten gaan voordat de overheid in actie komt. Ik heb er geen vertrouwen in. Dat is geen vrolijke boodschap.” Waarna ze weer opschrikt van de gedachte dat Seksklimaat zo geëngageerd is. „Hans Teeuwen zei tegen me: ‘Doe het niet. Vergooi je talent niet.’ Misschien heeft hij gelijk. Maar ik voel de noodzaak om dit te doen. Ik wil dit graag vertellen. Of de mensen het nou leuk vinden of niet.” Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/doodeng-maar-het-moest-dit-activistisch-toneelstuk-maken-a4139644
2022-08-25||Punkband Tramhaus trapte zichzelf wakker en stond in no time op Lowlands: &#8216;Je hoort bij ons de uitzichtloosheid van deze generatie&#8217;||‘Effe doorkachelen.” Zo noemt Tramhaus dat. Nadat de Nederlandse postpunkband een reeks optredens in België en Frankrijk afsloot als glorieuze headliner van het Festival Celebration Days in Cernoy, even boven Parijs, scheurt de bandbus linea recta richting thuishaven Rotterdam. Maar in plaats van zo snel mogelijk hun bed in te duiken, rijden de muzikanten rond vijf uur ’s ochtends naar de Noordoever van de Nieuwe Maas. Daar stoppen ze bij de Epic Rainbow Unicorn Studio, sjouwen voor de zoveelste keer de bus leeg en bouwen hun apparatuur weer op.  Waar kijken we naar uit dit culturele seizoen? Tramhaus heeft haast. De opmars van het Rotterdamse vijftal lijkt – ook tot hun eigen verbazing – niet te stuiten. „Het houdt niet op”, zegt zanger Lukas Jansen, als hij maandagmiddag in de zon een sjekkie wegzuigt, met uitzicht op de Erasmusbrug. Onder zijn overdwarse neuspiercing groeit een dun snorretje, in zijn nek wappert een overweldigende mat met krullen. Hoe wrang het ook klinkt, ze hebben hun succes ook te danken aan corona, vult bassist Julia Vroegh aan. „We zijn een lockdownband in de puurste vorm.” Drummer Jim Luijten verduidelijkt: „We hadden genoeg tijd om goede nummers te schrijven en slechte weg te gooien.” Vroegh: „Het klikte ook  meteen: bij de eerste repetitie schreven we twee nummers die we nu nog steeds spelen. Dat was trouwens ook de eerste keer dat ik een bas in mijn handen had.” Door buiten hun comfortzone te treden, trapten de bandleden zichzelf wakker, vat zanger Jansen, die eigenlijk drummer is, de doe-het-zelfmissie van Tramhaus samen. „Iedereen ging iets nieuws doen.” Nadya van Osnabrugge ruilde drums voor een gitaar, en haalde haar vriendin en huisgenoot over te gaan bassen. „Ik heb heel lang gedacht: wanneer zoeken ze een echte bassist?”, bekent Vroegh. „Maar zo lang ze niet boos kijken, zal het wel goed zijn.” Luijten kon weliswaar al drummen, maar had „helemaal niks met postpunk”. Alleen gitarist Micha Zaat („Ik heb eerst moed ingedronken en toen gevraagd of ik erbij mocht”) wist zich min of meer onreglementair binnen te wurmen. Na de lockdown was het hek van de dam. „Toen we hoorden dat we op het showcase-festival  Eurosonic mochten spelen, waren we uitzinnig. Dan verwacht je niet dat je Best Kept Secret, Lowlands en Into The Great Wide Open er ook nog gratis bij krijgt,” vertelt Luijten. We zijn een lockdownband in de puurste vorm Al die drukte heeft geleid tot het krankzinnige  schema van voortdurend optreden én opnemen. Het kan niet anders: in september wacht alweer een tour door Frankrijk, Spanje en Portugal. Tegelijkertijd is het moordende tempo ook noodzakelijk door de tergend trage productie van vinyl. Vanwege grondstoffenschaarste zijn de wachttijden bij platenperserijen inmiddels zo’n half jaar. Dat is al een verbetering, zegt Jansen: „Op onze eerste single hebben we een jaar moeten wachten.” Uitgerekend die vertraging maakt Tramhaus’ populariteit extra indrukwekkend: de huidige buzz is  gebaseerd op een paar singles  en hun livereputatie. De eerste EP, die al vorig jaar september is opgenomen, verschijnt  pas in november. Dan start ook de Nederlandse clubtour. Omdat  voor het komend voorjaar ook weer nieuwe releases gepland zijn, moeten die nu worden opgenomen. Luijten, droogjes: „Dan is het wel handig als je ook nummers hebt.” Vroegh: „Maar omdat we alleen maar aan het spelen zijn, repeteren we nooit meer.” Gelukkig had Jansen nog een nummer op de plank liggen. „Ik heb de tekst vannacht afgemaakt, onderweg in de bus.” In zijn zwarte opschrijfboekje verraadt een bibberend handschrift vol krassen en doorhalingen de worsteling van de afgelopen uren. „Het gaat over het Messias-complex van Jezus en de vraag of hij niet gewoon een psychose had. Toen ik me daarin verdiepte, vond ik allerlei wetenschappelijke artikelen over de ‘mental health of Jesus Christ’. Echt heel sick.” Geen nood, sust hij, dat theologische dilemma gaat hij heus niet oplossen. „Ik vind het nice om het een beetje vaag te houden.”  Dat geldt ook voor de huidige single ‘Make It Happen’ – een genadeloze sneer naar de gladde marketingslogan van Rotterdam. Door de video van regisseur Thomas Foster  lijkt het nummer een aanklacht tegen de sloop van betaalbare woningen in de stad. Maar eigenlijk gaat het over iets anders, zegt de zanger. „Ik woon op de Nieuwe Binnenweg. Dat is net een racecircuit. Een maat van ons is zijn vriendin verloren toen ze ’s nachts werd aangereden door zo’n hufter die tachtig scheurde, en na het ongeluk óók nog doorreed. Hij heeft gesmeekt bij de gemeente: plaats drempels, gooi heel de stad op dertig. Maar er werd totaal niet naar hem geluisterd. Zo kwam ik op ‘Welcome to the Wild West’, de beginzin van elk couplet.” Luijten kruipt achter zijn trommels en probeert alvast het ritme van het nieuwe nummer in zijn vingers en voeten te krijgen. Dat valt niet mee, zucht hij. „Het is vijf minuten lang bijna alleen maar hetzelfde.” Dat is precies de bedoeling, grijnst Jansen. „Zonder zang en lead-gitaar is het eigenlijk helemaal niks, maar de achtergrondkoortjes en het gitaarloopje maken het straks episch.” Na een paar oefenrondjes haakt ook Vroegh in. Haar taak: welgeteld één toon bassen, aan het eind van iedere maat telkens een octaaf hoger. „Hypnotiserend”, zegt ze na afloop. „Op den duur dacht ik: wat ben ik aan het doen?” Luijten: „Normaal klampen we ons vast aan de zang en gitaren om te weten waar we zijn. Maar met zijn tweeën moet je de hele tijd blijven tellen.” Om in het monotone doolhof het spoor niet bijster te raken heeft hij de structuur uitgeschreven op een spiekbriefje. Halverwege de middag schuifelt gitarist Micha Zaat de studio binnen. Hij mocht langer uitslapen omdat hij vanochtend vroeg de bus nog heeft weggebracht. Na de nodige soundchecks met verschillende versterkers en pedalen raspt zijn gitaar door de speakers.  „Het klinkt nog iets te clean, het mag vunziger,” vindt Jansen. Tegen technicus en producer Daan Duurland: „Heb jij ideeën over de sound? Micha’s partij is heel het nummer lang alleen maar één B-akkoord.” „Het is technisch gezien niet de meest uitdagende partij”, zegt Zaat over de honderden B-akkoorden die hij zojuist heeft aangeslagen. „Maar die eentonigheid werkt wél. Onze muziek is nu eenmaal atonaal en intuïtief.”  Dat grimmige geluid past wat hem betreft bij de huidige tijden. „Recht voor zijn raap doen wat in je opkomt zonder dat het gelakt is – dat is wat ik vet vind aan punk en postpunk. De uitzichtloosheid van onze generatie is vergelijkbaar met de tijd waarin die genres opkwamen. We hebben net een pandemie achter de rug, een klimaatramp in het vooruitzicht, enorme inflatie en woningnood. Ik denk dat mensen die frustraties in onze muziek terugvinden.” „Wat een rampenplan!” Gitarist Nadya van Osnabrugge stormt binnen. Ze is gestrest vanwege haar driedubbele deadline: na haar hazenslaapje wachtte eerst een repetitie met haar andere band, het Rotterdamse noiseduo VULVA, en tijdens de opnames moet ze ook haar bachelorscriptie nog zien in te leveren. Zodra ze op een bank is neergeploft, trekt ze haar laptop uit haar tas en begint te tikken. „Ik moet nog schrappen en een conclusie schrijven.” Tegen Jansen: „Kan jij straks alles nalezen op kromme zinnen?” Zodra haar toetsenbord weer begint te ratelen, dommelt de zanger  in slaap. „Ik ben tevreden met deze take”, zegt Zaat als het kale geraamte van drums, bas en dreinende gitaar voor de achtste maal is vastgelegd. „Ik ook”, zegt Luijten. ,,Ik was het halverwege even kwijt”, geeft Vroegh toe. Daarom wil ze die passage terugluisteren ,,Haha! Da’s juist vet”, reageert Jansen bij het bewuste stuk. De rest van de band is het daarmee eens en roept in koor: „Happy accidents!”  ’s Avonds metselen beide gitaristen de intro’s voor de coupletten vol met een mantra van bezwerende monnikenzang. Tussen het scriptieschrijven tovert Van Osnabrugge Oosterse riedels uit haar gitaar, als een trance bevorderend instrumentaal refrein.  Langzaam maar zeker krijgt het skelet vlees op de botten. Er ontbreekt nog maar één ding: zang. Die volgt dinsdagmiddag, vlak nadat Jansen nog even snel de studio uit is geglipt voor een sjekkie. Rond half vijf loopt hij in zijn hemd en op zijn sokken het zanghok binnen. „A long shot of semen. Drop of sweat and tear. He will take away your fear. Hear! Hear! Hear!”  De eerste takes klinken fel en getergd, al zorgt de net voltooide tekst over de mogelijk geesteszieke heiland even voor verwarring. „A long shot of semen… dus sperma?” vraagt Luijten zich hardop af.  „Tsja”, verklaart Jansen: „Maria was maagd toch?”  Als hij zich voor de derde keer vergist in de klemtoon van het woord ‘kickstart’, leidt dat tot hilariteit. Perfect in het metrum schreeuwt hij: ,,Kick-Stárt The Paranoia. Kut!!!”  Maar verder lijkt hij de klus in een mum van tijd te hebben geklaard. Toch wil producer Duurland nog een kalme, onderkoelde versie horen. Dat blijkt het ei van Columbus: met onheilspellende praatzang klinkt Jansens anti-evangelie veel dreigender dan met boos geblaf. Na drie pogingen staat alles erop. Missie voltooid. Lekker doorgekacheld. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/in-de-lockdownpunk-van-tramhaus-vinden-mensen-hun-frustraties-terug-a4139655
2022-08-25||Arnon Grunberg over &#8216;Carmen&#8217;: De behoefte aan de duivelse Carmen zit in ons allemaal||‘We kunnen ons de vraag stellen of Mérimée Carmen niet schreef omdat hij gewoon een excuus zocht om over zigeuners te kunnen schrijven”, noteert de Franse illustrator Benjamin Lacombe (40) in een voorwoord bij een recente heruitgave van Carmen die verluchtigd is met zijn tekeningen. Waar kijken we naar uit dit culturele seizoen? Het woord ‘zigeuner’ is terecht in onbruik geraakt, maar wie over Carmen schrijft kan er niet omheen. Zij is dé ander, om te beginnen omdat ze vrouw is, maar vooral omdat ze tot een volk behoort dat een ‘zwervend bestaan’ leidt, zoals Prosper Mérimée (1803-1870) dat in het vierde en laatste hoofdstuk van zijn novelle Carmen noemt. (Merkwaardig genoeg noemt de Nederlandse uitgever van de editie met tekeningen van Lacombe geen vertaler, de vertaler zou de uitgeverij zijn, Clavis, al heb ik de indruk dat de vertaling sterk leunt op die van J. de Jong uit 1917.) Carmen spreekt meerdere talen en is in staat talloze gedaanten aan te nemen. Het merkwaardigste aan haar anders-zijn is dat zij nauwelijks een vreemde lijkt. Een zekere mate van onzichtbaarheid is een van de vele talenten die Mérimée haar toeschrijft. Zij is voor iedereen iemand anders, al is zij altijd een object van begeerte. Iedereen immers kan de eigen fantasie op haar projecteren. Aangezien begeerte en afschuw hand in hand gaan, kan iedereen ook de eigen afschuw op haar projecteren. Carmen is voor iedereen iemand anders, al is zij altijd een object van begeerte Carmens metamorfoses komen niet zozeer voort uit de behoefte zich te emanciperen. Veeleer leeft ze volgens de overtuiging dat het leven een behendigheidsspel is, zoals bijvoorbeeld ook smokkelen dat is. En tegen een van haar geliefden – maar wel die ene die vermoedelijk het meest vurig van haar heeft gehouden, wat niet altijd in het voordeel werkt van de betrokkenen – zegt ze dat hij door haar te ontmoeten kennis heeft gemaakt met de duivel. Wie alle gedaantes aan kan nemen, kan ook die gedaante aannemen. Exotisme verheft het vreemde tot fantasie, dikwijls een fatale fantasie. En als een wonder slechts onbegrepen realiteit is, zoals Spinoza (1632-1677) stelt, dan is het vreemde vooral het eigene dat niet gekend is, of ritueel is uitgedreven. Een kleine eeuw na het verschijnen van de novelle Carmen in 1845 zou Marlene Dietrich in de film Der blaue Engel van Josef von Sternberg (1894-1969) zingen: „Männer umschwirren mich/ Wie Motten um das Licht/ Und wenn sie verbrennen/ Ja, dafür kann ich nicht.” Als Carmen zich wat vaker in het Duits had uitgedrukt, ze spreekt tenslotte vrijwel alle talen, had ze het precies zo gezegd. Der Blaue Engel, gebaseerd op de roman Professor Unrat oder Das Ende eines Tyrannen van Heinrich Mann (1871-1950), gaat over een wat stijve leraar aan een gymnasium in een kleine stad die door een zangeres in een nachtclub, gespeeld door Marlene Dietrich, naar de ondergang wordt gevoerd. In het Duits heet zo’n nachtclub een Vergnügungslokal, wat het dubieuze karakter ervan onderstreept. Still uit Der Blaue Engel met  Marlene Dietrich en Emil Jannings. Foto Bettmann Archive
 Waar de vrouw een man, en dikwijls ook zichzelf, naar de ondergang leidt, zijn de kleine criminaliteit (smokkelen) en het Vergnügungslokal nooit ver weg. Het exotische, de fantasie over de ander, moet zich in de periferie van de samenleving ophouden. Daar waar men zelf niet woont, waar men vreest ooit te belanden en waar men toch graag een kijkje zou willen nemen. Uiteindelijk is het exotische altijd een fantasie over een gewelddadige dood, een lustmoord, al hoeft dat er niet altijd van te komen. Soms is een diepe val genoeg. De literatuur wemelt van de Carmens en de motten. Een eerste voorafspiegeling van Carmen duikt op in Don Quichot van Cervantes (1547-1616) als de ridder, of beter gezegd de man die denkt een ridder te zijn, de herderin Marcela ontmoet. Een rijke student zou herder zijn geworden om naar haar gunsten te kunnen dingen en vervolgens zelfmoord hebben gepleegd omdat hij haar niet kon krijgen  Marcela verontschuldigt zich met deze woorden, in de vertaling van Barber van der Pol: „Ver vuur ben ik en een ver weggelegd zwaard. Wie ik verliefd heb gemaakt met mijn aanblik heb ik met mijn woorden ontnuchterd.” Marcela gelooft nog in verbale ontnuchtering. Carmen zelf is een fase verder, zij weet dat de man niet ontnuchterd kan worden als het vuur van de aanblik eenmaal op gang gebracht is, „und wenn sie verbrennen, ja dafür kann ich nicht”. Het vuur van de aanblik is niets anders dan fantasie. Het vreemde is slechts het aanmaakhout waarmee de uitslaande brand van de eigen verbeeldingskracht is aangestoken. Sigmund Freud (1856-1939) noemde dit wat klinisch „overschatting van het liefdesobject”. Ook de Lolita van Nabokov is een  nakomelinge van Carmen Een nakomelinge van Carmen vind je ook in Een  lach in het donker van Vladimir Nabokov (1899-1977), een roman die niet genoeg kan worden geprezen, waarin Albinus, een rijke, gelukkige, respectabele man, zichzelf en zijn familie in het ongeluk stort door verliefd te worden op het meisje Margot, dat hij in een bioscoop ontmoet. Een bioscoop is nog geen Vergnügungslokal, maar toch. Ook hier rukt de hartstocht op aan de rafelige randen van de samenleving. Het dubieuze blijkt opnieuw geen eigenschap van die hartstocht maar een voorwaarde. Anders gezegd, de hartstocht behoeft een sociale drempel, een obstakel, waardoor het vroeg of laat onduidelijk is wat er nu eigenlijk aanbeden wordt, het liefdesobject of het obstakel waardoor nadere toegang tot dat object verhinderd wordt. Dat verklaart meteen waarom hartstocht en jaloezie, ook in Carmen uiteraard, zo’n onontwarbare kluwen vormen. Vrijwel niemand heeft het wezen van de jaloezie beter uitgebeend dan Marcel Proust (1871-1922). In deel 1 van Op zoek naar de verloren tijd beseft zijn hoofdpersoon Swann dat wanneer zijn geliefde Odette niet langer ‘de altijd afwezige ‘ zou zijn haar bestaan hem ‘weinig belangwekkend’ zou voorkomen. De angst voor het verlies is alles, waar die verdwijnt begint het bedaagde leven – waar weinig mis mee hoeft te zijn. Dankzij Flauberts Madame Bovary weten we echter hoezeer het bedaagde leven een kerker kan zijn waaraan zij ten koste van alles wil ontsnappen. En zij is niet alleen, zij is met velen. Bovary is natuurlijk geen Carmen, veeleer zijn haar minnaars mannelijke Carmens.  Nadat Albinus bij een ongeluk blind is geworden spelen Margot en haar minnaar Rex een demonisch spel met Albinus, waarbij de duivel die Mérimées Carmen soms speelde verbleekt. Als er ooit duiveltjes in het liefdesspel zijn aangetroffen dan zijn het Margot en Rex wel. En natuurlijk is die andere creatie van Nabokov, Lolita, ook een nakomelinge van Carmen. Soms, misschien wel vaker dan ons lief is, neemt het vreemde minderjarige trekken aan. Een bijzondere transformatie van Carmen treffen we aan in de roman Stille waters van Patricia Highsmith (1921-1995), bij wie het vreemde is geëmancipeerd tot de middenklasse. Het betreft Melinda, vrouw van een uitgever, die haar man met overspelig geflirt verleidt tot het vermoorden van twee van haar minnaars. Als vrouw van haar stand lijdt zij vanzelfsprekend aan een gematigde vorm van alcoholisme. De rafelige randen bevinden zich niet meer in de periferie van de samenleving maar in het hart van de bourgeoisie. Achter het masker van respectabiliteit gaan voosheid en leegte schuil waartegen de oorspronkelijke Carmen afsteekt als een heilige. Highsmith is beschuldigd van vrouwenhaat en antisemitisme, vermoedelijk terecht, maar ter verdediging van Highsmith moet ik zeggen dat ik geen schrijver ken die met zoveel minachting voor de menselijke soort heeft geschreven. Zij is het bewijs dat mensenverachting en genialiteit uitstekend samen kunnen gaan. Ik zou haar een geëngageerde schrijver willen noemen, maar haar betrokkenheid was verachting. Prosper Mérimée heeft van dergelijke mensenverachting geen last, hij komt eerder naar voren als goedaardig, al kon hij bijtende kritieken leveren. Over Les Fleurs du Mal van Charles Baudelaire (1821-1867) schreef hij bijvoorbeeld dat het „gewoon middelmatig” was en hoewel hij toegaf dat Flaubert (1821-1880) enig talent had wilde hij verder dan dat niet gaan. Flauberts realisme stond hem tegen. Wat mij verbaast, want Carmen lijkt mij toch ook een poging tot realisme. Repetitie Carmen  NOB, augustus 2022. Foto Milagro Elstak Er zijn twee redenen dat wij de naam Mérimée nog kennen, hoewel kennen misschien wat overdreven is: vanwege het novelle-genre, waarvan hij de uitvinder schijnt te zijn, en natuurlijk vanwege de novelle Carmen, waarbij hij geholpen is doordat Georges Bizet (1838-1875) er een opera van maakte die in 1875 in première ging. De talloze verfilmingen die erop volgden hebben de naam van Carmens schepper sindsdien aardig ondergesneeuwd, meestal is de geschiedenis wreed. Een enkele keer is zij rechtvaardig, maar zo zelden dat je wel moet denken met het pure toeval te maken te hebben gehad. Mérimée’s Carmen is de korte, krachtige versie van dat verhaal waarvan wij kennelijk niet genoeg kunnen krijgen en dat samen kan worden gevat in drie woorden: verlangen, verleiding, ondergang. Wie vervolgens de diverse Carmens uit de literatuur- en filmgeschiedenis de revue laat passeren moet wel concluderen dat waar het publiek echt naar verlangt de hartstocht van het misdrijf is. In hoeverre deze opvatting een uitvloeisel is van de Romantiek laat ik hier even onbeantwoord, hooguit merk ik op: wat is geen uitvloeisel van de Romantiek? In Mérimée’s Carmen struint een naamloze verteller (de schrijver) door Andalusië op zoek naar de exacte plaats waar een beruchte veldslag van Julius Cesar plaatsvond, een van de meest bloedige veldslagen uit de oudheid. Tijdens dat struinen door Zuid-Spanje, met knecht uiteraard, stuit hij op een boef, die ook een gentleman is. In hoofdstuk drie – Mérimée maakt gebruik van de in de negentiende eeuw bijzonder populaire raamvertelling – komt dan het eigenlijke verhaal van Carmen aan bod. De boef vertelt hoe hij een respectabele soldaat was, maar door zijn fatale liefde voor een zigeuner (Carmen) tot smokkelaar is verworden en uiteindelijk zijn rivaal én zijn liefdesobject doodt, waarna hij zelf wacht op de dood, namelijk de doodstraf. Tragisch en goed opgeschreven door Mérimée. In haar studie Over Her Dead body – Death, Femininity and the Aesthetic schrijft Elisabeth Bronfen (64) dat alleen de dode vrouw het eeuwige bezit kan zijn van haar geliefde en dat de fascinatie voor Carmen voortkomt uit het feit dat zij weigert slachtoffer te zijn. Dat is waar, zelfs als zij sterft is zij nog een triomfator. Daarin staat ze haaks op onze tijd, waarin iedereen grote moeite doet het gewaad van het slachtofferschap aan te trekken. Van de talloze Carmen-verfilmingen wil ik er twee noemen. Prénom Carmen van Jean-Luc Godard (91) uit 1983, hogelijk geprezen door Vincent Canby in The New York Times en zoals vaker bij Godard net niet helemaal te begrijpen, wat deel uitmaakt van zijn charme, of zijn genie. Een prachtige Maruschka Detmers speelt Carmen en Godard zelf speelt mee als zichzelf en doet af en toe raadselachtige uitspraken over zijn maoïstische verleden: „Mao was een grote kok, want hij heeft het hele Chinese volk gevoed.” De massamoordenaar als cuisinier, dat zou je ook een vorm van exotisme kunnen noemen. Dan is er nog een vrij onbekende Charlie Chaplin-verfilming uit 1915, A burlesque on Carmen. In Chaplins interpretatie doet de soldaat, gespeeld door Chaplin, slechts alsof hij Carmen neersteekt, om iedereen en vooral zijn rivaal te misleiden, om vervolgens, zo stel ik me voor, net als op het eind van Modern Times, met zijn geliefde de toekomst in te kunnen wandelen. Van Chaplin (1889-1977) is lang gedacht dat hij Joods was, dat is vermoedelijk onjuist, naar alle waarschijnlijkheid komt hij uit een gemeenschap van Roma en Sinti in de West Midlands. Je zou het veelzeggend of ironisch kunnen noemen dat zijn verfilming aan het clichématige exotisme ontkomt. Niet Carmen, maar de klungelige soldaat is exotisch. Ook dit keer ontbreekt het geweld niet, maar als je inventief bent, kun je eraan ontsnappen. Chaplin en Carmen, allebei zagen ze leven en liefde als een behendigheidsspel, zonder de hartstocht uit het oog te verliezen. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/de-behoefte-aan-de-duivelse-carmen-zit-in-ons-allemaal-a4139668
2022-08-25||5 tips voor popmuziek dit najaar||We noemden Kendrick Lamar in 2015 al de belangrijkste rapper van zijn generatie op basis van zijn eerste twee albums, en die titel heeft hij sindsdien alleen maar bestendigd. Na To Pimp a Butterfly (2015) en DAMN. (2017, waarmee hij een Pulitzer won) volgde dit jaar Mr. Morale & The Big Steppers, waarop de in 1987 in Compton (Los Angeles) geboren rapper sterk naar binnen gericht op zoek is naar gemoedsrust. „Hij is een van de grootste verhalenvertellers in de geschiedenis van rap, die in zijn teksten voortdurend verschuift van perspectief en met kleine details krachtige emoties, scènes en beelden oproept en zelden eenduidig is”, schreef Saul van Stapele in de NRC-recensie. Lamar staat met zijn rusteloze ziel en muziek twee avonden in de grootste zaal van het land. Kendrick Lamar, 7 en 8/10 in de Ziggo Dome, Amsterdam. Inl: ziggodome.nl Het is een beetje het North Sea Jazz van het noorden, het sympathieke en geestdriftige festival Rockit in Groningen – NSJ is samen met de Oosterpoort dan ook initiatiefnemer. Maar dat maakt het niet minder de moeite waard, kijk maar eens naar de  line-up van dit jaar: de Britse sax-ster Nubya Garcia, het nieuwe project van giganten Mehldau, McBride en Blade, de indrukwekkende Pakistaanse zangeres Arooj Aftab (ook in Paradiso 24/11), Lady Blackbird, Moor Mother, Joel Ross en meer. De eerste Rockit in 2017 sloeg meteen in als een komeet, zeker omdat naamgever Herbie Hancock erbij was, maar ook omdat Rockit de jazz nadrukkelijk opengooit, onder het motto ‘jazz & beyond’. Een motto dat vleugels geeft. 
Festival Rockit, 12/11 in De Oosterpoort, Groningen. Inl: spotgroningen.nl
 Festival Rockit, 12/11 in De Oosterpoort, Groningen. Inl: spotgroningen.nl  De onverwachte overlever van het punktijdperk was misschien wel net zo onverwacht de grote smaakmaker op Pinkpop 2019, meer nog dan Fleetwood Mac. De inmiddels zestigers – met de forse voorman Robert Smith nog altijd als zwaarmoedige blikvanger met het donkere opgetoepte haar, zwart uitgelopen oogschaduw en rode lippenstift – bleken nog een machtig muzikale show in zich te hebben. De extreem afgewogen gelaagdheid van de 43 jaar geleden opgerichte band voerde mee naar de diepte, naar een mystieke rocksfeer. Een tweede, misschien wel derde leven voor deze cultband dus. Waarschijnlijk hebben ze er negen. Wat is het toch heerlijk als een artiest zijn of haar favorietenrol niet alleen vervult, maar die ruimschoots overtreft. De Spaanse zangeres en muzikant Rosalía doet dat met haar derde album Motomami, waarop ze  niet alleen maar meer die flamencovernieuwer met de stem van een nachtegaal is, ze is nu ook de spannende producer die dikke reggaetonbeats versnijdt met elementen uit de Japanse en Koreaanse cultuur – terwijl ze óók die flamencovernieuwer met stem van een nachtegaal blijft. Haar muziek is spannend en onvoorspelbaar, uitgesproken wereldwijs en brutaal, en al net zo sensueel en uitdagend. Deze tour staat bijna helemaal in het teken van Motomami met slechts sporadisch iets van haar eerste twee albums. Jammer? Nee, Rosalía is niet van de herhaling, niet van de veilige, vaste voeten op de grond. Een enkeltje futuro graag! Raven van Dorst lijkt helemaal diens plek te hebben gevonden.  Even dromerig en ruig is Dool, de band waar Van Dorst sinds 2015 ziel en zaligheid insteekt. De rockartiest leeft ervoor, en onthoudt het verleden niet door persoonlijke gebeurtenissen, maar door concerten die Van Dorst de afgelopen twintig jaar gaf met verschillende bands of als solo-muzikant. „Mijn geheugen gaat terug van show naar show. Ik weet bijna alles nog.” Dat geldt ook voor de meeste bezoekers die Dool live zien: het is een van de (misschien wel de) beste heavy livebands van het land: altijd vol vuur, intens, spelplezier en hongerig. En dan spelen ze ook nog in de prachtige Arminiuskerk, in hometown Rotterdam. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/5-tips-voor-popmuziek-dit-najaar-a4139737
2022-08-25||5 Tips voor theater, dans en musical||Het is een prachtig boek, De Jaren van de Franse schrijfster Annie Ernaux, waarin ze met veel oog voor detail, sociale ongelijkheid en  de positie van vrouwen het leven beschrijft, grofweg van de bevrijding in 1945 tot 2007. „Een magnifiek panorama van Frankrijk in de tweede helft van de 20ste eeuw”, schreef NRC. Zelf noemt ze het boek „een vrouwelijke lotsbestemming”. Over 1968 noteert ze: „Een typisch vrouwengevoel, het gevoel van natuurlijke inferioriteit, was aan het verdwijnen.” Vijf actrices vertellen dit verhaal, in de regie van Eline Arbo bij het Nationale Theater, en niet de minste: Mariana Aparicio, Tamar van den Dop, Hannah Hoekstra, Antoinette Jelgersma en June Yanez. De voorstelling Atropa richt de blik op de vrouwen in de Trojaanse oorlog. Schrijver Tom Lanoye transformeert het eeuwenoude verhaal tot een kritiek op hedendaags imperialisme. De door mannen gevoerde oorlog gaat in Atropa ten koste van de vrouw, het kind, liefde en  lijf.  Griekse vrouwen staan oog in oog met Trojaanse vrouwen. Lanoye transformeerde het eeuwenoude verhaal van de strijd tussen oost en west tot een kritiek op hedendaags imperialisme, waarbij de Griekse vrouwen oog in oog staan met Trojaanse vrouwen. De makers, Naomi Velissariou en Floor Houwink ten Cate, beloven „pompende beats en messcherpe poetry” – zoals Theo d’Or-winnaar Velissariou al liet horen in eerder werk. De makers streven naar „een bacchanaal van taal en muziek waarin de strijd om de macht plaatsmaakt voor een viering van de kwetsbaarheid”. In De Prom speelt musicalster Pia Douwes een van vier uitgedoofde Broadway-sterren die er alles voor overhebben  om weer te kunnen stralen. Een relletje in een dorp in Indiana biedt uitkomst. De ouderraad van een school blaast het feestelijke eindejaarsbal af om te voorkomen dat een lesbisch meisje haar vriendin meeneemt. De ijdele artiesten trekken ten strijde. De Prom is de Nederlandse versie van de Broadway-musical die  zes Tony-nominaties ontving. De verfilming voor Netflix had in de hoofdrollen Meryl Streep, James Corden en Nicole Kidman. Na Happiness, Phobia, Freiheit, LOVE en Freedom is Fortune een volgende voorstelling in de serie The Human Odyssey waarin Club Guy & Roni samen met internationale artistieke partners onderzoekt hoe onze emoties onze levens bepalen. Door cross-cultureel en interdisciplinair samen te werken met verschillende creatieve partners kan het artistieke gesprek over geluk vanuit verschillende perspectieven worden gevoerd. Want wat is geluk? En is het een kwestie van mazzel of laat geluk zich afdwingen? En hoe beïnvloeden de plaats en de situatie waarin je bent geboren je idee over geluk? Club Guy & Roni gaat samen met het Indiase gezelschap Navdhara India Dance Theatre en Slagwerk Den Haag op zoek naar wat ons gelukkig maakt. Afgaand op hun eigen oeuvre zijn stevige ritmes, stormachtige dynamiek, knettergekke personages en heftige dans wat Guy & Roni, en hun vele fans, gelukkig maakt.  Wie wel genoeg Dansen der Mirlitons, Sneeuwvlokken en Suikerfeeën heeft gezien voor één leven, kan deze Kerst naar de familievoorstelling A Jungle Book Reimagined van de internationaal gevierde choreograaf Akram Khan. Zelf danste de nu 47-jarige wereldster als kind in Peter Brooks enscenering van het beroemde verhaal van Rudyard Kipling over het mensenkind Mowgli, die als baby werd opgenomen en opgevoed door een roedel wolven. In Khans geactualiseerde versie is Mowgli een jonge klimaatvluchteling die van zijn familie gescheiden raakt. In een verlaten moderne stad, waar wilde dieren over de straten heersen, ontdekt het kind onwaarschijnlijke bondgenoten in deze nieuwe, vreemde jungle. Khan brengt zijn dystopische boodschap met zijn kenmerkende, precieze en soepele dans, video en animatie van YeastCulture (die eerder samenwerkten met onder anderen Michael Nyman, Nitin Sawhney, Jamie Callum en Brian Eno) en muziek van Jocelyn Pook. „Een indrukwekkend spektakel”, aldus de Britse krant The Times. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/5-tips-voor-theater-dans-en-musical-a4139739
2022-08-25||Dit anti-oorlogsballet was eerst populair bij de nazi’s||Bedrieglijk koddig zijn ze, de bejaarde heren politici die, druk gebarend, confereren aan een grote, groene tafel. Op ritmische pianotango’s wordt beleefd gediscussieerd en gezamenlijk nagedacht, waarbij de luchtigheid van de muziek  steeds sterker contrasteert met de oplopende verbale schermutselingen: vingers priemen, vuisten worden geschud. Totdat een van de staatsmannen met een pistoolschot een einde maakt aan de onderhandelingen – het wordt oorlog. Zo begint al negentig jaar De Groene Tafel, een dodendans in acht scènes. Het ballet is het meesterlijke commentaar van Kurt Jooss (1901-1979) op de zinloosheid van de vredesonderhandelingen in de jaren dertig, op oorlog en vooral op het falen van wereldleiders om weerloze burgers te beschermen tegen grootschalige slachtpartijen en vernietiging. Gecreëerd in 1932 was het zowel een klaagzang op de Eerste Wereldoorlog als een waarschuwing voor het opkomend fascisme dat als een onweerswolk boven de Weimarrepubliek hing.  Waar kijken we naar uit dit culturele seizoen? In de vorige eeuw zijn vele anti-oorlogsballetten gemaakt door grote choreografen. Martha Graham bijvoorbeeld, reageerde met Chronicle (1936) en Deep Song (1937) op het opkomend fascisme en de Spaanse Burgeroorlog. José Limón memoreerde in Missa Brevis (1958) het in de Tweede Wereldoorlog gebombardeerde Boedapest. Echoing of Trumpets (1963) van Antony Tudor was gebaseerd op de slachting in Lidice. Gloria (1980) van Kenneth MacMillan is een klaagzang voor omgekomen en psychisch beschadigde soldaten. Zo zijn er meer sterke en indringende werken, maar slechts enkele worden regelmatig uitgevoerd. Geen enkele is door de jaren heen wereldwijd zo vaak en  door zo veel groepen uitgevoerd als De Groene Tafel.   Wat is het geheim van De Groene Tafel? Waarschijnlijk de optimale leesbaarheid van het ballet. Bij de première in Parijs was het een instant succes op een choreografisch concours en tijdens de internationale tournees die Les Ballets Jooss in de jaren direct daarna maakten (de groep bezocht ook Nederland al in 1933 met het nieuwe werk), vormde het het hoogtepunt van de avond.  De Groene Tafel is sowieso Jooss’ beste choreografie en een goed voorbeeld van zijn interpretatie van de Ausdruckstanz, waarbij hij ballet, pantomime en destijds moderne, expressionistische technieken combineerde tot een nieuwe vorm: het Tanztheater of danstheater.  Dit ballet was een klaagzang op WO I en waarschuwing voor het opkomend fascisme Opmerkelijk genoeg werd Jooss na zijn Parijse succes aanvankelijk enthousiast onthaald door de nationaal-socialisten, die op het punt stonden de macht in Duitsland over te nemen. Zij zagen er  vooral kritiek in op de door hen verfoeide Volkerenbond. Hun waardering sloeg echter om toen Jooss weigerde om de naam van de Joodse componist Fritz Cohen te schrappen of dansers met een Joodse achtergrond te ontslaan. In september 1933 ontkwam Jooss ternauwernood aan deportatie naar een concentratiekamp – daags tevoren was hij via Nederland naar Engeland gevlucht.  In 1949 keerde hij naar zijn geboorteland terug. Daar zou hij als leider van de Folk-wangschule in Essen vele  choreografen opleiden, met onder anderen Pina Bausch, Reinhild Hoffmann, Susanne Linke en Krisztina de Châtel als artistieke Nachwuchs. Jooss’ uitgangspunt was dat elke beweging geladen moest zijn met betekenis, helder en zonder overbodige details. Zelf sprak hij van ‘essentialisme’. De choreograaf heeft zijn meesterwerk eindeloos verfijnd en was daarin zeer precies, aldus Reuven Voremberg (87). Hij danste bij de Nederlandse première door Het Nationale Ballet in 1965 de rol van de Dood, de rol die Jooss in 1932 voor zichzelf had gecreëerd.  Jooss was zuinig op De Groene Tafel. Andere groepen mochten het ballet niet uitvoeren. Het Nationale Ballet verwierf het stuk dankzij een sluwigheid van de beruchte Sonia Gaskell, destijds artistiek directeur van de groep. „Toen Hermann Markard, de schoonzoon van Jooss, een baan ambieerde bij Het Nationale Ballet, rook Gaskell haar kans. De baan zou van hem zijn, maar dan wel mét De Groene Tafel graag.” Aldus geschiedde en zo werd Het Nationale Ballet een van de eerste gezelschappen buiten dat van Jooss die het werk mochten uitvoeren.   Voor de instudering in Nederland kwam niet alleen Jooss over. De hele Duitse cast kwam mee (inclusief een piepjonge Pina Bausch) om zijn of haar rol individueel over te brengen aan een Amsterdamse collega, herinnert Voremberg zich. Zijn rol was „technisch niet moeilijk, maar wel zwaar”, zegt hij. „Daarom ik was verbaasd dat hij mij koos; ik was geen krachtpatser. Maar hij wilde geen agressieve Dood, eerder een verlosser.”  Tegenwoordig, zegt hij, wordt het stuk veel strakker gedanst. „Dat is maar goed ook, want de oorspronkelijke stijl, een soort slappe ballettechniek, zou echt niet meer kunnen. Maar daardoor gaat wel de zachtere kant van de Dood soms verloren.” De Dood is in het middendeel voortdurend op de achtergrond aanwezig, stampend met zijn voeten en krachtig maaiend met de armen, repetitief, hoekig, doelgericht: een ontzagwekkende verbeelding van de niets- en niemand ontziende oorlogsmachine. Eén voor één haalt hij ze op: de beklagenswaardige jonge rekruut, de partizane die sterft voor het vuurpeloton, de jonge vrouw die in het bordeel wordt verkracht, het oude moedertje. Zeker voor die laatste komt de Dood als een tedere trooster. Als ook de heroïsche vaandeldrager is gesneuveld, neemt de Dood allen in een lange reidans met zich mee – een tafereel dat Jooss ontleende aan een Middeleeuws fresco van een dodendans in de Marienkirche in Lübeck. De enige die de dans ontspringt, is de Profiteur, een amorele sjacheraar  die handenwrijvend onder alle omstandigheden zijn voordeel weet te behalen. Het laatste deel toont de politici, opnieuw rond de groene tafel verzameld, overleggend, onderhandelend, tot de volgende crisis zich aandient.  Hun handschoentjes zijn nog steeds smetteloos wit; een wreed contrast met de bloedige ellende die ze  veroorzaakten. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/dit-anti-oorlogsballet-was-eerst-populair-bij-de-nazis-a4139749
2022-08-25||Rundfunk met ijdele BN’ers op hobbelige weg naar de top||Niet al te lang geleden zaten Yannick van de Velde en Tom van Kalmthout op een terras toen er  een auto stopte. „Er kwam een jongen uitgerend die ons zijn kaartje gaf”, zegt Van de Velde, terwijl hij uit zijn portemonnee het bewijs vist. „Hij smeekte ons hem een rol te geven, als we een keer een nieuwe serie zouden maken.” Op het kaartje staat aan de ene kant een foto afgedrukt, op de andere kant staat zijn informatie: Mingus Kramer, derdejaars student Acting aan de HKU, en een telefoonnummer. „Het was absurd, en zou als voorval zo in onze nieuwe serie kunnen.”  Waar kijken we naar uit dit culturele seizoen? Van de Velde en Van Kalmthout maakten onder de naam Rundfunk al een absurdistische televisieserie over een middelbare school, de absurdistische film Jachterwachter en de absurdistische theaterproducties Wachstumsschmerzen en Todesangstschrei. Nu zitten ze midden in de opnames van hun nieuwe serie. Het is hun regiedebuut, in samenwerking met co-regisseur Peter van de Witte.   Rundfunk: Duco en Roy gaat over twee huisgenoten en beste vrienden met hetzelfde doel in het leven: het maken in de acteerwereld.  Op draaidag zeven worden scènes in het appartement van Duco en Roy opgenomen, ze hebben een tv-avondje. Roy heeft een blauw met witte  pyjamabroek aan, grijze Uggs-achtige sloffen en een grijze Snuggie – een gigantische trui van zachte fleece-stof. Duco draagt een tanktop  met een kimono-achtige badjas, grijze sokken en bruine plastic waterschoentjes.  Uit zijn korte haar komt één lange streng haar tevoorschijn, die over zijn schouder valt. „Een rattenstaartje”, noemt Van de Velde het.   Het appartement is opgebouwd op de eerste verdieping van een leegstaand gebouw in Zaandam. ‘Welcome to the fabulous partycenter Las Vegas’, staat in vijf verschillende lettertypes boven de ingang. Boven zaal twee, in één van de kamertjes aan een lange gang is een woning gecreëerd. Er staan nepleren stoelen aan een wiebelige eettafel. Boven een fitnessbank hangt een grote poster van een tijger. Op de grond liggen wat verweerde vloerkleden. Verspreid door het appartement staan diverse overleden planten.  Alles in dit appartement is een beetje smoezelig en een beetje fout, en dat is dan weer precies helemaal goed. Dit is het zorgvuldig samengestelde universum van Duco Dico Baardmans en Roy Bloothoofd. „Het lijkt precíés op mijn studentenkamer”, zegt Yannick van de Velde vanaf de zwartleren bank, terwijl hij door een oud exemplaar van TV HITS bladert. Op de set krioelt iedereen door elkaar heen, en ondertussen bouwt  iemand een vleesboom. Saskia Pamboer,  setdresser en rekwisiteur, heeft voor vandaag van grote hoeveelheden vegetarische Spaanse worst, vegetarische boterhamworst, vegetarische ham en vegetarisch gebakken gehakt, knoflooksaus en rode ui iets gebouwd dat lijkt op een ‘boom’.  „Tom en Yannick hebben in Amerika  eens een broodje pastrami gegeten. Daar zat zóveel vlees op dat ze op het idee kwamen voor de vleesboom”, vertelt  Pamboer zacht terwijl  take 3 van scène 5.15 wordt geschoten. Hierin komt  de bezorger van Meneertje Vleesboom zijn specialiteit bezorgen. „Dat ging al heel goed”, roept regie. „Maar we doen het nog één keer, het is belangrijk dat de vleesboom in het shot blijft.” Tom en Yannick hebben in Amerika eens een broodje pastrami gegeten. Daar zat zóveel vlees op dat ze op het idee kwamen voor de vleesboom Saskia Pamboer setdresser en rekwisiteur Het wordt wederom een absurdistische serie, maar ditmaal over de wereld waar ze zich zelf in begeven. „We hebben zoveel anekdotes, ergernissen en fantasieën gehad over de acteerwereld, die we allemaal in deze serie konden gebruiken.” Het is daarmee deels kritiek op hun eigen werkveld. „Het Hollywood van de polder. Poldywood!” Van de Velde: „Het is toch ook iets heel geks. Acteurs zijn mensen met als talent dat ze zich goed voor kunnen doen als iemand anders.”  In de serie spelen diverse bekende Nederlanders juist zichzelf. Er zijn gastrollen voor Ariane Schluter, Eva Jinek, Paul de Leeuw, Ruben van der Meer, Stefan de Walle. „En Jim Bakkum”, maakt Van Kalmthout het rijtje af. Allemaal spelen ze een extreem ijdele versie van zichzelf. „En nemen daarmee het vak op de hak.”  Ook nog onbekende acteurs hebben een rol gekregen. Mingus Kramer, de jongen van het visitekaartje, hebben ze diezelfde middag gebeld om hem een rol te geven. Van Kalmthout: „Als hij het maakt, is deze serie het waard geweest.”  „En dan krijgt hij drie Oscars, maar hij vergeet ons te noemen in zijn ontvangstspeech”, zegt Van de Velde opeens boos. „Héél ondankbaar.” „Maar dan gaat hij aan de drugs en valt hij in een diep gat. Jaren later komt hij dan nog één keer terug als acteur in een Rundfunk-film en dat blijkt dan zijn magnum opus te zijn.” „Let maar op, Mingus Kramer gaat het maken.” Duco en Roy  vertrouwen er volledig op dat ze succesvol zullen worden, ook al krijgen ze tegenslag na tegenslag voor de kiezen. „Het glas is bij Duco en Roy niet alleen halfvol, het glas stroomt over”, zegt Van Kalmthout, die de rol van Roy speelt. „Het is een beetje een cliché maar er wordt altijd gezegd dat als er honderd positieve dingen worden gezegd over je werk dat je die ene negatieve opmerking onthoudt”, zegt Van de Velde. „Bij Duco en Roy is dat andersom, ze kunnen eindeloos voortborduren op dat ene dingetje dat goed is gegaan.”  Of ze het uiteindelijk gaan maken willen ze „natuurlijk” niet verklappen. „Het enige dat we willen zeggen is dat de weg naar de top hobbelig is.” Dat komt dan weer overeen met hoe het leven als acteurs werkelijk is. „Acteren is 95 procent van de tijd afgewezen worden”, zegt Van Kalmthout. En teleurstelling na teleurstelling verwerken. Van de Velde wilde eigenlijk beroemd worden in Amerika, Van Kalmthout wilde „een serieus acteur” worden en Shakespeare spelen. „We hebben geluk gehad, wij hadden net zo kunnen eindigen als Duco en Roy.”  Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/rundfunk-met-ijdele-bners-op-hobbelige-weg-naar-de-top-a4139652
2022-08-25||3 tips voor cabaretvoorstellingen||Dat cabaretier Nathalie Baartman een programma maakt met de titel Snak mag geen verrassing zijn. Geen cabaretier kan zo mooi, hevig en geestig een verlangen uitdrukken als zij. „Ik ben een hunkertukker”, zei ze in NRC, over haar voorstelling Voest. „Dat is een Tukker die is weggegaan uit Twente, maar naar zijn geboortestreek blijft verlangen.” Voest ging over allerlei soorten hunkeringen: naar liefde, naar meer zachtheid onder de mensen en naar echt contact. Wie niet gelooft dat liedjes op de accordeon eigentijds en fel kunnen zijn, moet Baartman horen spelen en zingen. Haar liedjes zijn vlijmscherp en puntig verwoord. Als de helft van het succesvolle duo De Partizanen won Merijn Scholten de jury- en publieksprijs op Leids Cabaretfestival, de Neerlands Hoop voor beste debuutprogramma en sloot hij twee jaar lang de week af bij De Wereld Draait Door. Na drie shows heeft het duo zichzelf opgeheven en gaat Scholten  door als soloartiest. Hun laatste show, Het Leven an Sich, liet een slimme, gelaagde blik op humor zien en dat maakt nieuwsgierig naar zijn solo. Deze zomer maakte Scholten naam met oergeestige, ultrakorte video’s op Instagram. Zoals Pittig, waarin hij een man is die de aankoop van een huis van dertig vierkante meter voor zes ton in Amsterdam bespreekt met zijn vrouw. Wat te doen met de kinderen? De een kan in de vaatwasser, de ander in het keukenkastje: een miniloft! Peter Pannekoek had zijn ideeën voor zijn nieuwe cabaretprogramma DNA al klaar toen hij werd gevraagd voor de oudejaarsconference van 2021. Die ging voor, met groot succes: „Een grandioze recapitulatie van ons tweede coronajaar” en „topvermaak met een ietwat stichtelijke eindejaarsboodschap”, schreef NRC. In DNA gaat het over de toekomst van de wereld en de toekomst van Peter Pannekoek. Wat blijft er van ons over, van hem. Zoals hij zelf aankondigt: „Kun je het verleden loslaten om jezelf een toekomst geven?” Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/3-tips-voor-cabaretvoorstellingen-a4139738
2022-08-25||5 tips fotografie||Sinds enkele jaren beheert het Nederlands Fotomuseum de nalatenschap van filmmaker en fotograaf Johan van der Keuken (1938-2001). In de jaren vijftig en zestig van de vorige eeuw maakte Van der Keuken drie spraakmakende fotoboeken die opvielen door hun poëtische kwaliteiten en krachtige beeldmontage. Al op zijn zeventiende publiceerde hij het fotoboek Wij zijn 17 (1956), waarvoor Simon Carmiggelt een inleiding schreef.  Met een aantal generatiegenoten deelde Van der Keuken de vernieuwende geest van de Vijftigers, de rebellerende groep jonge schrijvers en dichters uit het naamgevende decennium. Achter glas (1957), met teksten van Remco Campert, zorgden voor enige beroering in Nederland. Ze laten een twijfelende, onzekere en zich vervelende jeugd zien die op de drempel van volwassenheid staat, en tonen een generatiekloof waarvan de oudere generaties zich tot dan niet bewust waren geweest. Zijn fotoboek Paris Mortel, dat in 1963 verscheen, werd een hoogtepunt in de geschiedenis van het Nederlandse fotoboek. In de loop van de jaren zestig koos Van der Keuken steeds vaker voor het medium film. Foto’s maakte hij toen een tijdlang vrijwel uitsluitend voor de architect Herman Hertzberger.  Opgeleid als bioloog en libellenspecialist, beschikt Jochen Lempert (1958, Moers, Duitsland) over een uitgebreide kennis van de natuur. Zijn wetenschappelijke achtergrond ligt ten grondslag aan de manier waarop hij de flora en fauna met zijn camera observeert. De kunstenaar onderzoekt, verzamelt en categoriseert zijn onderwerpen als een wetenschapper, hij zoomt in op de nerven van een blad of de stampers van een bloem. Maar zijn analoge zwart-witfoto’s tonen ook de verstoorde relatie tussen mens en natuur. Een vlinder landt op een deurkruk, een meeuw heeft zijn habitat in de stad gekozen.  Met zijn benadering van de natuur wijst Lempert ons op de manier waarop de mens meestal voorop wordt gesteld in onze kijk op de wereld. Een speciaal project van de fotograaf is gewijd aan de reuzenalk. Al meer dan dertig jaar, sinds 1992, werkt Lempert aan de doorlopende serie The Skins of Alca impennis, in een poging om alle soorten van de reuzenalk te fotograferen, waarvan er 78 in musea over de hele wereld bestaan. Hij heeft inmiddels 54 van alle reuzenalken bezocht en geportretteerd. Met het fotograferen van de reuzenalk in zijn huidige habitat achter glas kaart Lempert aan dat processen van conservering van dieren in de geschiedenis vaak samenvallen met het uitsterven ervan. Fotomuseum Den Haag presenteert dit najaar een groot retroperspectief van het werk van de Amerikaanse fotograaf Judith Joy Ross (1946). Sinds de jaren tachtig legt Ross zich toe op het fotograferen van mensen uit alle lagen van de samenleving: van spelende kinderen in het park tot leden van het Amerikaanse Huis van Afgevaardigden. Grote thema’s als burgerrechten, armoede, racisme en immigratie komen impliciet aan bod. Met haar camera laat Ross het verschil in maatschappelijke status verdwijnen. Daarvoor in de plaats ontstaat er een vorm van gelijkwaardigheid tussen alle geportretteerden. Met haar aanpak van de fotografie als democratiserend medium plaatst Ross zich in de traditie van grote fotografen als Lewis Hine, August Sander en Diane Arbus. Met de tentoonstellingsreeks Queerness in Photography richt het Duitse fotomuseum C/O Berlin zich dit najaar op de verbeelding van gender en seksuele identiteit. Sinds de uitvinding in 1839 heeft fotografie altijd een belangrijke rol gespeeld in de manier waarop identiteit werd uitgedragen, door de fotografen zelf, maar ook door de manier waarop zij hun modellen portretteerden. Drie tentoonstellingen zullen diverse aspecten van ‘queer photography’ belichten.  Under Cover. A Secret History of Cross-Dressers bestaat uit de collectie van de Franse regisseur Sébastien Lifshitz (1968), die foto’s verzamelde van travestieten, van 1880 tot het eind van de twintigste eeuw. Casa Susanna. Cindy Sherman Collection toont de beelden uit een foto-album dat Cindy Sherman zeventien jaar geleden in New York vond op een rommelmarkt. De foto’s tonen de bezoekers van Casa Susanna, in de jaren zestig en zeventig een toevluchtsoord voor transseksuelen en travestieten in New York.  The works in Orlando is een expositie die is samengesteld door de Britse actrice Tilda Swinton. Met werk van diverse fotografen als Lynn Hershman Leeson, Elle Pérez,  Sally Potter, Viviane Sassen en Mickalene Thomas toont deze collectie foto’s de mensheid in al zijn kleurrijke verschijningen.  De Italiaanse kunstenaars van de Arte Povera-beweging staan vooral bekend om hun beelden van eenvoudige materialen als hout, glas, lood en jute. Maar ook fotografie, video en film werden door kunstenaars als Alighiero Boetti en Michelangelo Pistoletto in de jaren zestig en zeventig ingezet. Zo drukte Pistoletto foto’s af op spiegels en printten Giulio Paolini en Giovanni Anselmo grote fotobeelden af op doek. Alighiero Boetti hield zich bezig met het destijds nieuwe medium van de fotokopie en Luciano Giaccari gebruikte moderne videocamera’s om zijn performances vast te leggen. De titel is afgeleid van een bekend werk van Giuseppe Penone. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/24/tips-fotografie-2-a4139735
2022-08-25||5 tips klassieke muziek||De Nederlandse componist Joey Roukens (1982) schreef al verscheidene werken voor orkest, maar van een hele symfonie kwam het nog niet. In oktober eindelijk wel. Dan horen we de wereldpremière van zijn Eerste, bijgenaamd De Kaleidoscopische.  Een voorproefje daarvan klonk in juni al op het nieuwe Rotterdamse dirigentenconcours; een veelbelovend derde deel getiteld ‘Night Flight’. Concourswinnaar Bertie Baigent dirigeerde een stuk dat klonk als een spannende, bedrijvige sprookjesstad.   De verwachtingen zijn hooggespannen, zeker nadat zijn vorige stuk In Unison, een dubbelconcert voor de pianobroers Arthur en Lucas Jussen, bij NRC in erg goede aarde was gevallen.   Alsof dat nog niet interessant genoeg is, hoor je op dit concert ook de Nederlandse première van het pianoconcert van Mason Bates, gespeeld door meesterpianist Daniil Trifonov.    Regisseur Barrie Kosky regisseert een drieluik aan Puccini-opera’s bij De Nationale Opera. Dit voorjaar zagen we zijn Tosca, de tweede Puccini op het menu proeven we in december: Turandot. Kosky houdt wel van een grapje. Tosca, dit jaar in april, speelde zich niet in een woon- of werkkamer van slechterik Scarpia af, maar in zijn grote open keuken. Daarbij stond hij rustig, als een enge nette maffiabaas die zelf zijn handen niet hoeft te branden, een lekker stukje vlees te snijden. Het contrast met het ‘Te Deum’  kon niet groter: Kosky liet een enorm triptiek bouwen met gaten erin waar de koorleden hun hoofd door staken. Het hele gevaarte kwam op de aanzwellende muziek op het publiek af. Een overweldigende ervaring. Het maakt erg nieuwsgierig naar Kosky’s volgende regie.   Over de benoeming van de 26-jarige Klaus Mäkelä is in NRC al veel geschreven (zie ook het interview met Mäkelä in dit CS) en in een podcast verteld. Vanaf dit seizoen kan hij zich, na een paar legezaalconcerten in coronatijd, eindelijk muzikaal aan het publiek voorstellen. Mäkelä is een Fin, dus de muziek van zijn landgenoot Sibelius is hem met de paplepel ingegoten. Met een van zijn andere orkesten, het Philharmonisch orkest van Oslo, nam hij onlangs nog alle Sibeliussymfonieën op. Nu krijgen we Mäkelä’s Sibelius in Amsterdam, diens Vierde symfonie om precies te zijn, gespeeld door het Concertgebouworkest. En wat ook nog klinkt: het Requiem van Mozart met het Nederlands Kamerkoor en o.a. sopraan Sabine Devieilhe, die in februari volgens NRC nog een  5-ballenrecital gaf.   De NTR ZaterdagMatinee vroeg violist Simone Lamsma van wie ze een nieuw vioolconcert zou willen spelen. Dat scheen ze snel te kunnen zeggen: componist Mathilde Wantenaar. Volgens het Radio Filharmonisch Orkest noemt Lamsma Wantenaars muziek kleurrijk, authentiek en direct sprekend tot haar verbeelding. Een nieuw vioolconcert van Wantenaar is iets om je op te verheugen. In 2019 maakte een nieuw werk van Wantenaar (Prélude à une nuit américaine) nog een stuk meer indruk op ons dan een nieuw stuk van Steve Reich. Voor violist Merel Vercammen schreef ze al een Fantasie voor viool en orkest in 2017, en daarvoor een strijkoctet voor violist Liza Ferschtman. Ook op dit concert: de Achtste symfonie van Anton Bruckner. Er komt een nieuw kamermuziektheaterstuk van componist Michel van der Aa. Zijn opera Upload kwam in coronatijd eerst als film uit, maar werd in oktober 2021 alsnog op het podium uitgevoerd en was het mooiste concert dat recensent Joep Stapel zag dat jaar.  Van der Aa’s nieuwe opera gaat The Book of Water heten, naar de novelle De mens treedt op in het Holoceen van de Zwitserse Max Frisch, over een 73-jarige weduwnaar die worstelt met geheugenverlies.  Niet alleen het geheugen van het hoofdpersonage brokkelt af, ook de natuur om hem heen erodeert door onophoudelijke regenval en overstromingen.  Van der Aa maakt The Book of Water voor twee acteurs, één live (Samuel West) en één op film (Timothy West), een sopraan op film en strijkerskwartet van zestig minuten met dramaturg Madelon Kooijman.   Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst ›||https://www.nrc.nl//nieuws/2022/08/24/5-tips-klassieke-muziek-a4139740
2022-08-25||Waarom zijn we op zoek naar de sublieme culturele ervaring? Door de wens weg te zijn uit dit moment||Op weg naar de moestuin waar ik lesgeef, kom ik langs een lindelaan. Het is eind juni en de bloeiende bomen verspreiden een fijne geur. Als je in het bezit was van een gevoelige neus (of ziel) zou je geblinddoekt ruiken dat je door lindes omringd werd. Hoe licht en zomers dit ook is, nooit vergeet ik de hommels. In de ban van dezelfde geur gaan ze massaal op zoek naar nectar die meestal overvloedig is, behalve bij de laatbloeiende variant. Waar kijken we naar uit dit culturele seizoen? Ik stel me zo’n hommel voor, dronken van begeerte, die eerst nog vol vertrouwen van bloem naar bloem stommelt. Natuurlijk merkt ze al snel dat er weinig te halen valt, maar hoe te stoppen? Haar kokerblik – of is het dappere volharding? – zet haar aan tot de meest opportune oplossing en dat is niet vertrekken maar dóórgaan. Nog eentje dan! Een minidruppel per keer, meer valt er niet te zuigen. Nu niet kinderachtig zijn, vindt ze, want het zijn er ontelbaar veel, door haar facetogen ziet ze zon noch hemel, enkel een muur van fosforescerende lindebloesem. Wie kan geloven dat er in die overvloed voor een hommel niets te halen valt? Ik blíjf, besluit ze, zelfs wanneer ook de volgende kelk tot op de bodem leeggezogen is. Inmiddels duizelig, handelt ze enkel nog op instinct en dart naar de laatste bloesem. Haar inwendige kompas heeft haar nog nooit in de steek gelaten. Wankelend landt ze op het schutblad en dan wordt het haar zwart voor de ogen. Ze stort ter aarde, de vliesvleugels gekreukt en het lijf te zwaar om nog te verheffen. Ze verhongert. Het is een eeuwenoud verschijnsel: een tapijt van dode hommels onder laatbloeiende lindebomen. Voorbij de bomen is de tuin al in zicht. Met mijn koptelefoon op scroll ik door mijn Spotify afspeellijst die uit louter goede nummers bestaat maar dat is juist het probleem: ik ben niet op zoek naar goede nummers, ik wil een geniaal nummer. Nog eentje dan: ook ik val eraan ten prooi, consumptiedrift met een kokerblik. Het is negeren dat het leven uit een reeks van terugkerende banaliteiten bestaat en terwijl ik dat met mijn vruchteloze gescroll juist bevestig, onderdruk ik de neiging om als een moede hommel neer te zijgen. Wat mij bezielt is de wens weg te zijn uit dit moment. Objectief gezien is er niets mis met dit moment, behalve misschien dat de tuin oorverdovend wacht. Niet de tuin, maar de planten natuurlijk, en ze wachten niet zozeer op mij als wel op regen. Tot dat moment is er geen groei, geen strekken, ontrollen, zwellen, ademen of verdampen. Ik zet mijn koptelefoon af en duw het hek open. Bij zoveel stagnatie past geen muziek. Eens hoorde ik op de radio een muzikant zeggen dat hij nauwelijks muziek bezat (dit was voor het streamingtijdperk). Als hij iets wilde horen, dan ging hij naar de bibliotheek om de betreffende cd te lenen. Hij wilde, in mijn woorden, zuinig omgaan met de muziek, de ervaring niet slijten. Niemand wil dat een ooit geliefd muziekstuk verwordt tot behang. De regen zal nog even uitblijven, na mijn rondje sluit ik de sproeier aan. Wachten op water is niet onschuldig. Planten die nog volop in de groei zijn, stoppen subiet en zelfs als er later voldoende water is, is het groeiproces onomkeerbaar verstoord. Te haastige bloei dreigt. Door te sproeien houd je de groei enigszins gaande maar dat is niet de enige reden. Deze moestuin bevindt zich op klei. Die houd je liever vochtig. Niet eerder maakte ik aarde mee die van karakter wisselt met het gemak waarmee Barbapapa van vorm verandert. Ik moet hierbij ook aan de schrijver Édouard Louis denken, tevens hoofdpersonage van zijn (autobiografische) roman Veranderen: methode. Om aan zijn armoedige en gewelddadige jeugd te ontsnappen verandert hij in gestaag tempo zijn taal, naam, tanden, zelfs zijn ambitie, al naargelang de omstandigheden dat van hem verlangen. Dat hij ertoe in staat is betekent niet dat het een pijnloos proces is. Barbapapa, die trouwens aan het begin van de gelijknamige serie nota bene uit de aarde geboren wordt, roept na iedere metamorfose simpelweg ‘Huub, huub, barbatruc’. Een fluitje van een cent, net als voor deze klei: is het zoals nu dagen achtereen droog, dan heb je een pikhouweel nodig om de brokken fijn te maken. Bij het wieden breken de onkruidstengels van hun wortels, wortels die sneller uitlopen dan je zaden zullen kiemen. Na regen wordt de grond papperig, glij je uit over de paadjes en iedere voor verandert in een moddergoot. Een dag later droogt het snel op en ontstaat er een harde korst die als een enorme zerk zachte kiemen, water en lucht tegenhoudt. Ergens daar tussenin, na een afwisseling van zachte buien en zon, bevindt zich het korte en magische moment waarop de grond bewerkbaar is. Gewillig, vertel ik mijn cursisten. De plots kruimelige aarde veert als een dekbed onder je hand, onkruid wiggel je er tussen duim en wijsvinger uit en alles wat je plant slaat aan. De aarde metamorfoseert, maar niet door mij. Kwestie van momentum. Maar waarom is het zo moeilijk daarop te wachten? Waarom liever in de geselende zon brokken klei kapot hakken of vruchteloos door een muzieklijst scrollen? Het was alsof mijn ademhaling het ritme van de blazers vond Een tuin is gemaakte natuur, toch laten de verschillende entiteiten zich makkelijker door de omstandigheden dan door mij sturen. Ik houd de grond nat en de planten min of meer aan de groei. Meer kan ik niet doen, meestal zijn mijn acties te laat of te weinig en is de overmacht van elementen simpelweg te groot. Hier de baas willen spelen is uitputtend, goed leiderschap moet bovendien worden gegund en deze tuin is van mij niet onder de indruk. Het zou me sieren me naar haar grillen te voegen. Dat vergt jaren ervaring, al weet ik dat niet zeker want ook mijn verwachtingen laten zich maar ten dele veranderen. Nog steeds ben ik uit het veld geslagen door kleine en grotere tegenvallers. Net als de hommel wil ik het momentum afdwingen, zelfs als dit met pijn en een mager resultaat gepaard gaat.  Een maand later kijk ik op een ochtend, gordijnen en ramen dicht tegen de hitte, de concertregistratie van Aretha Franklins gospelalbum Amazing Grace uit 1972. Het is de derde keer. In 2019 zag ik de film tweemaal kort na elkaar in de bioscoop. Vanochtend begin ik zonder gedetailleerde herinnering. Alleen het geraakt zijn is me bijgebleven, de aanstekelijk swingende dirigent (Alexander Hamilton) van het gospelkoor, de intense aandacht van Aretha Franklin en haar stem natuurlijk, maar als een echo, een ‘weten’, omdat zoiets zich in de pure vorm niet laat herinneren. Ik heb een diepe liefde voor muziekdocumentaires die het concert volgen, zoals in het geval van Amazing Grace, of de repetities eraan voorafgaand. Meestal ingeleid door het rommelige stemmen van de violen, kartonnen bekertjes koffie op de vleugel, pianoloopjes. Een impressie van het kleurloze repetitielokaal, te veel stoelen, rekwisieten. Er is het fascinerende moment in de documentaire De Matthäus missie van Reinbert de Leeuw (2016) waarin dirigent Reinbert de Leeuw, die zich niet eerder aan dit wereldberoemde stuk waagde, zijn verbazing uitspreekt over het feit dat hij simpelweg wéét dat zijn interpretatie en de daaruit voortvloeiende uitvoering, de juiste zal zijn. Wellicht ten overvloede: Bach liet geen aanwijzingen na, enkel noten. In dit licht moet ik ook de documentaire Becoming Traviata uit 2012 noemen. Hierin worden de repetities voor de opera La traviata van Giuseppe Verdi gevolgd en dan met name die tussen de sopraan Natalie Dessay (in de rol van Violetta) en de regisseur Jean-François Sivadier. Je wordt deelgenoot van het intieme maakproces, de overgave, het niet aflatende proberen, op blote voeten en het geweldige zingen zonder opsmuk, iedereen in zijn gewone zomerkleren. Ook amateurs weten dat tijdens een willekeurige repetitie de beste uitvoering kan ontstaan, per ongeluk. Misschien is dat waar je als kijker op hoopt. Niet gehinderd door tijd en plaats snapte ik Violetta’s pijn, haar negentiende-eeuwse noodlot. Ik werd haar en sloot in één beweging niet alleen de hoofdrolspelers, maar ook Verdi, het openluchttheater van Aix-en-Provence en degene met wie ik de documentaire keek in mijn hart. Terug naar Aretha, want de documentaire Amazing Grace is weliswaar een concertregistratie, maar ook hier wordt het maakproces allesbehalve verhuld. Er lopen mensen door het beeld, soms wordt een lied opnieuw ingezet, er wordt zweet weggewist, technische problemen worden medegedeeld. De kerkzaal zelf is opvallend in zijn alledaagsheid: een rechthoekig lokaal zonder ramen met overal snoeren en opnameapparatuur. De enige ‘versieringen’ zijn Aretha’s priesterachtige gewaad en een schilderij van een grootogige Jezus, tot zijn middel in het water, achter hem vermoedelijk zijn discipelen. De filmbeelden lijken provisorisch, losse impressies die in scherp contrast staan met de bij vlagen extatische, levende muziek. Maar dan: vanaf het eerste beeld, het moment dat de koorleden synchroon wiegend opkomen, ben ik mee, helemaal. Overrompeld en deelgenoot van een ruimer bestaan dan enkel dat van mijzelf.  Tijdens een practicum zoölogie ontleedde ik ooit een zakpijp. Dit diertje leek vanbuiten op een hoopje snot en bleek vanbinnen een wonder van vernuft te zijn. De complexe orgaanstructuur verbijsterde me. Ik kan niet geloven dat er een God is, dacht ik, maar het moet wel. Laat ik eindigen met de hommel. Waarschijnlijk was ik een jaar of tien toen ik met mijn vader op televisie de trompettist Wynton Marsalis zag. Hij gaf een soort kindercollege, ik meen dat het ging over de kruisbestuiving tussen klassieke muziek en jazz. Ter illustratie van wat hij zojuist had gezegd, pakte hij zijn trompet en speelde twee versies van Vlucht van de hommel van Nikolaj Rimsky-Korsakov. Eerst de originele, klassieke staccato versie: kwam een componist ooit dichterbij het zoemen van een hommel? Vervolgens speelde hij met zijn bigband een stomende jazz-versie van hetzelfde stuk. Trager en in swing natuurlijk (taa-ta-taa-ta-taa) met veel koperblazers en terwijl ik dit schrijf hoor ik het in mijn hoofd, wat zou betekenen dat je zoiets bijna dertig jaar met je meedraagt (ik kan de uitvoering niet terugvinden op het internet).  Onder Marsalis’ vingers veranderde het stuk compleet van karakter en bleef tegelijkertijd herkenbaar, een openbaring. Het was alsof mijn ademhaling het ritme van de blazers vond. Ook hier was er een scheur in de vierde wand ontstaan waardoor het een gesynchroniseerde ervaring werd. Zonder dwang was het momentum ontstaan. Meedoen zonder te hoeven forceren, dat is misschien wel het summum. Kon het maar altijd zo zijn, bromt de hommel in mij, want zij regelt haar verzadiging liever zelf. Gelukkig is het bijna september, start van een nieuw seizoen en is het onherroepelijk dat de regen komt. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst ›||https://www.nrc.nl//nieuws/2022/08/24/zoeken-naar-het-sublieme-moment-waarop-je-samenvalt-met-de-artiest-2-a4139754
2022-08-25||5 filmtips voor dit najaar||De vruchtbare relatie tussen jazz en film wordt in september gevierd door Eye Filmmuseum. Daar hoort uiteraard livemuziek bij; zo begeleidt het Martin de Ruiter Jazz Quartet de stille filmklassieker The Cameraman (1928) van en met komiek Buster Keaton. Het duurde even voordat jazz werd ontdekt als score voor films, een van de eerste is de broeierige jazz die Alex North componeerde bij A Streetcar Named Desire (1951). Ook jazzmuzikanten schreven muziek voor films, zoals de beroemde score van Miles Davis voor Ascenseur pour l’échafaud (1958). En dan zijn er nog bekende jazzfilms als Round Midnight (1986) van Bertrand Tavernier met een hoofdrol van tenorsaxofonist Dexter Gordon, Clint Eastwoods Bird (1988), over de legendarische altsaxofonist Charlie Parker, en het iets minder bekende The Connection (1961) van Shirley Clarke. Daarnaast heb je jazzdocumentaires, zo vertoont Eye Let’s Get Lost (over Chet Baker) en de schitterende korte documentaire die Johan van der Keuken over Ben Webster maakte toen Webster in Nederland bij een hospita inwoonde: Big Ben (1967). All That Jazz. 9/9 t/m 2/10, Eye Filmmuseum, Amsterdam. Inl: www.eyefilm.nl Het 30-jarige Belgische talent Lukas Dhont won in mei in Cannes de Grand Prix, oftewel het zilver op het erepodium. De regisseur schetst in zijn intieme, poëtische tweede film (na het even prachtige Girl) een beeld van de intense, maar breekbare vriendschap tussen de twee jonge tieners Leo en Remi. Ze zijn close, voelen een diepe intimiteit met elkaar, op een totaal (nog) niet seksuele manier. Hun ouders zijn blij met de bijzondere band tussen het engelachtige tweetal. Maar op school zijn klasgenoten minder begripvol; scheldpartijen met teksten als „flikker” voeren de boventoon. In veel betoverende, bijna woordeloze scènes maakt Dhont duidelijk dat het de jongens steeds meer moeite kost zich te verhouden tot deze rechtlijnige veroordelingen van het onuitgesproken pure pact dat zij hebben. Na een plottwist die elke kijker zal raken als een mokerslag komt de focus meer te liggen op het verwerken van schuldgevoelens en het nemen van verantwoordelijkheid voor daden waarvan de consequenties niet van tevoren waren te overzien. Op de voorlopige poster van de nieuwe film van David O. Russell (Silver Linings Playbook, Joy) staat alleen maar een lange lijst met namen. De sterrencast voor dit met geheimzinnigheid omgeven ‘filmmysterie’ is enorm. Christian Bale, Margot Robbie en John David Washington spelen drie vrienden (‘twee soldaten en een verpleegster’) die in het interbellum van de vorige eeuw getuige zijn van een moord, vervolgens zelf verdacht worden, een pact sluiten en zichzelf vervolgens terugvinden in ‘Amsterdam’. Of dat ons Amsterdam is en we in Nederland knipogend naar de film kunnen kijken laat nog even op zich wachten. Het zou een veeg teken kunnen zijn dat geen van de grote najaarsfestivals Amsterdam selecteerde. Wie wil nou niet dit drietal én Chris Rock én Taylor Swift én Robert De Niro over de rode loper? Maar de trailer is veelbelovend. Het meeste in de film is waargebeurd, zegt-ie, en het is ook nog eens een plot die de loop van de Amerikaanse geschiedenis heeft veranderd, aldus een van de hoofdpersonen. Het ziet eruit alsof Wes Anderson Agatha Christie heeft verfilmd, maar dan net zo hectisch als Russells eigen oplichtersfilm American Hustle. Tijdens de competitie van Cannes verdeelden weinig films de meningen als deze gitzwarte, lompe, cynische satire van The Square-regisseur Ruben Östlund. De jury bekroonde de Zweedse koning van het ongemak met de hoofdprijs voor een ambitieus drieluik over een tochtje van een rijkeluiscruise dat uit de hand loopt. Het gezelschap is een bonte melange van mensen met te veel geld – van sexy influencers via een Russische mestkoning naar een Britse wapenhandelaar. Het schip wordt geleid door alcoholistische kapitein Woody Harrrelson (onderkoeld in de overdrive) die het vooral belangrijk vindt dat zijn glas gevuld blijft. Het hoogtepunt van de film is een half uur durend ‘Captain’s Dinner’ dat door een storm, veel drank en verkeerd voedsel ontaardt in een kots- en poepfestijn waarbij Problem Child verbleekt. In deze anarchie blijven kapitein Smith en de Russische mestkoning publiekelijk een discussie voeren over de voor- en nadelen van kapitalisme en socialisme. Na het zinken van het schip worden de kaarten op een onbewoond eiland opnieuw geschud als de overlevenden noodgedwongen back to basics gaan. Documentairemaker en journalist Ananta Khemradj vertelde eerder aan deze krant hoe ze met haar films Je kan toch lezen (2019) en nu Beste Meneer Bouterse de recente Surinaamse geschiedenis inzichtelijk wil maken voor haar land- en generatiegenoten. Ze toog naar Suriname om mensen te ondervragen over de Decembermoorden van 1982, wat weten ze ervan, waarom zwijgen ze erover, en hoe moet je omgaan met een geschiedenis waar je elke dag deel van uitmaakt? Waarin sommige mensen de dag van de staatsgreep de dag van de revolutie noemen. En het mogelijk was dat Bouterse veroordeeld kon worden voor de Decembermoorden en vervolgens democratisch tot president gekozen kon worden? De film is opgezet als een brief aan Boutserse, een pijnlijke, precieze brief, die haar ruzie met haar oom oplevert, en in contact brengt met oud-collega’s die willen dat er niet meer naar het verleden worden gekeken. Maar een land zonder verleden heeft geen toekomst, stelt ze in haar film.  Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst ›||https://www.nrc.nl//nieuws/2022/08/24/5-filmtips-voor-dit-najaar-a4139741
2022-08-25||Een hoge falsetstem en naakt op het podium. Hoe popduo Ciao Lucifer stereotypes over mannelijkheid doorbreekt||Rockmuzikanten mogen zich best kwetsbaar opstellen, vinden Marnix Dorrestein en Willem Wits. In augustus 2020, toen de theaters na de lockdown weer voorzichtig opengingen, betraden ze het podium van De Brakke Grond geheel naakt. Het Vlaams Cultuurhuis was met afzonderlijke compartimenten omgebouwd tot peepshow, en het duo vond dat ze de daad bij het woord moesten voegen. Het voelde bevrijdend, net als die keer dat ze zonder kleren in een sauna speelden. Maar  daar was iedereen naakt. In De Brakke Grond schoten ze onmiddellijk na hun blote entree een overall aan. Wie met zijn ogen knipperde had het gemist. Het moest natuurlijk wel een peepshow blijven. Waar kijken we naar uit dit culturele seizoen? Ciao Lucifer, zoals ze zich samen noemen, wil af van de machocultuur die vaak om rockmuziek heen hangt. Good News heet hun nieuwe album met compacte, inventieve popsongs. „We willen muziek maken waar mensen blij van worden”, zegt Dorrestein. „Tegelijk willen we iets laten blijken van onze innerlijke strijd. Als vroege dertigers werden we geconfronteerd met de voor- en nadelen van volwassen worden. Het avontuur in onze muziek moest behouden blijven. Onze gevoelige kant mag erin tot uiting komen. Het hoeft niet af te doen aan je mannelijkheid als je besluit om lief te zijn voor andere mensen.” Ciao Lucifers debuut uit 2019 heette Are We Even Growing Up? ‘Too Late To Die Young’, luidt een veelzeggende songtitel op het nieuwe album. Wits en Dorrestein spelen al samen sinds de middelbare school. Jett Rebel (Jelte Tuinstra) maakte zich los uit hun muzikale cirkel. Willem Wits maakte soloplaten en theater. Marnix Dorrestein won al op zijn dertiende een compositiewedstrijd van het Nederlands Blazers Ensemble. Hij maakte modern klassieke muziek met zangeres Nora Fischer en speelde in de band van Herman van Veen, voor wie hij enkele uitdagende, elektronisch georiënteerde albums produceerde. Ook Wits speelde bij Van Veen. Zijn specialiteit is percussie, Dorrestein is multi-instrumentalist. De duobezetting van Ciao Lucifer stelt ze voor bijzondere uitdagingen, zegt Wits. „Elk element van onze muziek moet van tevoren doordacht zijn, want er is geen vangnet als een van ons stilvalt. De liedjes moeten tot in het kleinste detail kloppen. Vergeleken bij andere bands was het enorm wennen aan de mate van verantwoordelijkheid die je hebt als je met maar twee man op het podium staat. Zingen, drummen, samples afspelen, het moet allemaal precies in elkaar passen. Instrumentale solo’s kunnen we ons zelden veroorloven. Er is gewoon geen ruimte voor gekloot.”   Ciao Lucifer wil zich niet laten vastpinnen op een muziekgenre. „We houden van compacte songs die binnen drie minuten het complete verhaal vertellen”, zegt Dorrestein. „Dat maakt het pop, zoals The Beatles nog altijd het referentiekader zijn voor alles wat met pop te maken heeft. De bagage van popliedjes uit de jaren zestig neem je altijd mee; dat zit gewoon in onze rugtas. In de aanloop naar dit album hebben we heel veel naar de soul van Al Green geluisterd, en naar zouk-muziek van een band als Kassav’ uit Guadeloupe. Op onze gezamenlijke playlist staat veel hiphop. Dat alles komt terug in de muziek.” Falsetzang is een vaak terugkerend element. „Het geeft er iets speels aan”, zegt Dorrestein, „en ook iets vrouwelijks. De falset stelt mij in staat om te spelen met de emotie in mijn zang. Het brengt het kind in me naar boven. Mijn zanglerares vertelde me dat bijna alle mannen een onderontwikkelde falset hebben, terwijl vrouwen veel eerder geneigd zijn om zo’n hoge stem in het dagelijks leven te gebruiken. Vrouwen hoor je veel eerder een hoge gil geven als ze hun opwinding willen uiten. Bij mannen wordt dat vaak aanstellerig gevonden.” Dat soort stereotypen zijn er om doorbroken te worden, vindt Wits. „Toen ons nummer ‘So Good It Hurts’ digitaal beschikbaar werd, dachten een paar van onze fans dat we de leadzang aan Cato van Dijck van My Baby hadden uitbesteed. In werkelijkheid is het Marnix met een falsetstem. Dat was een mooi misverstand, want het thema van ons album is juist dat we die nauwe grens tussen mannelijkheid en vrouwelijkheid willen opheffen. Al Green is in dat opzicht een fantastisch rolmodel. Er bestaat bijna geen stoerdere soulzanger. Maar als hij falset zingt is hij het summum van gevoeligheid. Tussen sterk en kwetsbaar loopt een dunne lijn waar wij graag overheen stappen.” Als heteroman neigt hij naar androgyn, zegt Marnix Dorrestein die zich net als Jett Rebel vaak in het openbaar vertoont met een dameshandtas. „Los van het feit dat ik het gewoon mooi vind, is het een handig attribuut. Bij het uitzoeken van mijn kleding hoef ik niet na te denken of er voldoende zakken in zitten voor telefoon, sleutels en andere spullen. Een man met een handtas is helemaal niet vreemd. Eerder is het een praktisch ingesteld iemand.”  Willem Wits gaat in het dagelijks leven meestal gekleed in neutraal zwart. „Ik hoef niet zo nodig op te vallen. Het liefst zou ik achter het behang verdwijnen. Pas op het podium wordt de exhibitionist in mij wakker. Dan doe ik gekker dan iedereen.” Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/hoe-popduo-ciao-lucifer-stereotypen-doorbreekt-met-een-hoge-falsetstem-a4139637
2022-08-25||4 tips om kunst te kijken||„De onontkoombare kunst van Anne Imhof biedt geen troost”, schreef NRC over de tentoonstelling van deze Duitse kunstenaar, die in 2017 de Gouden Leeuw voor het Duitse paviljoen op de Biënnale van Venetië kreeg. De tentoonstelling in het Parijse Palais de Tokyo  werd met 5 ballen beoordeeld. Imhof is gewild: sinds de eerste solo in 2013 in Frankfurt staan prestigieuze musea in Berlijn, Londen en New York te trappelen om haar performances te produceren en te tonen. Het Stedelijk Museum Amsterdam doet dat vanaf 1 oktober: Imhof krijgt de  1100 vierkante meter grote kelderzaal van het Stedelijk om die naar haar hand te zetten. Wie de tentoonstelling in Parijs heeft gemist, kan nu naar het Stedelijk voor de  eerste solotentoonstelling van Anne Imhof in Nederland. „Er is geen schilder die zo goed in olieverf kon uitdrukken hoe een spier onder een bleke huid beweegt als Lucian Freud. Geen schilder die zo goed kon vastleggen hoe een onderkin over een boord puilt, of hoe de vacht van een hazewindhond glimt in het licht. De schilder van vlees, zo zal Freud de geschiedenis in gaan. Hij was de grootste onder de realistische schilders van de twintigste eeuw”, schreef Sandra Smallenburg bij Freuds dood in 2011 in NRC. Zeven decennia schilderijen van hem komen bijeen in de Londense National Gallery, waarbij je goed ziet hoe hij zich altijd weer vernieuwde. De aandacht gaat uit naar zowel het kleine werk aan het begin van zijn carrière als zijn bekende portretten en naakten, die hij schilderde met  nietsontziende blik en met soms een vleugje mededogen. ‘Het zal door blijven groeien behalve op dit punt’; zo heet een werk van Giuseppe Penone. Het is typerend voor de Italiaanse arte-poverakunstenaar, die in zijn werk een eigen draai geeft aan onze verbondenheid  met de natuur. Zo pelt hij in het werk  Ripetere il bosco (1968) de jaarringen van een boom af om zo de oorsprong van de boom bloot te leggen, waardoor de kijker het groeiproces van een boom ziet dat doorgaans onzichtbaar blijft. Penone maakt ook  bronzen bomen die zo  echt zijn dat je erop moet tikken om te voelen dat het kunstwerken zijn. Museum Voorlinden brengt dit najaar een overzichtstentoonstelling van Penones beelden. © David Hockney
 Oude meesters of objecten koppelen aan moderne kunst: de ‘dialoog tussen tijden’ is al talloze keren gevoerd, maar dit najaar zijn er twee interessante op komst. Het Teylers Museum koppelt werk van David Hockney (1937) aan schilderijen en tekeningen van onder meer  Claude Lorrain (1600-1682) en Pieter Saenredam (1597-1665) en aan wetenschappelijke objecten  (zoals het perspectiefraam, een bolle spiegel en een camera obscura). Het overkoepelende thema is  ‘eyeballing’, oftewel het perspectief en Hockneys gebruik van optische hulpmiddelen, zoals lenzen en spiegels. Vanaf de jaren tachtig probeert Hockney ‘ons’ al te bevrijden uit de ‘hel’ van het centraalperspectief (het perspectief met één verdwijnpunt aan de horizon) dat de westerse schilderkunst al  meer dan vijfhonderd jaar in zijn ban houdt.    Het Centraal Museum koppelt werk van oude meesters als Roeland Savery en Jan van Scorel aan video-installaties van bijvoorbeeld Bill Viola, Marina Abramovic, Bruce Nauman en Steve McQueen. Hier draait het niet om het oog, maar om de ziel.  Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst ›||https://www.nrc.nl//nieuws/2022/08/24/5-tips-om-kunst-te-kijken-a4139742
2022-08-25||Was de Ararat werkelijk zo belangrijk voor het oude Armenië?||Schitterend aardewerk, fraai versierde drinkbekers van goud en zilver, intrigerende bronzen dierfiguren en bijzondere sieraden: de tentoonstelling In de ban van de Ararat in het Drents museum in Assen vormt een lust voor het oog. Maar wanneer je probeert om in al dat moois een lijn te ontdekken dan wordt het een stuk lastiger.  Want al die 160 topstukken, echt elk object is bijzonder, zouden samen het verhaal moeten vertellen van de lange en ingewikkelde geschiedenis van Armenië, vanaf de vroegste prehistorie tot het jaar 301 na Christus. Dat is het jaar waarin volgens de traditie Koning Thrat III  van Armenië het christendom tot officiële staatsgodsdienst verklaarde. Ondanks de mooi vormgeven tekstpanelen, die verspreid door de ruimte staan, en de lange inleidende tekst bij de entree, is dat de samenstellers echter maar gedeeltelijk gelukt. De gemiddelde bezoeker zal namelijk al snel de weg kwijt zijn tussen al die namen, plaatsten en jaartallen. Want hoewel men in de cirkelvormige opstelling een zekere mate van chronologie heeft aangebracht is ook die vaak moeilijk te volgen.  Zilveren beker, ca. 2200-2000 v. Chr., Karashamb. Foto Drents Museum / History Museum of Armenia, Jerevan
 En wie al iets weet van de vroege geschiedenis van het deel van de wereld waarin het huidige Armenië ligt (het grensgebied tussen Europa en Azië) die zal zich het hoofd breken over de keuzes die de samenstellers gemaakt hebben. Zo blijft bijvoorbeeld de Romeinse invloed – het koninkrijk Armenië speelde een essentiële rol in de voortdurende strijd tussen de Romeinen en hun machtige buren de Parthen – op een ook weer schitterend glazen portret van keizer Caligula na – behoorlijk onderbelicht.   ‘In de ban van de Ararat’ vormt met 160 topstukken een lust voor het oog En dan is er de titel van de tentoonstelling: In de ban van de Ararat. De suggestie wordt daarmee gewekt dat de berg Ararat een belangrijk, zo niet hét belangrijkste symbool is geweest in de lange Armeense geschiedenis. En voor de laatste twee eeuwen – de periode waarin Armenië een Christelijk natie is – is dat ongetwijfeld het geval. Maar de tentoonstelling behandelt nu juist de hele lange periode die daaraan voorafging. En het is maar helemaal de vraag wat de rol van de Ararat is geweest in pakweg 1800 v. Chr. Of 400 v. Chr.  In het bij de tentoonstelling verschenen boek staat een foto van de ruïnes van Artashat, een stad die in 176 v Chr. werd gesticht en die ruim driehonderd jaar lang de hoofdstad van het Armeense, toen nog heidense, koninkrijk zal zijn. Op de achtergrond is duidelijk de Ararat te zien. Maar betekent dit, zoals de het bijschrift bij de foto suggereert dat die stad bewust is aangelegd op een plek waar er voortdurend uitzicht was op die berg?  Er zijn in het westen van Armenië maar weinig plekken waar je de Ararat bij mooi weer niet kunt zien.  Halsketting met goud en halfedelstenen, ca. 2200 - 2000 v. Chr., Karashamb. Foto Drents Museum / History Museum of Armenia, Jerevan Het wordt helemaal problematisch omdat de Ararat met zijn iconische dubbele top ook een dominante rol speelt in de vormgeving. Zo wordt het middelpunt van de tentoonstelling gevormd door een grote cirkel. Die cirkel is zowel van buiten als van binnen voorzien van enorme afbeeldingen van de berg. Alle objecten staan weer rondom deze ‘berg’ opgesteld waarmee opnieuw de suggestie gewekt wordt dat alle objecten een relatie hebben met die berg.  Dat geldt in elk geval  voor de objecten die binnen in de cirkel staan opgesteld. Die hebben te maken met de (relatief korte) periode waarin Armenië een Christelijke natie werd. Om het belang van het Christendom, en van de Ararat als belangrijkste symbool daarvan, voor de verdere geschiedenis van Armenië te demonstreren staan daar ook nog twee ‘moderne’ stukken. Het eerste is een stukje hout dat, zo wil de traditie, afkomstig is van de ark van Noach.  Diezelfde traditie wil dat de ark strandde op de flanken van de Ararat. Een van de nazaten van Noach  werd vervolgens de stamvader van alle Armenen. Het tweede is een in het Armeens geschreven bijbel. Er is dus inhoudelijk het een ander valt af te dingen op deze tentoonstelling, maar  zoveel moois als er nu in Assen te zien is, krijg je in Nederland niet snel opnieuw bij elkaar. Tentoonstelling In de ban van de Ararat. Schatten uit Armenië, t/m 30/10, Drents Museum, Assen Info: drentsmuseum.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/24/was-de-ararat-werkelijk-zo-belangrijk-voor-armenie-a4139756
2022-08-25||Bij de Maya’s en de Inuit zijn kinderen volwaardige gezinsleden||Er valt van alles af te dingen op Jagen, verzamelen, opvoeden van de Amerikaanse wetenschapsjournalist Michaeleen Doucleff, die samen met haar driftige peuter op bezoek ging bij drie niet-westerse culturen voor opvoedingsadvies. Vaders komen in het verhaal beduidend minder voor dan moeders; Doucleffs eigen man is slechts een figurant. De inheemse gemeenschappen die ze beschrijft, de Maya's in Mexico, de Inuit in Canada en de Hadzabe in Tanzania, bekijkt ze duidelijk door een roze bril. Zoals The New York Times  schreef: als abortus legaal was in de staat Yucatán, zouden de Mayavrouwen dan ook met een sliert kinderen om zich heen het huishouden bestieren? Daarbij leest de vertaling bepaald stroef, met zinnen als „Om te beginnen is de westerse cultuur een beginner (...).”  Auteur: Michaeleen Doucleff  Jagen, verzamelen, opvoeden.   Uitgeverij Lev. Vertaling: Elisabeth van Borselen 383 blz. € 22,99   Maar wat had ik dit boek graag 25 jaar geleden gelezen, en niet vier weken nadat de jongste het ouderlijk huis verliet! Als mijn man het dan óók had gelezen, zou er al die jaren minder chagrijn en geschreeuw zijn geweest in huis, minder boosheid en minder ergernis, daar ben ik van overtuigd. Meteen op de eerste bladzijde neemt Doucleff zich voor me in door het over haar driejarige te hebben als „de vijand”. Natuurlijk excuseert ze zich onmiddellijk, maar dan weet ik al dat dit geen zoetig zelfhulpboek is, maar een wanhopige zoektocht naar houvast in de opvoeding, iets waar de auteur tot haar grote spijt weinig talent voor heeft. Helder en praktisch laat Doucleff zien hoe je kunt leren lankmoediger te zijn Het idee om de kunst af te kijken bij oude jagers- en verzamelaarsculturen ontstaat als Doucleff voor een reportage logeert bij een Mayafamilie. Wanneer ’s ochtends de twaalfjarige dochter nog half slapend en zonder iets te zeggen uit zichzelf de afwas gaat doen, wrijft ze haar ogen uit. Wat is hier aan de hand? Ze ontdekt dat Mayakinderen, net als de kinderen bij de Inuit en de Hadzabe, veel meer dan in westerse gezinnen  meedraaien in het leven van de ouders. Dat vormt die kinderen op een natuurlijke en ontspannen manier; ze zijn een volwaardig gezinslid. Speciaal kindervermaak – bergen speelgoed, pretparken en kinderpartijtjes – werkt die vorming juist tegen, merkt Doucleff, al was het maar omdat ouders er meestal niets aan vinden. Ik bekijk die jonge vader, druk bellend achter de wandelwagen, ineens anders. Eigenlijk is hij goed bezig: zijn kind verkeert in zijn wereld en leert daarvan. De Inuit in het dorp Kugaaruk brengen Doucleff bij dat boos worden op je kind niet alleen zinloos is, maar ook gênant: ruzie maken met een onvolgroeid, onlogisch denkend wezen, dat dóé je niet. Bij de Hadzabe ziet ze hoe zelfs dreumesen hun eigen gang leren gaan en zo tot autonome individuen kunnen opgroeien, dankzij een ‘onzichtbaar vangnet’ van stiekem oplettende ouders en oudere kinderen.  Deze niet-westerse opvoedmethoden hebben gemeen dat ouders hun kinderen veel en veel meer met rust laten en hun gedrag niet voortdurend willen sturen. Gevolg:  geen geruzie en geschreeuw maar saamhorigheid. Helder en praktisch laat Doucleff zien hoe je kunt leren lankmoediger te zijn. Zelf lukt het haar na een paar maanden om niet meer te ontploffen als haar dochter  recalcitrant is, en ook hoeft ze niet meer met haar hoofd in een kast schreeuwend haar onmacht af te reageren. En ik geef mijn zojuist uitgevlogen zoon geen ongevraagde adviezen meer. Hij mag het lekker zelf uitzoeken. Beter laat dan nooit.||https://www.nrc.nl//nieuws/2022/08/24/bij-de-mayas-en-de-inuit-zijn-kinderen-volwaardige-gezinsleden-a4139753
2022-08-25||Iconisch portret Churchill al maanden geleden gestolen, niemand had het door||Het heeft maanden geduurd voordat iemand het doorhad. Het iconische portret van de Britse oud-premier Winston Churchill in het Château Laurier-hotel in het Canadese Ottawa is gestolen en vervangen door een kopie. Vorige week merkte een hotelmedewerker dat de lijst van het portret verkeerd hing en niet hetzelfde was als die van de andere vijf portretten in de ruimte, allemaal gemaakt door de bekende Canadees-Armeense fotograaf Yousuf Karsh.  Het is misschien wel een van de meest spraakmakende foto’s van de twintigste eeuw: Churchill zonder sigaar. Nadat de toenmalig premier in 1941 weigerde zijn sigaar voor de portretfoto weg te gooien, had Karsh die eigenhandig uit zijn mond gehaald. Het leverde de fotograaf zijn bekendste foto op, die later onder meer is gebruikt op het 5-pond biljet.  Om erachter te komen hoelang geleden het portret gestolen is, heeft het hotel bezoekers gevraagd foto’s van de ruimte te sturen. Uit de verzamelde beelden blijkt dat het origineel zo’n acht maanden geleden voor het laatst in de leeszaal van het hotel heeft gehangen. De hotelmanager heeft de foto in die tijd bijna dagelijks aan gasten laten zien, maar merkte de zwendel nooit op. ||https://www.nrc.nl//nieuws/2022/08/24/iconisch-portret-churchill-al-maanden-geleden-gestolen-niemand-had-het-door-a4139746
2022-08-25||Door Rusland aangewezen hoofd van bezette Oekraïense stad komt om door autobom||Ivan Soesjko, door Rusland aangesteld als hoofd van de Oekraïense stad Mychajlivka, is dinsdag omgekomen door de ontploffing van een bom onder zijn autostoel. Dat melden Russische autoriteiten woensdag, schrijft persbureau Reuters. Mychajlivka ligt in de door Rusland bezette regio Zaporizja. Vladimir Rogov, een lid van de door Rusland benoemde raad in de bezette delen van Zaporizja, beschuldigt Oekraïne van de aanslag. De dood van Soesjko betekent de volgende dood van een door Rusland aangesteld plaatsvervangend stadshoofd. Begin augustus werd het stadshoofd vermoord van Novaja Kachovka, dat in de regio Cherson ligt. Hij werd in zijn huis doodgeschoten.||https://www.nrc.nl//nieuws/2022/08/24/door-rusland-aangewezen-hoofd-van-bezette-oekraiense-stad-komt-om-door-autobom-a4139752
2022-08-25||Thais hof schorst premier die mogelijk te lang aan de macht is||Het Constitutioneel Hof van Thailand heeft de minister-president van het land woensdag geschorst. Dat melden internationale persbureaus. De Thaise oppositie vindt dat Prayuth Chan-ocha (68) te lang aan de macht is, een claim die het hof nu gaat onderzoeken. Prayuth werd precies acht jaar geleden geïnstalleerd als minister-president van Thailand na een coup door militairen. Een Thaise premier mag volgens de grondwet niet langer dan acht jaar aanblijven; die limiet is nu volgens tegenstanders overschreden. De lengte van Prayuths minister-presidentschap betreft een juridisch ingewikkeld vraagstuk. Volgens zijn aanhangers moet de telling namelijk pas beginnen in 2017. Toen introduceerde Thailand een nieuwe grondwet met daarin ook de ambtslimiet van acht jaar. Een andere mogelijkheid is dat het Constitutioneel Hof — Prayuth normaliter gunstig gezind — vaststelt dat de telling pas in 2019 dient te beginnen. In dat jaar werd Prayuth door het Thaise parlement in een quasi-democratisch proces herkozen. Om de herverkiezing van Prayuth in 2019 was veel te doen. Na zijn benoeming tot regeringsleider in 2014 richtte hij het bestel zodanig in dat de kans om de macht kwijt te raken vrijwel nihil werd. Met succes: in 2019 stemde het Thaise parlement met een grote meerderheid (500 voor, 244 tegen) in met zijn benoeming. Critici vinden dat Prayuth en zijn militaire achterban het ogenschijnlijk democratische proces slechts gebruikten om hun heerschappij te legitimeren. Als het aan de meerderheid van de Thaise bevolking ligt gaat Prayuth nu echt weg: tweederde van het volk wil dat hij deze maand vertrekt, blijkt uit een recente poll. Zijn kantoor in hoofdstad Bangkok wordt zwaar beveiligd. Voor de zoveelste keer hebben demonstranten woensdag Prayuths vertrek geëist. Om precies die reden gingen twee jaar geleden tienduizenden (voornamelijk jonge) Thailanders de straat op. Dat leidde toen tot vele arrestaties en enkele gewelddadigheden.||https://www.nrc.nl//nieuws/2022/08/24/thais-hof-schorst-misschien-wel-te-lang-aangebleven-premier-a4139750
2022-08-25||Wat zeggen oud-collega’s over Andries Jonker, de nieuwe bondscoach van het vrouwenelftal?||Eén, twee, drie, vier, vijf, zes, zeven, acht, negen, tien, elf, twaalf, dertien, veertien, vijftien, zestien, zeventien. Stop!” In de documentaire Tussen vis en staal zien we coach Andries Jonker voor de spelers van Telstar staan. Samen kijken ze de beelden terug van een wedstrijd waarin de zege in de laatste seconden wordt weggegeven. Zeventien seconden. Is dat veel tijd of weinig tijd vraagt hij. „Veel tijd”, mompelt een speler. „Of is het eigenlijk héél veel tijd”, vraagt Jonker. „Je kan als keeper alles organiseren in zeventien seconden, je hebt álle tijd.” Die laatste seconden, zegt Jonker tegen zijn spelers, zijn cruciaal. Hij begint te dribbelen met zijn vuisten voor zijn gezicht, als een bokser. Twaalf ronden, drie minuten, roept hij. „Maar als ik in die laatste tien seconden mijn dekking laat vallen, wat dan? Dan krijg je een ram voor je kanis in het boksen! En dan?” „Dan verlies je”, zegt een speler. Hij knikt. Dus moet je nog tien seconden die dekking verzorgen. „Want dat beslist of al je inspanningen rendement hebben.” Het filmfragment typeert Jonker, die woensdag door de KNVB naar voren is geschoven als de nieuwe bondscoach van het vrouwenelftal, ruim twintig jaar nadat hij kort leiding had gegeven aan het nationale vrouwenteam. De beelden komen overeen met wat mensen vertellen die hem van nabij meemaakten, als speler, ploeggenoot of vriend. Jonker is direct, welbespraakt, pedagogisch onderlegd, zeggen zij, en neemt spelers makkelijk voor zich in met zijn Amsterdamse humor. „Hij was bij Telstar niet alleen trainer, maar ook een soort vader van het elftal”, zegt Joris Postema, regisseur van de documentaire. „Andries was echt begaan met zijn spelers. Want hij wist: als ze het bij Telstar niet redden, is het afgelopen in het betaald voetbal. Als een schoolmeester zette hij ze aan het werk. Hij wilde dat ze voor zichzelf leerden denken en hun eigen beslissingen namen.”  Pieter de Waard, algemeen directeur van Telstar, die drie seizoenen met hem samenwerkte, vertelt dat Jonker ooit een toneelstukje opvoerde om zijn spelers te attenderen op hun toiletgebruik. Vroeger ruimde moeders hun remsporen op, zei hij, maar nu moesten ze dat zelf doen. Gewoon, hup, achterom kijken en opruimen, en zéker niet een ander beschuldigen. „Ze doen het nog steeds”, grinnikt hij. De Waard noemt Jonker „warm en sociaal”, „op een onvoetbalachtige manier”. Maar vergis je niet, zegt hij, Jonker is ook heel ambitieus. Hij ging weg bij Telstar omdat hij té snel té veel wilde bereiken.  Zelf zei Jonker bij zijn vertrek: „Ik ben elke dag met een lach op mijn gezicht naar Telstar gereden. Maar ik wil hoger, beter, meer. Sneller dan Telstar kan.” Hij kon het niet verkroppen dat zijn  budget in 2022 hetzelfde was als  in 2019 – het laagste budget van de Eerste Divisie. Toen Jonker vorige maand als gast in Studio Engeland gevraagd werd naar zijn ervaring met voetballende vrouwen, vertelde hij dat hij daar aanvankelijk niets mee had. „Ik ben met veel tegenzin bij de KNVB meisjes gaan trainen. Anders moest ik de tuchtzaken van het zaalvoetbal doen. Toen ben ik in Zandvoort gaan kijken naar een meisjeswedstrijd van het Haarlemse jeugdteam, op het perron van het station, zodat niemand me kon zien. Toen ben ik dichterbij gaan staan, achter een lichtmast. Toen vond ik het toch wel aardig.”  Begin deze eeuw gaf hij niet alleen acht wedstrijden leiding aan het nationale vrouwenelftal, maar coachte hij ook de Onder16, waarna hij voor langere tijd in de top van het mannenvoetbal werkzaam was, onder meer als assistent-trainer van Louis van Gaal bij Bayern München en Barcelona en als hoofd jeugdopleiding bij Arsenal. Af en toe botst de  maatschappelijke betrokkenheid van bondscoach Andries Jonker met zijn ambitie Jonker stond volgens De Waard „te trappelen” toen hij door de KNVB werd benaderd om Sarina Wiegman op te volgen, die in de zomer van 2021 naar Engeland vertrok. Maar zijn omgeving ontraadde hem dat, vanwege het hoge afbreukrisico – Oranje had het EK van 2017 gewonnen en de finale op het WK van 2019 bereikt. De KNVB was op zoek naar een ‘Sarina-plus’. „Haar opvolger moest het minstens zo goed doen”, zegt De Waard. „Dan kan je beter wachten tot die opvolger de zak heeft gekregen. Het team speelt nu minder, dus valt er meer te bereiken.” Jonker – die een contract voor drie jaar heeft getekend – zal al zijn ervaring moeten aanwenden om het Nederlands elftal weer op de rit te krijgen, na het teleurstellend verlopen EK in Engeland (kwartfinale) en de kritiek van bepalende speelsters op zijn voorganger. Dat laatste zegt iets over de verhouding tussen speelsters en bondscoach, zei Jonker vorige maand in NRC. „En dan is het belangrijk dat je dat niet laat sudderen, maar de koe bij de horens vat.”  De eerste uitdaging voor de nieuwe bondscoach dient zich al snel aan. Nederland speelt op 6 september tegen IJsland het laatste groepsduel in de kwalificatie voor het WK, dat volgend jaar zal plaatsvinden in Australië en Nieuw-Zeeland. Bij winst zijn de Oranjevrouwen zeker van plaatsing. Andries Jonker (59) groeide op in de volksbuurt Blauwe Zand in Amsterdam-Noord. Zijn toenmalige buurjongen en vriendje Daan Muller kan zich het gezin Jonker nog goed voor de geest halen. „Zijn vader, die bij een handelsmaatschappij werkte, was streng en gedisciplineerd. Zijn moeder deed horecawerkzaamheden op de directieafdeling van Shell. En dan had hij nog een jongere broer, Frank. Frank zei wat hij dacht en Andries dacht na voordat hij wat zei.” Mullers oudere broer speelde bij De Volewijckers, zijn vader was voetbaltrainer en had er in het eerste elftal gespeeld. Op een dag mochten Daan en Andries mee in de rode Fiat naar de training. Muller: „Toen we het terrein opreden zag hij de bruine kantine met daarop de witte letters: A.S.C. De Volewijckers. „Hier wil ik ook spelen!” riep hij.  De meeste buurtjongens speelden bij het dichterbij gelegen DWV, maar Jonker en Muller doorliepen de jeugdopleiding bij De Volewijckers en bereikten het eerste elftal. Op de vraag wat Muller het meest bijstaat uit die tijd, zegt hij: „Andries kon niet tegen onrecht. Hij heeft mij wel eens achterna gezeten omdat ik lachte om iemand in een rolstoel.” „Andries was áltijd bij de Volewijckers te vinden in zijn jeugd, zegt documentairemaker Postema. „En nog steeds draagt hij de club een warm hart toe. Hij ziet voetbal als een middel om de sociale cohesie in een wijk te bevorderen. Als kinderen van alle kleuren bij de Volewijckers met elkaar spelen, zei hij, leren ze elkaars gewoonten kennen en vallen onderlinge spanningen weg.”  Af en toe, zegt Postema, botst Jonkers maatschappelijke betrokkenheid met zijn ambitie. Volgens betrokkenen liet de opvolging van Mark Parsons zo lang op zich wachten omdat Jonker stevig met de KNVB heeft onderhandeld over randvoorwaarden voor de speelsters: goede trainingsomstandigheden, goede voorwaarden tijdens toernooien, stafleden die hij hoog heeft zitten. Zaken die het vrouwenvoetbal ook op de lange termijn verder helpen. „Een goed salaris  staat niet hoog op zijn prioriteitenlijst”, aldus een ingewijde. Jonker was zelf geen slechte voetballer, maar blonk ook niet uit. Reden waarom hij al vroeg met spelen stopte. Tegen Martin van Bakel, ploeggenoot in het eerste elftal van de Volewijckers, zei hij: ‘als ik jouw techniek en inzicht had kunnen combineren met mijn fanatisme, dan was ik prof geworden.’ Van Bakel: „Hij wist wat hij kon en niet kon. Zo was hij als speler al bloedfanatiek als het om tactische opstellingen ging. Hij houdt van mooi, technisch verzorgd voetbal. Je zag: die heeft het in zich om coach te worden. Het verbaasde me niet dat hij al jong de trainersopleiding ging volgen.” Na de ALO werkte Jonker voor een lange rij clubs, soms als trainer, soms als assistent. Vooral als assistent van  Van Gaal, nu bondscoach van het mannenelftal, heeft hij veel ervaring opgedaan. Die zei vorig jaar tijdens een weerzien bij Telstar dat hij Jonker  niet „de meest complementaire persoonlijkheid” vindt, als assistent naast zichzelf. Jonker en Van Gaal mogen dan allebei „pedagogisch onderlegde gevoelsmensen” zijn, zoals De Waard het noemt, hun uitstraling en identiteit verschilt sterk. Hoewel Jonker grote ambities heeft, is hij ook redelijk ingetogen en, zeker voor een voetbalcoach, bescheiden. En: hij behoort niet tot de mensen die zich laten definiëren door hun beroep of functie.  Na zijn vertrek bij Telstar had hij er naar eigen zeggen geen moeite mee om zonder werk te zitten. Zoals hij het ook niet erg vond om thuis te zitten na zijn vertrek als trainer bij Volendam in 2000. „Het geeft je tijd om na te denken, dingen op een rij te zetten”, zei hij vorige maand tegen de NOS. „Daardoor krijg je het gevoel dat je na een rustpauze beter bent dan daarvoor.” „Ik herinner me Jonker als een ontspannen mens met humor”, zegt oud-international Annemieke Kiesel-Griffioen, die begin deze eeuw onder hem speelde bij de Onder16 en het nationale elftal. „Maar op momenten dat het er op aankwam kon hij ook heel direct en duidelijk zijn.”  Met zijn ervaring en persoonlijkheid heeft hij ook het huidige Oranje veel te bieden, denkt zij.||https://www.nrc.nl//nieuws/2022/08/24/andries-jonker-de-nieuwe-bondscoach-van-het-vrouwenelftal-is-sociaal-direct-en-ambitieus-a4139751
2022-08-25||700 asielzoekers sliepen buiten in Ter Apel, veiligheidsregio verbiedt tenten||In de nacht van dinsdag op woensdag hebben zevenhonderd asielzoekers buiten geslapen bij het aanmeldcentrum in Ter Apel. Dat bevestigt een woordvoerder van het Centraal Orgaan opvang asielzoekers (COA) aan NRC. Dit is het hoogste aantal tot nu toe. Het aantal noodgedwongen buitenslapers nam de afgelopen dagen snel toe. Eerder deze week sliepen nog zo’n vierhonderd mensen buiten.  Het aanmeldcentrum in Ter Apel, waar alle asielzoekers in Nederland als eerst naartoe moeten voor hun aanvraag, is al maanden overvol. Onder meer door achterstanden bij de Immigratie- en Naturalisatiedienst (IND) en door woningtekorten kunnen asielzoekers niet doorstromen en zitten ze nog vast in het Groningse centrum. Noodgedwongen slapen mensen sinds weken geregeld buiten, op uitgeklapte kartonnen dozen en eigen bagage. De Veiligheidsregio Groningen heeft woensdag een noodverordening rond het terrein van het aanmeldcentrum afgekondigd om het gebruik van kampeermiddelen te verbieden. Het is tot in ieder geval 1 oktober verboden om daar onder meer een tent, camper, caravan of overkapping te gebruiken. Zo hoopt de veiligheidsregio de veiligheid beter te kunnen handhaven. Door het gebruik van tenten krijgt het terrein volgens Groningen „buiten de hekken het karakter van een tentenkamp”. De veiligheidsregio vreest onder meer dat in tenten wapens worden bewaard en dat tentharingen tijdens vechtpartijen als wapen worden gebruikt.  Volgens RTV Noord en Dagblad van het Noorden heeft een deel van het COA-personeel in Ter Apel dinsdag het werk neergelegd vanwege onvrede over de drukte en de toegenomen werkdruk door capaciteitsproblemen. Het COA was voor NRC nog niet bereikbaar voor commentaar op deze kwestie. Vorige maand bleek uit onderzoek van deze krant dat bijna één op de drie COA-medewerkers in Ter Apel is uitgevallen. Landelijk staan er bij de organisatie zo’n duizend vacatures open. Het humanitair servicecentrum van het Rode Kruis in Ter Apel, dat eerder deze maand werd gesloten vanwege een vechtpartij, is woensdagmiddag later opengegaan dan normaal. Door de toegenomen drukte wilde het Rode Kruis eerst onder andere onderzoeken of er meer medewerkers nodig waren om hun werkzaamheden veilig te kunnen doen, zegt een woordvoerder. Het servicepunt is uiteindelijk geopend met negen Rode Kruis-medewerkers in plaats van vijf.||https://www.nrc.nl//nieuws/2022/08/24/700-asielzoekers-sliepen-buiten-in-ter-apel-hoogste-aantal-ooit-a4139748
2022-08-25||Geen NS-treinverkeer in Noord-Nederland op eerste van vijf stakingsdagen||In Noord-Nederland rijden woensdag nauwelijks treinen door een 24-uursstaking van het NS-personeel. De eerste van in totaal vijf NS-stakingsdagen begon om vier uur ‘s ochtends. Naar verwachting rijden de hele dag geen NS-treinen in Friesland, Groningen, Drenthe en delen van Overijssel en Flevoland. De NS kan geen bussen inzetten, en roept mensen daarom op om ander vervoer te gebruiken of een reis uit te stellen. Vanuit Leeuwarden en Groningen rijden woensdag wel treinen van Arriva en ook de Keolis-trein tussen Zwolle en Kampen en Zwolle en Enschede rijdt. Het treinverkeer in de rest van Nederland heeft volgens NS geen last van de staking. Treinen die normaal het noorden van het land in zouden gaan, keren nu op de stations Almere Oostvaarders, ’t Harde en Olst. Een NS-woordvoerder laat weten dat er in de rest van het land geen treinhinder is vanwege de stakingen in Noord-Nederland, maar sluit niet uit dat „her en der” een trein uitvalt. NS-personeel staakt komende vrijdag in West-Nederland. Volgende week maandag, dinsdag en woensdag is het naar verwachting de beurt aan respectievelijk Noordwest-Nederland (onder andere standplaatsen Amsterdam, Haarlem en Schiphol), Midden-Nederland (Utrecht, Gouda, Amersfoort) en Oost- en Zuid-Nederland (Arnhem, Breda, Enschede, Maastricht en Vlissingen). Volgens de NS-woordvoerder is het nog onduidelijk of in die regio’s wel bussen ingezet kunnen worden. De NS-werknemers staken omdat de cao-onderhandelingen zijn stukgelopen. Vrijdag wees de NS een ultimatum van de vakbonden FNV, CNV en VVMC af. Die eisen onder meer een eenmalige uitkering van 600 euro bruto en een permanente maandelijkse loonsverhoging van 100 euro bruto.||https://www.nrc.nl//nieuws/2022/08/24/geen-ns-treinverkeer-in-noord-nederland-op-eerste-van-vijf-stakingsdagen-a4139744
2022-08-25||‘Mijn generatie is veel luxe gewend. Mensen geven snel op’||Anne-Charlotte Alkemade (22) deed de praktijkschool maar wilde per se naar het middelbaar beroepsonderwijs. Op school werd ze niet aangemoedigd, maar toch zette ze door. Nu werkt ze in de gehandicaptenzorg. ‘Ik verzorg zeven volwassenen die samen in een huis wonen. Ze hebben allemaal ernstige beperkingen, vaak meer dan een tegelijk,  maar ze zijn heel verschillend. De een heeft aangeboren hersenletsel, de ander autisme. Twee zitten in een rolstoel en kunnen niet praten. Je probeert te stimuleren dat ze zelf doen wat ze kunnen, zoals een bordje naar de keuken brengen. Maar voor koken en wassen zijn ze volledig afhankelijk. Al kunnen sommigen een douchekop vasthouden. „Het leukst vind ik: onder de mensen zijn, mensen helpen. Zien dat mensen blij worden van simpele dingen zoals foto’s kijken, of van een knikker of een tas. Die is dan heel belangrijk, zoals een knuffelbeer voor een kind – je mag er niet aankomen.   „Ik werk ook als uitzendkracht in de thuiszorg. Daar loop je een route. Er is weinig tijd om een band op te bouwen met mensen, je bent er net en moet alweer door naar de volgende. Dan denk ik: zo wil ik niet oud worden. Je ziet dat veel mensen ongelukkig of eenzaam zijn. Een collega zei: je moet het positief zien, ze hebben een mooi leven gehad. Maar ik denk: heb je dan reden om zo oud te worden?  „Mijn generatie is best veel luxe gewend. Veel van mijn leeftijdgenoten willen niet fulltime werken, ze willen leuke dingen doen. Dat heeft ook wel iets goeds, dat je je bewust bent van leuke dingen. Maar je mag wel werken voor je geld. Er moeten ook dingen gebeuren. Ik merk dat mensen snel opgeven. Zelf heb ik geleerd: als ik iets wil bereiken, moet ik ervoor werken. Een tandje bijzetten. ‘Als klein kind was ik geen lieverdje, ik beet vaak andere kinderen. Op mijn eerste basisschool kon ik niet meekomen. Op mijn zevende ben ik overgegaan naar het speciaal onderwijs. Kleinere klasjes, veel spelletjes. Er waren kinderen van allerlei nationaliteiten. Ik heb het daar altijd wel leuk gehad. „Op mijn twaalfde ben ik naar de praktijkschool gegaan. Die was best coulant, de eisen waren niet hoog. Geen huiswerk, geen profielwerkstuk. Wel: gevechten in de wc’s, leerlingen die andere leerlingen bedreigden, kinderen die uit huis waren geplaatst, een meisje dat opeens terug moest naar haar eigen land. Ik ben nu wel blij dat ik dat allemaal heb meegemaakt. Ik sta niet snel versteld van iets. Als je in een bubbel zit, voel je je denk ik snel vervreemd. Ik zit al heel lang op scouting – ik ben nu   penningmeester en leider van de scouts van elf tot vijftien jaar. Daarnaast zit ik sinds twee jaar op een  studentenroeivereniging,   met vooral mensen die hbo of universiteit doen.  Het  zijn totaal  verschillende werelden maar ik voel me overal op mijn gemak.  „Na de praktijkschool wilde ik naar het middelbaar beroepsonderwijs, dat wist ik al aan het begin. Op school werd ik daar niet echt in gesteund. Daarom heb ik altijd bijlessen gehad, van de eerste tot en met de vijfde. In het weekend en in de vakanties ging ik oefenen. Dat was niet altijd leuk. Vooral rekenen vond ik echt lastig.  Ik heb geleerd: als ik iets wil bereiken, moet ik ervoor werken.  „Ik ben begonnen met de eenjarige mbo-opleiding  ‘assistent  dienstverlening en zorg’ en doorgegaan met de opleiding voor ‘helpende zorg en welzijn’. Die duurt twee jaar, maar ik kon het versneld doen binnen een jaar. Daarna ben ik naar mbo 4 gegaan, een vierjarige opleiding voor persoonlijk begeleider in de gehandicaptenzorg. Dat was een grote stap. Ze zeiden dat er veel van je werd verwacht, lange schooldagen, veel huiswerk.  Het maakte me zenuwachtig, maar ik dacht: ik probeer het gewoon. Die opleiding heb ik nu ook gehaald. ‘Ik vind het kwalijk dat docenten mij niet motiveerden. Ik denk dat mbo’ers vaak worden onderschat. Gezien als ‘laagopgeleid’. Terwijl ik denk: je doet wat je kunt. Een keer hoorde ik over een vader die zich schaamde omdat zijn dochter de opleiding tot ‘helpende’ deed. Wat voor vader ben je dan. Mijn ouders doen heel ander werk dan ik. Mijn moeder is manager, mijn vader heeft een eigen bedrijf. Ik heb nooit het gevoel gehad dat ze zich voor mij schaamden. Daar ben ik blij om. Ik denk dat het vreselijk is om niet geaccepteerd te worden omdat je schoolniveau niet goed is. Mijn vader heeft weleens gezegd dat hij het eerst lastig vond dat ik naar het praktijkonderwijs ging, maar uiteindelijk inzag dat het het beste was. „Ik ben katholiek opgevoed,  maar  of ik echt  geloof weet ik niet. Het is mooi als mensen kracht kunnen halen uit hun geloof. Ik krijg vooral kracht door dingen die lukken. Een cliënt heeft bijvoorbeeld heel netjes haar kamer schoongemaakt.  Of iemand heeft een carrièreswitch gemaakt, zodat je denkt: o ja, dat kan altijd nog. Mensen die doelen behalen vind ik altijd erg inspirerend. „In mijn werk kom ik mensen van mijn leeftijd tegen die al heel lang werken en soms al bijna samenwonen. Daar zou ik echt niet aan moeten denken. In februari wil ik beginnen met mbo verpleegkunde. Daarna ben ik 26. Dan wil ik misschien eerst nog gaan reizen. Werken moet je nog je hele leven.” ||https://www.nrc.nl//nieuws/2022/08/24/mijn-generatie-is-veel-luxe-gewend-mensen-geven-snel-op-a4139747
2022-08-25||Docu toont dat Bill Cosby vrij open was over zijn jarenlange seksueel misbruik||Hoe kon het in vredesnaam gebeuren? Waarom hebben Amerikanen jarenlang geweigerd te aanvaarden dat Bill Cosby, ooit de best betaalde acteur en komiek van het land, een wreed seksueel roofdier bleek te zijn? Vanaf begin jaren zestig kon de nu 85-jarige man straffeloos vrouwen verkrachten. Na het stiekem via drankjes toedienen van bedwelmende, lustopwekkende middelen dwong Cosby vrouwen tot orale seks en verkrachtte ze daarna. In de vierdelige documentaire We need to talk about Cosby – deze week van maandag tot en met donderdag bij de VPRO te zien – probeert zijn jongere, eveneens zwarte collega Walter Kamau Belle (49) het wegkijken te verklaren. Hij interviewt een groot aantal, voornamelijk zwarte landgenoten over de teloorgang van de toffe vader Cliff Huxtable uit The Cosby Show. De sitcom over de voorbeeldige zwarte familie uit de New-Yorkse wijk Brooklyn, van arts Huxtable, zijn echtgenote en advocate Clair en hun vijf kinderen, trok van 1984 tot 1992 elke donderdagavond tientallen miljoenen kijkers. Het was een van de populairste tv-programma’s ooit. „Ik ben een kind van Bill Cosby” zegt Kamau in de eerste aflevering. Voor hem was Cosby een held en belangrijke inspiratiebron.  Het meest eigenaardige aan de escapades van Cosby is dat hij nooit bijzonder geheimzinnig deed over zijn versierstrategie. De komiek sprak publiekelijk over zijn seksuele escapades die in de jaren zestig begonnen. Het was de tijd waarin een bedreven rokkenjager nog kon rekenen op een schouderklopje in plaats van een terechtwijzing. Bezoekjes aan de Playboy Club, die zijn vriend Hugh Hefner in die jaren in veel Amerikaanse steden opende, golden als stoer.  Op langspeelplaten met conferences en zelfs op televisie bij Larry King op CNN in 1991 deed Cosby uit de doeken hoe hij  met „een speldenknopje” van het afrodisiacum Spaanse vlieg vrouwen tot willige werktuigen maakte en ze zo kon dwingen om zijn seksuele driften te bevredigen. King zat er lachend naar te luisteren. De veroordeling van America’s Dad tot celstraf wegens seksueel misbruik zou pas in 2018 een feit zijn. Drie jaar later kwam Cosby al weer op vrije voeten omdat het gerechtshof in hoger beroep oordeelde dat er vormfouten waren gemaakt bij de berechting. Een zestigtal vrouwen heeft Cosby in de loop der jaren beschuldigd van allerlei vormen van seksueel misbruik die zich over een periode van ruim veertig jaar zouden hebben voorgedaan. Afgaande op de gedetailleerde verklaringen over de bijzonder geroutineerde wijze waarop Cosby te werk ging, moeten er veel meer slachtoffers zijn. Zestig lijkt meer het gemiddelde van vrouwen dat jaarlijks door hem moet zijn aangerand. Cosby deelde voortdurend vrijkaartjes uit aan jonge vrouwen. Hij ontving ze voor en na de show in de kleedkamer. Of ze met hem een potje Triktrak (backgammon) wilden spelen, vroeg hij. Hij trakteerde de vrouwen vervolgens op drank en pillen Quaaludes (slaaptabletten) die de slachtoffers slikten. Het was voor vrouwen simpelweg ondenkbaar dat Cosby kwade bedoelingen kon hebben. Een paar uur later werden de vrouwen, met een urenlang gat in hun geheugen, weer wakker. Veel slachtoffers vertellen in de documentaire zich bij Cosby te hebben verontschuldigd voor hun gedrag. Zij waren bewusteloos geraakt. Niet echt gezellig. „Ik dacht dat ik iets fout had gedaan en daarom werd genaaid. In meerdere opzichten”, vertelt een van de slachtoffers. Ze was ’s nachts naakt wakker geworden in een hotelkamer naast de eveneens naakte Cosby. De man doet haar even later uitgeleide en brengt de vrouw terug naar haar auto. „Mondje dicht he”, zegt Cosby en tikt met zijn wijsvinger tegen zijn lippen. „Ik zal niet naar de media stappen”, belooft zijn slachtoffer schuldbewust aan het einde van deel twee. We zijn pas in 1984. Marcel Haenen vervangt deze week Rinskje Koelewijn. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/24/docu-toont-dat-bill-cosby-vrij-openlijk-was-over-zijn-jarenlange-misbruik-a4139745
2022-08-25||Zelensky op Onafhankelijkheidsdag: Oekraïne sinds Russische invasie als herboren||Oekraïne werd opnieuw geboren toen Rusland het land precies een half jaar geleden binnenviel. Dat heeft de Oekraïense president Volodymyr Zelensky woensdag gezegd in een emotionele speech op de dag dat het land voor het 31ste jaar zijn onafhankelijkheid van de Sovjet-Unie viert. Zelensky benadrukte ook dat Oekraïne de door Rusland illegaal bezette Krim en oostelijke regio’s terug zal veroveren. Hij ziet de oorlog pas ten einde komen wanneer Oekraïne heeft gewonnen — niet wanneer er vrede is. „De wereld zag op 24 februari, om vier uur ‘s morgens, een nieuwe natie”, zei Zelensky in zijn inmiddels kenmerkende legergroene outfit. „Geen natie die uit het niets was ontstaan, maar één die was herboren. Een land dat niet huilde of schreeuwde, een land dat niet bang was  of vluchtte. Dat niet opgaf noch vergat.” Onafhankelijkheidsdag wordt woensdag slechts in beperkte mate gevierd in Oekraïne. De regering van het land heeft publieke vieringen verboden, uit angst voor Russische aanvallen op onder meer burgerdoelen. In de oostelijke stad Charkov, vlakbij de frontlinie, geldt een straatverbod. In plaats van slingers en ballonnen hebben Oekraïense autoriteiten de straten van de hoofdstad Kiev versierd met morbide oorlogstrofeeën: uitgebrande Russische tanks en vernietigde pantservoertuigen.||https://www.nrc.nl//nieuws/2022/08/24/zelensky-op-onafhankelijkheidsdag-oekraine-sinds-russische-invasie-als-herboren-a4139743
2022-08-25||Voormalig Maleisisch premier na twee jaar procederen uiteindelijk de gevangenis in||Voormalig Maleisisch premier Najib Razak (69) is dinsdag achter de tralies gezet, melden internationale persbureaus. Hij was al in 2020 veroordeeld tot twaalf jaar celstraf vanwege grootschalige fraude met overheidsgeld. Door telkens in hoger beroep te gaan behield hij de afgelopen jaren zijn vrijheid. Dinsdag heeft het hoogste gerechtshof van Maleisië zijn laatste hoger beroep van de hand gewezen, waardoor hij niet meer aan de gevangenis kon ontkomen. In 2009 kwam Razak aan de macht in Maleisië, waarna hij meteen het staatsinvesteringsfonds 1 Malaysia Development Berhad oprichtte, ook bekend als 1MDB. Razak heeft het miljardenfonds, dat was bedoeld om de Maleisische economie mee te stimuleren, volgens de rechter geplunderd. Via financiële constructies, waarin ook ING-rekeningen een rol speelden, zou Razak het geld hebben weggesluisd en hebben gebruikt voor hotelovernachtingen, sieraden en kunstwerken. Het corruptieschandaal kwam al eerder aan het licht in Maleisië. De anticorruptiecommissie verklaarde Najib toen onschuldig, wat leidde tot grote demonstraties in het land. Bij de verkiezingen in mei 2018 verloor de partij van Razak, die lange tijd de grootste was, onverwachts de meerderheid. Na die nederlaag werd Razak gearresteerd. Razak verklaarde eerder al onschuldig te zijn. Zijn vrouw, die ook is aangeklaagd voor corruptie, en hij claimen te zijn misleid door bankiers.||https://www.nrc.nl//nieuws/2022/08/24/voormalig-maleisisch-premier-na-twee-jaar-procederen-eindelijk-de-gevangenis-in-a4139734
2022-08-25||Ex-vrouw en medeplichtige Marc Dutroux komt volledig vrij||Michelle Martin, de ex-vrouw van Marc Dutroux, komt aanstaande vrijdag vrij zonder voorwaarden. Dat heeft de Belgische Justitie gemeld aan de nabestaanden van de slachtoffers van Dutroux, blijkt uit een dinsdagavond gepubliceerd Facebookbericht van Paul Marchal, vader van een van de slachtoffers. Martin, die in 2004 dertig jaar cel kreeg, werd in 2012 vervroegd vrijgelaten onder voorwaarden. Die voorwaarden vallen nu tien jaar later weg. De 62-jarige Martin werd in 2004 veroordeeld tot een gevangenisstraf van dertig jaar, wegens medeplichtigheid bij onder meer de ontvoering, gijzeling en verkrachting van zes meisjes, en de moord op vier van de zes meisjes. Martin wist van de gruweldaden van haar man, maar deed er niets tegen. Dertig jaar cel was de maximumstraf die ze kon krijgen. Martin zat sinds 1996 in de gevangenis, omdat ze toen al werd beschuldigd van betrokkenheid bij de daden van Dutroux, die in 2004 levenslang kreeg. Martin kwam in 2012 na herhaaldelijke verzoeken vrij onder voorwaarden. Ze kreeg verplichte psychologische begeleiding bij een therapeut, mocht geen verklaringen afleggen in de media en geen contact zoeken met de slachtoffers of hun naasten. Daarnaast mocht ze niet zonder toestemming op vakantie of verhuizen.  In België werd in 2012 met afschuw gereageerd op Martins vrijlating onder voorwaarden. In Brussel waren zo’n 5.000 mensen aanwezig bij een demonstratie tegen haar vrijlating. Ook werden de muren van het klooster van de Arme Klaren in Malonne, waar Martin na haar vrijlating verbleef, beklad. Politie moest het klooster tijdelijk beschermen om brandstichting te voorkomen. Ook organiseerden meerdere groepen, waaronder buurtbewoners, in Malonne acties en protestmarsen tegen het verblijf van Martin in het klooster.  De vader van slachtoffer An Marchal reageert dinsdag in zijn Facebookbericht aangeslagen op de vervallen voorwaarden: „Het blijft moeilijk… zeker op een dag als vandaag. Zovele jaren geleden werd An op 23 augustus uit ons leven gerukt. Het wordt allemaal zoveel moeilijker als je net nu een gerechtsbrief krijgt met de zakelijke melding dat de voorwaarden gekoppeld aan de voorlopige vrijheid van Martin worden geschrapt.”||https://www.nrc.nl//nieuws/2022/08/24/ex-vrouw-en-medeplichtige-marc-dutroux-komt-vrijdag-vrij-zonder-voorwaarden-a4139733
2022-08-25||Russische politicus Roizman aangehouden wegens kritiek op oorlog||De Russische politicus en voormalig burgemeester van Jekaterinenburg, Jevgeni Roizman is gearresteerd. Dat schrijft het Russische persbureau TASS woensdagochtend. Roizman wordt verdacht van het in diskrediet brengen van het Russische leger.  In mei dit jaar werd de Roizman ook al opgepakt. Hij werd toen negen dagen vastgezet omdat hij zijn volgers via Twitter had opgeroepen te protesteren voor de vrijlating van de gevangengenomen Kremlin-criticus Aleksej Navalny.  In 2013 wist Roizman als een van de weinige Kremlin-critici een burgemeesterspost te bemachtigen via verkiezingen. Hij bleef tot 2018 burgemeester van de vierde stad van Rusland. Hij nam dat jaar uit protest ontslag omdat de autoriteiten de directe burgemeestersverkiezingen in de stad hadden afgeschaft.  Eerder deze maand werd de Russische journalist Marina Ovsjannikova veroordeeld tot twee maanden huisarrest. Ook tegen haar liep een strafzaak vanwege het „in diskrediet brengen” van de Russische strijdkrachten.||https://www.nrc.nl//nieuws/2022/08/24/russische-politicus-rojzman-aangehouden-wegens-kritiek-op-oorlog-a4139732
2022-08-25||Kan het kabinet miljoenen huishoudens uit geldnood houden?||Gisteren kwam de Tweede Kamer vervroegd terug van reces voor het eerste debat na de zomer. Daarin ging het ook over de historische daling van de koopkracht, waardoor miljoenen huishoudens in grote financiële problemen kunnen komen. Politiek redacteur Rik Rutten blikt vooruit naar mogelijke oplossingen. Moet het kabinet wel steeds ad hoc problemen blijven oplossen? Of is er meer nodig? Lees hier over de historische krimp van de koopkrachtdaling. En hier waarom De Nederlandsche Bank stelt dat de overheid niet te veel moet bijspringen.||https://www.nrc.nl//nieuws/2022/08/24/kan-het-kabinet-miljoenen-huishoudens-uit-geldnood-houden-a4139731
2022-08-25||PrikEnergie vraagt klanten faillissement te voorkomen||De Brabantse energieleverancier PrikEnergie is in financiële problemen geraakt. Dat meldt het bedrijf aan klanten in een brief. „Enkele duizenden klanten” dreigen gedupeerd te worden, zegt het bedrijf dinsdag tegen persbureau ANP. Op klanten met een vast contract – met relatief lage energietarieven – wordt verlies geleden omdat de energie momenteel tegen veel hogere prijzen moet worden ingekocht. Voor het eind van de maand dienen de klanten akkoord te gaan met hogere tarieven om het bedrijf een overlevingskans te gunnen. „80 procent moet daarin meegaan, anders gaan we failliet”, zegt mede-eigenaar Dave Snoeren tegen het persbureau. De kleine leverancier is in problemen gekomen door de overname van klanten van Discount Energie dat inmiddels failliet is. Volgens Snoeren moest PrikEnergie daardoor tonnen investeren, terwijl de prijzen voor gas en elektriciteit tegen zijn verwachting in bleven stijgen. Door de extreem hoge prijzen zijn eerder al maatschappijen in problemen gekomen, met name eind vorig jaar. Voor onder meer Fenor, Enstroga, SEPA Green Energy en Anode Energie viel eind vorig jaar al het doek. Vooral voor veel kleinere bedrijven, met minder dan 50.000 klanten, is het in het huidige klimaat lastig om te overleven. PrikEnergie noemt zichzelf op de website „een kleine speler op de markt met de ambitie om middelgroot te worden”. Klanten van een failliet energiebedrijf komen nooit zonder elektriciteit en gas te zitten, want een andere maatschappij neemt de dienstverlening altijd over. Dat regelt de markttoezichthouder Autoriteit Consument & Markt (ACM). Door de hoge marktprijzen van dit moment leidt die overgang wel vaak tot een flinke verhoging van de rekening.  Oktober vorig jaar ging bijvoorbeeld Welkom Energie – met 90.000 klanten geen kleine speler – kopje onder. Eneco nam de energievoorziening over, waarna klanten klaagden over een verdubbeling van de rekening of meer. Snel veranderen van leverancier is dan mogelijk, maar is in de praktijk financieel ook niet aantrekkelijk omdat ook het volgende energiebedrijf de huidige hoge prijzen in rekening zal brengen. PrikEnergie geeft klanten vier opties. Akkoord gaan met een hoger tarief, nu of vanaf 1 januari 2023, zijn de eerste twee mogelijkheden. Daarnaast kan een klant overstappen naar een andere leverancier of – de vierde optie – helemaal niets doen. „U blijft uw huidige contract behouden. De kans dat PrikEnergie failliet gaat is hierdoor groter”, schrijft toezichthouder ACM op zijn site consuwijzer.nl.  Het energiebedrijf maakt zelf aan de klanten duidelijk dat bij een faillissement „u alsnog veel meer bij een andere energieleverancier gaat betalen”. Snoeren zegt tegenover  ANP dat de meerderheid van de klanten positief heeft gereageerd op de voorstellen en dat de meesten kiezen voor een verhoging van de tarieven. Klanten kunnen door de verhoging anderhalf tot twee keer meer betalen dan nu het geval is. ACM heeft toestemming gegeven voor de aanpak van het Oosterhoutse bedrijf. Klanten krijgen immers een keuze voorgelegd, legt de toezichthouder op zijn site uit. „PrikEnergie mag dit doen omdat u vrij bent om een keuze te maken. PrikEnergie mag u niet verplichten om een bepaalde keuze te maken.” (NRC)||https://www.nrc.nl//nieuws/2022/08/24/prikenergie-vraagt-klanten-faillissement-te-voorkomen-a4139705
2022-08-25||Halvering van de stikstofuitstoot uitstellen? ‘Help de zieke natuur zo snel mogelijk’, zegt de hoogleraar||Morbide obesitas, luidt de diagnose. Al sinds begin jaren tachtig heeft de patiënt extreem veel gegeten. De laatste tijd misschien iets minder, maar nog altijd veel te veel. „Afvallen!”, zeggen de artsen unaniem. Maar als je al zo lang te veel gegeten hebt, ruim veertig jaar, maakt het dan eigenlijk nog uit of je direct begint met lijnen of toch een paar jaar wacht? „Een zieke patiënt moet je zo snel mogelijk helpen”, zegt Wim de Vries, persoonlijk hoogleraar stikstof-effectmodellering aan Wageningen University & Research. „Liever gisteren dan vandaag.”  En toch zit hij met de kwestie in zijn maag. Want toon het maar eens aan, wetenschappelijk: het verschil in milieueffecten als je de stikstofuitstoot niet in 2030 halveert, zoals afgesproken in het coalitieakkoord, maar in 2035 – het plan waarmee CDA-leider Wopke Hoekstra deze week de verhoudingen binnen Rutte IV op scherp heeft gezet.  Wim de Vries rekent voor: „Dan deel je 50 procent stikstofreductie niet door 8 maar door 13 jaar. Dat is een jaarlijkse reductie van 4 in plaats van 6 procent, een verschil van 2 procent. En dat op een patiënt die al zo veel jaren ernstig ziek is. Tja…” Zou Wim de Vries de effecten doorrekenen in een model – stikstofdepositie afgezet tegen zuurgraad (pH-waarde) en voedingswaarde (calcium, magnesium, kalium) van de bodem in natuurgebieden, dan zul je er „een vergrootglas” bij  moeten pakken om de verschillen te zien. Betekent dit dan dat het eigenlijk niet uitmaakt? Dat de Nederlandse politiek het stikstofdossier best nog een paar jaar voor zich uit kan schuiven om de boze boeren tegemoet te komen? Nee! Dat is absoluut niet de boodschap die Wim de Vries wil overbrengen. „Daarom vind ik het zo lastig om hierover te praten, want alles wordt gelijk zo politiek.”  Dat merkte De Vries ook als co-auteur van een deze week verschenen opinie-artikel in Trouw, waarin 36 hoogleraren opriepen om over de wetenschappelijke basis en  urgentie van de stikstofaanpak geen twijfel meer te zaaien. Daar ging onderling discussie aan vooraf, want een aantal ecologen zag in het artikel graag een tijdspad genoemd. Ook om de druk op de ketel te houden. „En dat snap ik, want de kwestie ís urgent, en van uitstel komt afstel. Dat heeft de  politiek met haar   natuurbeleid in het verleden wel bewezen. Maar wetenschappelijk ligt het genuanceerd.” Wat je wel kunt zeggen: de natuur verkeert in kritieke staat. Er zijn weinig ecosystemen die jaarlijks meer dan twintig kilo stikstof per hectare kunnen verdragen, en vooral in de jaren tachtig liep de hoeveelheid soms op tot vijftig kilo.  Wim de Vries was in 1986 een van de eerste wetenschappers in Nederland die over de kritische grenswaarden van ‘zure regen’ – ook stikstof, feitelijk – publiceerde. Maar dat het zo uit de klauwen zou lopen, had hij in de jaren negentig niet verwacht. „Nederland heeft daarna onder meer de zwavel- en ammoniakuitstoot flink gereduceerd, dus ik had in die tijd het idee: dit is een succesbeleid. Maar wat ik me toen te weinig heb gerealiseerd: als de depositie zó veel te hoog is, dan zijn ook bij een fikse afname de langdurige effecten op de biodiversiteit veel hoger dan ik  voor mogelijk had gehouden. Ook omdat na 2010 de overmaat nauwelijks verder is afgenomen.” Herstel duurt tientallen jaren, áls het nog mogelijk is. Een beetje stikstof (fase één) is juist goed voor de natuur. Stikstof is een voedingsstof. Stikstof heeft in Europa ook tot meer bosgroei geleid.  Maar bij een teveel (fase twee) kunnen bodems het niet langer vasthouden, spoelt het uit als nitraat  en verzuurt de bodem. Met als gevolg dat voedingsstoffen als calcium, magnesium en kalium uit de bodem weglekken en  planten zulke stoffen vrijwel alleen nog uit de lucht  moeten halen.  Er zijn soorten die daar tegen kunnen, zoals brandnetels en bramen, die het prima op meer stikstof doen. Maar heel veel planten niet. Lekker voor een potje bramenjam,  jammer voor de circa vierhonderd plantensoorten die de afgelopen jaren al sterk zijn afgenomen of verdwenen, net als de insecten die daarvan leven en de vogels die weer leven van de insecten. En hoe langer je wacht met reductie, hoe meer soorten uitsterven. Dat is dus fase drie, waarin we nu zitten. Fase vier bestaat niet.  En alleen wat langzamer rijden op de snelweg is niet de  oplossing. De snelheidsverlaging van 130 naar 100 maakt volgens Wim de Vries precies 0,2 procent verschil in stikstofdepositie op het totaal. „Dat is dus drie keer niks.” Maar het hele probleem neerleggen bij de landbouw – veroorzaker van 60 procent van de uitstoot – vindt hij ook niet eerlijk. „Om de patiënt te genezen zullen we allemaal een bijdrage moeten doen.”||https://www.nrc.nl//nieuws/2022/08/24/help-de-zieke-natuur-zo-snel-mogelijk-a4139729
2022-08-25||‘Wat Halsema heeft gedaan is cruciaal voor de bestrijding van antisemitische spreekkoren’||‘De maat is nu dan ook vol’, concludeert de Amsterdamse burgemeester Femke Halsema in een lange brief aan PSV-directeur Marcel Brands. Ze heeft dan al bijna twee kantjes gebruikt voor het opsommen van misdragingen van supporters van de Eindhovense club, tijdens wedstrijden tegen Ajax, in de afgelopen vijf jaar. Vernielingen, het gooien van voorwerpen, doodsverwensingen, maar vooral: „massale” antisemitische spreekkoren, zoals in het duel om de Johan Cruijff Schaal op 30 juli. Expliciet vermeldt Halsema in de brief, die maandag door de gemeente Amsterdam met de pers werd gedeeld, wat tijdens die wedstrijd te horen was. „Het scanderen van leuzen als ‘Hamas, Hamas, alle Joden aan het gas’, ‘Alle Joden moeten dood’, ‘Samen verbranden zij Joden, want Joden branden het best’, ‘Schop, schop, schop ze neer, schop die Joden neer’ en ‘Steven Bergwijn [speler van Ajax en ex-PSV] vieze vuile kankerjood ga maar lekker dood’ is volstrekt onacceptabel en in een aantal gevallen zelfs strafbaar.”  „Ondanks veelvuldig waarschuwen”, vervolgt ze, is er „geen verbetering in het gedrag van uw achterban”. Daarom besloot de zogeheten driehoek van burgemeester, politie en Openbaar Ministerie dat PSV-supporters niet welkom zijn in de Johan Cruijff Arena, als Ajax op 6 november tegen PSV speelt. Daarna wordt afgewogen of „stapsgewijs” weer supporters worden toegestaan – op welke manier is nog onduidelijk.  De beslissing van de Amsterdamse driehoek is opvallend: antisemitisme  was niet eerder de belangrijkste reden om een supportersgroep te weigeren. Op zich voetbalt Ajax geregeld zonder uit-publiek, zo wordt de klassieker tussen Ajax en Feyenoord al sinds 2009 met een leeg uitvak gespeeld, maar dit soort beslissingen werd gemaakt „op basis van ordeverstoringen”, zegt een woordvoerder van de gemeente Amsterdam. „Spreekkoren maakten daar soms deel van uit, maar waren niet de hoofdreden.”   „Ik vind het een moedig en prijzenswaardig besluit van Halsema”, zegt Eddo Verdoner, Nationaal Coördinator Antisemitismebestrijding. Hij was „blij verrast” dat de Amsterdamse burgemeester het onderwerp zo specifiek benoemde.  Antisemitische leuzen, als reactie op de geuzennaam ‘Superjoden’ die Ajax-supporters al decennia gebruiken, zijn een hardnekkig verschijnsel in het voetbal. „Er wordt vaak geroepen dat het gedogen van antisemitische spreekkoren moet stoppen. Maar nu zegt de burgemeester: tot hier en niet verder.” Ook Willem Wagenaar, sociaal-wetenschappelijk onderzoeker bij de Anne Frank Stichting, is positief: „Wat Halsema  heeft gedaan is cruciaal voor de bestrijding van antisemitische spreekkoren.  Ze stelt daarmee duidelijke regels: er mag een heleboel, maar dit tolereren we niet. En als je het tóch doet heeft het consequenties.”  Dat is zeker nodig, zegt ook Karin Blankenstein, voorzitter van de John Blankenstein Foundation, die  ‘de sociale acceptatie’ van homo’s en lesbiennes in de top- en breedtesport wil bevorderen en samen met onder meer de KNVB meedenkt over spreekkorenbeleid.   „Bij racisme wordt tegenwoordig vaak wel ingegrepen, bij antisemitische en homofobe spreekkoren niet. Dat moet veranderen.” Halsema noemde het in haar  brief ook „onacceptabel” dat Ajax-supporters  tijdens de Johan Cruijff Schaal ‘alle boeren zijn homo’s’ zongen.      PSV zegt de beslissing van de Amsterdamse driehoek „te accepteren”, aldus  woordvoerder Thijs Slegers. „Beledigende en kwetsende spreekkoren horen in geen enkel stadion thuis.” Maar, vervolgt hij: „Het is jammer dat de goeden onder de kwaden lijden.” Dat PSV geen „verantwoordelijkheid” neemt, zoals Halsema suggereert in haar brief, vindt hij onterecht. „We kunnen van alles proberen, maar dat wil nog niet zeggen dat supporters naar ons luisteren. Dat geldt ook voor het afsteken van vuurwerk bijvoorbeeld.”  Op het moment loopt bij onder meer PSV een KNVB-pilot waardoor in de toekomst mogelijk getraceerd kan worden wie bepaalde liederen zingt, zegt Slegers. Daarnaast is de club „structureel in overleg” met supportersgroepen „van de harde kern tot de businessclub”. „Niemand van hen zegt: zo’n spreekkoor is volledig terecht. Ze zeggen allemaal dat het niet hoort. Maar toch ontstaan dit soort spreekkoren, en niet alleen bij ons trouwens. We hopen echt dat nu een breed gedragen besef indaalt: hiermee benadeel je je eigen ploeg.”  De voorzitter van de (onafhankelijke) supportersvereniging van PSV, Rob Bogaarts, liet eerder weten niet achter het besluit van Halsema te staan. Er wordt gemeten met twee maten, schreef hij maandag. „Hetgeen door Ajax-fans gezongen wordt in Eindhoven, is vergelijkbaar materiaal: kwetsend.” Daarnaast stelde hij:  „laten we rivaliteit niet verwarren met haat”, hoewel hij ook oordeelde dat bepaalde spreekkoren „onbehoorlijk en zelfs schandalig” zijn.    Voor gedragsverandering bij supporters is een repressieve maatregel niet genoeg, zegt Wagenaar van de  Anne Frank Stichting. „Daarvoor is educatie nodig.” In samenwerking met Feyenoord en FC Utrecht ontwikkelde de Anne Frank Stichting bijvoorbeeld een workshop voor supporters die zich antisemitisch uitlieten.  Die gaan bij oorlogsmonumenten in gesprek met joodse supporters van hun eigen club.  Wagenaar: „Zo wordt duidelijk: wat wordt beoogd met antisemitische spreekkoren – supporters van de tegenpartij treffen – schiet z’n doel voorbij. Velen interesseert het geen reet wat jullie roepen of zingen, maar het zorgt er wél voor dat wij, de joodse supporters van dezelfde club, niet meer naar het stadion  komen. Als je zingt dat ‘alle joden aan het gas moeten’ zie ik mijn grootvader weer de gaskamer inlopen, kijk, die staat hier op een namenlijst.” De workshops zijn effectief, volgens Wagenaar. „Ons probleem is alleen dat het om véél supporters gaat en om een lang traject. Daar moeten we nog oplossingen voor bedenken.”||https://www.nrc.nl//nieuws/2022/08/24/halsema-is-antisemitische-spreekkoren-zat-a4139704
2022-08-25||Rode trui blijft bij Jumbo-Visma na zege Roglic||Primoz Roglic gaf dinsdag in Laguardia het succesverhaal van Jumbo-Visma in de Ronde van Spanje een vervolg. De Sloveen, drievoudig winnaar van de Spaanse rittenkoers, won de vierde etappe en nam de leiderstrui over van zijn Italiaanse ploeggenoot Edoardo Affini. Ook Robert Gesink en Mike Teunissen hadden al in de rode trui gereden. Het is pas de vierde keer  dat minstens vier verschillende renners uit één ploeg in een grote ronde de leiderstrui hebben mogen ontvangen, aldus sportdatabureau Gracenote. De laatste keer was dat US Postal in de Vuelta van 2004. Roglic moest de Tour door een val in de vijfde etappe uiteindelijk na veertien ritten  verlaten. Eenmaal hersteld werd een vierde eindzege in de Vuelta het nieuwe doel. (ANP) ||https://www.nrc.nl//nieuws/2022/08/24/vuelta-rode-trui-blijft-bij-jumbo-visma-na-zege-roglic-a4139703
2022-08-25||Oekraïense Sjachtar begint aan nieuw voetbalseizoen||Sjachtar Donetsk is bij de opening van het Oekraïense voetbalseizoen niet tot scoren gekomen. De topclub kwam in Kiev niet verder dan een doelpuntloos gelijkspel tegen Metalist 1925 Charkov. Het was voor beide ploegen de eerste competitieve wedstrijd sinds de Russische invasie. Het vorige seizoen werd afgebroken en veel spelers verlieten het land. Het duel tussen Sjachtar en Metalist werd om veiligheidsredenen gespeeld in Kiev, zonder toeschouwers. Tijdens het duel ging het luchtalarm niet af. Bij onveilige situaties moeten de spelers schuilkelders opzoeken. „Dit is ons werk en we zien het als een zeer grote verantwoordelijkheid om de wereld te laten zien dat het leven in Oekraïne niet stopt, maar doorgaat”, zei   coach Igor Jovicevic van Sjachtar, dat deze zomer in Nederland verbleef. (ANP)||https://www.nrc.nl//nieuws/2022/08/24/voetbal-oekraiense-sjachtar-begint-aan-nieuw-voetbalseizoen-a4139702
2022-08-25||Caljouw verliest in tweede ronde WK Badminton|| Mark Caljouw heeft niet voor een stunt kunnen zorgen op het WK badminton in Japan. De beste badmintonner van Nederland kon in de tweede ronde een game lang goed meekomen met de Deen Viktor Axelsen, maar verloor uiteindelijk met 21-19 en 21-10. De partij duurde 41 minuten. Regerend olympisch kampioen Axelsen is de nummer 1 van de wereld, Caljouw staat 30ste op de mondiale ranglijst. De 27-jarige Caljouw begon sterk aan het duel met de favoriet voor de wereldtitel, maar de tweede set was relatief eenvoudig voor Axelsen (28). Caljouw was het WK begonnen met een zege op Jia Heng Jason Teh uit Singapore. Ruben Jille en Ties van der Lecq werden in de eerste ronde van het mannendubbel uitgeschakeld door het als vierde geplaatste Taiwanese duo Lee Jhe-Huei/Yang Po-Hsuan. (ANP)||https://www.nrc.nl//nieuws/2022/08/24/badminton-caljouw-verliest-in-tweede-ronde-wk-badminton-a4139701
2022-08-25||Column | Aansteller||Op de heetste dag van het jaar gingen we weer naar De Efteling. Lucie van Roosmalen werd zeven, niets kon ons stoppen. Ik zie ons nog wegrijden in de bloedhitte, elkaar vertwijfeld aankijkend, maar het moest, het was het cadeau, we moesten ons er maar overheen zetten. Ik zou graag zeggen dat we niet de enigen waren, maar dat waren we wel. Een paar uitzonderingen daargelaten. De meesten kwamen uit andere landen, maar er zaten ook opvallend veel freaks tussen. Mannen van middelbare leeftijd die wel eens een paar keer achter elkaar in de attracties wilden om alles goed te kunnen bestuderen. Ik houd van nature graag wat afstand van deze menssoort, maar mijn kinderen hebben daar nog geen last van. „Deze man is in zijn leven al meer dan zevenhonderd keer in de Python geweest”, zei Lucie van Roosmalen, „en vandaag al acht keer.” Ik keek in een zwetend gezicht, waar het onvermogen met dikke druppels afviel.  „Vandaag is echt een topdag”, zei de man. Ik wist inmiddels ook dat het een topdag was. De aanvankelijke opwinding dat er geen rijen stonden had inmiddels plaatsgemaakt voor het besef dat je als ouder dan ook overal in moet want je kon haar op haar verjaardag toch niet aan haar lot over laten en aan haar zusjes had ze ook niets: te klein en te bang.  Ik ben inmiddels op zo’n leeftijd dat ik de meest opwindende attracties niet meer als prettig ervaar. Er is daar een schip dat dusdanig op en neer gaat dat ik er bijna van moet kotsen, voor Lucie van Roosmalen een extra attractie binnen de attractie. Ze wilde er alleen nog maar met mij in. Om te genieten van mijn pijn, en het ongemak.  Ik herkende daar veel in: mijn moeder verloor ooit een gebitsprothese in dat schip, dat was wel op een drukke dag. Het ding floepte er zo uit, nog net voor ze van angst in haar rok pieste. Mijn ouders hielden er een levenslange hekel aan Eftelingmedewerkers aan over want die  gingen de attractie natuurlijk niet stopzetten om met zaklantaarns onder dat schip te zoeken, zoals mijn vader wilde. De dagen erna vonden we het heerlijk om de telefoongesprekken die hij met het attractiepark voerde af te luisteren. „Mijn vrouw heeft haar tanden verloren, heeft u ze al gevonden. Nee? Dan bel ik morgen weer.” Later verdacht ik mijn vader ervan dat hij die gesprekken voor ons extra aanzette.   Ik doe dat soort dingen ook, voor mijn dochter ben ik best bereid om mijn rotgevoel in zo’n attractie extra aan te zetten. Jammer dat veel mensen mij tegenwoordig herkennen, maar dat drong pas door toen het voorbij was en een hele grote man in een Ajax-shirt voor me ging staan om heel hard ‘aansteller’ te zeggen.||https://www.nrc.nl//nieuws/2022/08/24/aansteller-a4139700
2022-08-25||Column | Hoeveel rookte u?||Onlangs ontving ik een ernstige brief van prof. dr. H.J. de Koning, Hoogleraar Maatschappelijke Gezondheidszorg & Evaluatie Vroegopsporing van ziekten bij de Erasmus MC Rotterdam. Wie een functie met zoveel hoofdletters heeft, móét wel ernstige brieven schrijven. Toen ik zag dat hij zich ook nog persoonlijk tot mij wendde, besefte ik dat ik niet om deze brief heen kon.  „Geachte heer Abrahams”, schrijft hij, „longkanker is een ernstig gezondheidsprobleem. In Nederland wordt jaarlijks bij 14.000 mensen longkanker ontdekt. Het duurt vaak lang voordat longkanker leidt tot klachten. De longkanker is dan vaak moeilijk te behandelen. Longkankerscreening is het opsporen van longkanker nog voordat er klachten ontstaan. […] Waarom krijgt u deze brief? We zoeken mensen tussen de 60 en 79 jaar oud om mee te doen aan dit proefbevolkingsonderzoek naar longkanker.” Daarna legt hij uit voor wie het onderzoek bedoeld is: mensen die lange tijd hebben gerookt. „Ook nadat mensen zijn gestopt met roken, blijft het risico op longkanker nog lange tijd hoog. Heeft u bijvoorbeeld 25 jaar lang minstens 1 pakje per dag gerookt? Of misschien 15 jaar minstens 2 pakjes? En als u bent gestopt met roken, bent u dan gestopt na 2005? Dan willen we u vragen om na te denken of u zou willen meedoen aan het onderzoek.” Zou prof. dr. H.J. de Koning beseffen wat hij met zulke vragen loswoelt bij de argeloze brieflezer? Ik voelde meteen een oud rokershoestje opkomen en werd zo zenuwachtig dat ik een sigaret zou hebben opgestoken als ik die in de buurt had gehad. Hoeveel had ik ook weer precies gerookt en hoe lang was dat geleden? In gesprek met andere ex-verslaafden ben je geneigd er luchtig over te doen. „Ja, stevig gerookt, maar dat zal er nu wel allemaal uitgesleten zijn.” Na grondig gewetensonderzoek kwam er toch één min of meer geruststellende zekerheid bovendrijven: ik was in ieder geval definitief gestopt vóór 2005, na een periode waarin ik halfslachtig alleen sigaren had gerookt, „maar niet over de longen”, zoals ik er altijd trots aan toevoegde. En daarvoor? Ik was geen echte pakje-per-dag-roker geweest, je hoefde destijds maar één keer W.F. Hermans te horen hoesten om te weten wat je dan te wachten stond. Pas in de vierde alinea van zijn brief slaat prof. dr. H.J. de Koning een iets geruststellender toon aan. „Heeft u niet of minder gerookt? Dan kunt u niet aan deze studie deelnemen.” Wie op dat moment juichend de brief wil verscheuren, moet nog wel even de aansluitende zinnen  lezen: „Dit betekent niet dat u geen longkanker kunt krijgen. Gaat u daarom bij klachten altijd naar uw huisarts.”   In de Volkskrant noemde een andere hoogleraar, Yolanda van der Graaf (klinische epidemiologie UMC Utrecht), het onderzoek van haar collega „een pure screeningslobby van de medische industrie”. Je kunt het geld veel beter investeren in stoppen-met-roken-programma’s, vindt zij.    Die discussie laat ik graag aan de deskundige hoogleraren over. Voorlopig ben ik weer genoeg met ons aller sterfelijkheid geconfronteerd. Temeer omdat ik net hoorde over een eenzame, bejaarde vrouw die dood in haar huis was aangetroffen en wier familie niet bereid was haar begrafenis te verzorgen. Soms is stoppen met leven te verkiezen boven stoppen met roken.           ||https://www.nrc.nl//nieuws/2022/08/24/hoeveel-rookte-u-a4139694
2022-08-25||Opinie | Geroutineerd||„Hoe beoordeelt u deze sanitaire voorziening?”, vraagt een bordje met daaronder drie knoppen: rood (slecht), geel (redelijk) en groen (goed). De lange rij geeft me alle tijd om de schoonmaakster te observeren. Zodra een urinoir vrijkomt neemt ze de zijschermen af, dan de vloer onder de bak en vervolgens de rand van de bak.  Na elke drie poetsbeurten gooit ze de gebruikte doekjes in de prullenbak naast de wastafels. Vervolgens  slaat ze geroutineerd drie keer op de groene knop. Dan begint de hele cyclus opnieuw. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/24/geroutineerd-a4139692
2022-08-25||Column | Oekraïne blijft vechten voor de democratie||Zes maanden na het begin van de Russische invasie in Oekraïne is er geen enkel zicht op een eind van de oorlog. De fronten in het oosten en zuiden schuiven nog dagelijks op. Scherp wordt gevolgd welk verschil de westerse wapens voor Oekraïne maken. Ook Rusland toont onverminderd de wil soldatenlevens te offeren voor gebiedsuitbreiding. Gestold is dit conflict nog lang niet. Nieuw zijn de Oekraïense drone-aanvallen op de Krim, ver achter de linies. Op 10 augustus werd een Russische vliegbasis getroffen. Ook klonken explosies bij de brug tussen het schiereiland en het vaste land. Kiev eiste de aanvallen niet officieel op maar wel off the record. Hoewel de Krimannexatie internationaalrechtelijk nooit is erkend, gold deze buiten Oekraïne als militair en politiek fait accompli. Nu straalt Kiev uit: de Donbas is niet genoeg, we willen óók de Krim terug. Nieuw is ook dat het geweld tot in de Russische hoofdstad reikt. De bomaanslag op de nationalistische ideoloog Alexander Doegin – waarbij zijn dochter Darja omkwam – brengt de oorlog naar  Moskou. Het Kremlin beschuldigt Oekraïne, maar volgens de naar Kiev uitgeweken Russische opposant Ilja Ponomarjov zitten er Russische partizanen achter. Deze binnenlandse anti-oorlogskrachten zouden nog meer acties in petto hebben. Tegenover deze militaire verscherping staat geen diplomatiek overleg meer. Het enige recente lichtpunt was het graanakkoord dat de export vanuit Oekraïense havens opnieuw mogelijk moet maken. Bemiddelaars waren de VN, met António Guterres voor het eerst deze oorlog in een zichtbare rol, en Turkije. De Turkse president Erdogan, eigenzinnig buur van beide, is de enige G20-leider die recentelijk  fysiek met zowel Zelensky (in Lviv) als met Poetin (in Sotsji) heeft gesproken. Europese leiders wagen zich niet meer aan diplomatieke trips naar Moskou. De belaagde Oekraïners, maar ook de Polen, Balten, Britten en vermoedelijk Amerikanen, zouden het verkeerd opvatten. Bellen met Poetin mag nog wel. De Franse president Macron had vorige week zo’n telefoongesprek, waarna de Rus instemde met de inspectie van de kerncentrale in Zaporizja door het atoomagentschap IAEA. Toch zijn Engelstalige media steevast kritisch over zulke initiatieven. Yale-historicus Timothy Snyder verwoordde de scepsis op een forum in Alpbach deze week zo: „Het is prima voor een klein land als Oostenrijk om een tafel voor vredesgesprekken aan te bieden, maar niet voor Frankrijk of Duitsland: zij moeten Oekraïne helpen de oorlog te winnen.” Dit is nog subtiel vergeleken bij de argwaan in Poolse regeringskringen jegens Duitsland. PiS-leider Kaczynski sprak onlangs van niets minder dan „een Duits-Russisch plan om Europa te overheersen”. Voor de Polen is de Tweede Wereldoorlog, begonnen in 1939 met een Hitler-Stalinpact om hun land op te delen, nooit ver weg. Je kunt nog wel betogen dat Poetin in de voetsporen van Stalin wil treden, als verdediger van het vaderland tegen „nazi’s”. Maar Olaf Scholz in de voetsporen van Hitler, dat niet. Opvallender, gezien zijn positie, is dat premier Morawiecki deze lijn openlijk steunt. Snoeihard beschuldigt hij Duitsland en Frankrijk  ervan, in onder meer Die Welt, Le Monde en NRC, de Europese Unie te runnen als een „oligarchie”. Ook ontwaart hij imperialisme „binnen de EU”. Dat sommige leiders in een club van 27 meer macht hebben dan andere is geen scoop. Maar om een democratisch statenverband waar elk lid op elk niveau meespreekt en zelfs het kleine Cyprus de boel bij momenten kan lamleggen een imperiale macht te noemen, is buitensporig. Zo verdwijnt bovendien een voorname reden om tegen Rusland op te trekken uit beeld: onze democratie. De Oekraïners zien dit scherper. Zij zijn bezig te ontsnappen aan de greep van hun imperiale meesters in Moskou en verlangen naar een rustig bestaan als soevereine staat in een ‘postimperiaal’ Europa. Daarvoor vechten ze. De oorlog duurt dus voort, ook voor ons hier. Niet uitgedrukt in soldatenlevens en autobommen, wel in hoge energieprijzen, inflatie, koopkrachtverlies, gastekorten én de asielspanningen à la Ter Apel en Tubbergen – de weerslag van de opvang van Oekraïners eerder dit jaar.  Ook de Nederlandse regering moet al dit leed en ongerief daarom veel overtuigender plaatsen in het grote verhaal van de Europese Zeitenwende sinds 24 februari. Zoals Macron deed in een sombere rede vorige week, over alles wat nog dit najaar op ons af zal komen: „Wij moeten de prijs voor onze vrijheid en waarden betalen.” 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/08/24/oekraine-blijft-vechten-voor-de-democratie-a4139691
2022-08-25||Wat vindt NRC | Kritiek op EU door Poolse premier klinkt onoprecht||Het kan verkeren. Nog niet zo lang geleden gold Polen als het slechtste jongetje van de klas, vooral door de afbraak van de eigen rechtsstaat. Door de oorlog in Oekraïne staat het ook in een ander daglicht. Polen vangt 1,5 à 2 miljoen vluchtelingen op en toont zich, terecht, een vurig pleitbezorger van de wapenleveranties die de Oekraïense kansen tegenover de Russische agressie levend houden. De rug recht houden: de Polen laten zien hoe je dat doet, op een moment dat in menig West-Europees land de zorgen over stijgende energieprijzen het debat voeden over een snelle vrede, hoe nadelig verder ook voor Oekraïne. Het doet denken aan de onverschrokkenheid waarmee honderdduizenden Polen tijdens de Tweede Wereldoorlog aan geallieerde kant meevochten en waarmee ze in de jaren tachtig het communisme deden wankelen, met vakbondsbeweging Solidariteit als sloophamer. Hier past kortom bewondering en respect – en die krijgen de Polen dan ook volop. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Een heel ander verhaal is de wijze waarop de Poolse premier Mateusz Morawiecki dit morele krediet nu inzet om de daden van zijn regering tegen rechters, journalisten en kritische politici wit te wassen. In een opiniestuk zaterdag in NRC trekt Morawiecki fel van leer tegen de EU. Die heeft zich jarenlang te slap opgesteld tegenover Poetin, in ruil voor goedkoop gas. West-Europa heeft geen recht van spreken meer, en al helemaal niet over Polen. „Europa belandde in de huidige situatie […] omdat het niet wilde luisteren naar de stem van de waarheid. Deze stem komt al jaren uit Polen.” Als klap op de vuurpijl verknoopt hij de Russische dreiging in één adem met „de verleiding om de zwakkeren te domineren” die te zien zou zijn in de „instellingen en praktijken van de EU”. Morawiecki combineert terechte kritiek – ja, het Europese Ruslandbeleid deugde niet – handig met de valse notie dat de EU onder leiding van Frankrijk en Duitsland („een oligarchie, waarin de sterksten de macht hebben”) eropuit is om natiestaten te onderwerpen. Van een premier van een land dat zelf zo zwaar te lijden heeft gehad onder dictatuur en geweld mag je anders verwachten. De EU is veel, maar geen autoritaire superstaat, hoe hard populisten hun best ook doen om dat erin te zien. De suggestie die in zijn woorden doorklinkt dat de EU zwak en decadent is, klinkt vertrouwd: Poetin zegt dat al jaren. Volgens Morawiecki is het ‘unanimiteitsbeginsel’ de „veiligheidsklep die de EU beschermt tegen de tirannie van de meerderheid”. Over het beperken van het vetorecht is inderdaad een discussie gaande, maar die gaat over een zeer beperkt aantal deelonderwerpen, zoals sancties. De premier laat onvermeld dat landen als Polen en Hongarije die discussie zelf hebben gevoed, door  te pas en te onpas te vetoën.  Polen ging eerder dit jaar voor een hervorming van Europese belastingregels liggen, omdat het in een heel ander dossier – het coronaherstelfonds – zijn zin niet kreeg. Hongarije lag recent dwars bij een olieboycot tegen Rusland, iets waar Polen juist weer vóór was. Dat zou Morawiecki toch te denken moeten geven. Zijn pleidooi dat „consensus” de basis voor samenwerking moet zijn, klinkt zo bezien onoprecht. Des te meer ook omdat die in Polen zelf onder druk staat. Rechters worden opzij gezet, de staatstelevisie is een huiveringwekkende propagandamachine geworden en de oppositie wordt permanent zwart gemaakt. Dat is geen consensus, dat is dominantie van de zwakkeren door de sterksten, precies waar Morawiecki tegen zegt te betogen.||https://www.nrc.nl//nieuws/2022/08/24/kritiek-op-eu-door-poolse-premier-klinkt-onoprecht-a4139685
2022-08-25||In het midden||Horizontaal:  1.  Dictator met een opvallende snor 6.  Versierde stof 10.  Past voor graven of moppervlak 11.  __ overwegingen 13.  __ Ballet, eightiesband 15.  ‘Odinga vecht uitslag in __aan bij Hof’ 17.  Een draadje los 18.  Is de eerste keer van de hoge 23.  Onder nul 24.  Stof 25.  Ongerijmd 27.  __, b__ 30.  Zijn Franciscus en Clara van 31.__ kl__ Nachtmusik 32.  ‘OranjeLeeuwinnen onder 20 naar __ finale WK’ 33.  Woordenvloed     Verticaal:   1. Zendt Massa is Kassa uit 2.  Uitstekende webbouwer met effect 3.  Zwemster Kok 4.  Langzaam in de muziek 5.  Zoiets moet soms verteld worden 6.  Zulke mensen praten met een aardappel in de keel 7.  Engelse drank 8.  Zijn langer bij gevoeligen 9.  Was afwezig bij het stikstofdebat 12.  ‘AH stopt met __ voor winkelkarretjes’ 14.  __ Synode, 1618-1619 16.  Vanaf 19.  Anna Nicole of Will 20.  Shaquille of Tatum 21.  Bedrijfscontrole 22.  Minder vol 26.  ‘__-fans niet welkom in Arena’ 28. Mamma __ 29.  Tegenstem  Oplossing puzzel 23 augustus.  Horizontaal: 1. PEPER 4. PAKBON 8. ULTRA 10. ASTERS 13. EGALER 16. ROEL 17. DOTJE 22. AKKER 24. ISIS 25. MESSEN 27. IERSEL 29. LIAAN 30. STRIAE 31. DREUN   Verticaal: 1. PAARD 2. PATER 3. RUR 4. PRETORIA 5. AAGJE 6. BOL 7. NOR 9. LSD 11. SOAVE 12. ELIAS 14. AEGIR 15. ERNIE 18. ODE 19. AKELA 20. ISSUE 21. ASLŸN 23. KNIE 25. MOS 26. SIR 28. END In het midden: DARIA DOEGINA ||https://www.nrc.nl//nieuws/2022/08/24/in-het-midden-a4139678
2022-08-25||Appel-toffeetoetje||Dit Britse dessert is ideaal voor koudere dagen, dus bewaart u het recept voor het najaar en de winter. Als u het iets zoeter wilt, kunt u wat meer bruine suiker gebruiken. Verhit de oven tot 160 graden. Roer eerst de boter en fijne kristalsuiker in een standmixer of met de hand tot een bleek en luchtig geheel. Leg de stukjes appel in een ovenschaal of taartvorm (met vaste bodem, anders loopt de vloeistof eruit) van 20 cm doorsnede; ze moeten de bodem bedekken. Klop de eieren door het botermengsel en voeg ook het zelfrijzend bakmeel, zout en de kaneel toe. Schenk de melk erbij en roer alles tot een beslag. Schep dat over de appels. Verhit het appelsap zachtjes in een steelpan en doe de maizena in een middelgrote, hittebestendige kom. Schenk het warme appelsap over de maizena en roer voortdurend tot ze goed zijn vermengd. Strooi de bruine basterdsuiker over het beslag in de schaal. Schenk het warme appelsap er gelijkmatig over en zet de schaal op een bakplaat. Zet de schaal 35 minuten in de oven of tot een satéprikker die je in de cake steekt er schoon uit komt. (Als je de prikker naar de bodem duwt, raakt hij de saus.) Neem het toetje uit de oven en serveer het met slagroom, custard, ijs of alle drie. V00R 6 PERSONEN: Ravneet Gill Sugar, I Love You Fontaine Uitgevers 208  blz. €27,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/24/thuiskok-appel-toffeetoetje-a4139675
2022-08-25||Sudoku van woensdag 24 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/24/sudoku-a4139674
2022-08-25||Bijna helft  tieners haalde HPV-prik||Bijna de helft van de 800.000 tieners die dit jaar werden uitgenodigd voor een vaccinatie tegen het humaan papillomavirus (HPV), heeft de prik gehaald. Dat meldde het Rijksinstituut voor Volksgezondheid en Milieu (RIVM) dinsdag. HPV kan kanker veroorzaken in  mond- en keelholte, bij de schaamlippen, vagina, baarmoederhals, anus en de penis. Circa 1.100 vrouwen en 400 mannen krijgen jaarlijks kanker door het virus. Het aantal inentingen ligt dit jaar hoger doordat er veel meer jongeren zijn uitgenodigd. Dit jaar konden ook jongens voor het eerst een HPV-inenting krijgen en houdt het RIVM een inhaalcampagne voor de jongeren die de prik gemist hebben. (NRC)||https://www.nrc.nl//nieuws/2022/08/24/vaccinatiecampagne-bijna-helft-tieners-haalde-hpv-prik-a4139709
2022-08-25||Column | De moordzucht van een medepassagier||We stappen in de trein van Maastricht naar Eindhoven, mijn zus en ik, afgelopen zaterdag, en omdat er naast ons een lawaaiig gezin komt zitten, gaan we naar de stiltecoupé, eersteklas. We lezen de krant op onze telefoon en soms zeggen we wat tegen elkaar, zachtjes. Dan  letten we op de man schuin tegenover ons. Heeft hij er last van? En hij zit op ons te letten, luidruchtig sabbelend op zijn lolly. Maar het echte gevaar doemt ineens achter mijn zus op: een man van   2 meter lang en 150 kilo zwaar, mínstens. Hij buigt over mij heen, brengt zijn gezicht vlak voor het mijne en legt zijn wijsvinger tegen zijn lippen. Zijn ogen staan moordlustig.  We sprinten de coupé uit, langs de  conducteur, die vraagt wat er  aan de hand is. Hm, hm, hij zal gaan kijken. Even later komt hij melden dat twee andere reizigers de coupé ook hebben verlaten.  Heeft hij er wat van gezegd tegen de reus? „Nee”, zegt de conducteur. „In de stiltecoupé dient het stil te zijn, alleen in geval van calamiteiten mag er gesproken worden.” Hij is blij als reizigers elkaar op hun gedrag aanspreken. Normaal halen ze hem er meteen bij. En die man had ons toch niet aangeraakt?   Ik denk aan de conducteur laatst in de trein van Amsterdam naar Den Haag die wat ging  doen aan het grote aantal reizigers dat met een tweedeklasticket  in de eerste klas zit. Hij riep om dat hij zo kwam   controleren. Verkeerd kaartje? „U heeft nu de kans om u te verplaatsen.” Drie vrouwen in de eersteklas sprongen op, maar pas toen hij de coupé binnenkwam. „Blijft u nu maar zitten”, zei hij tegen ze en ik zag ze denken: hij ziet het door de vingers. Maar nee, nadat hij alle andere reizigers gecontroleerd had, schreef hij zwijgend drie bekeuringen uit.               Als je  mij laat kiezen tussen de preciezen en de rekkelijken, dan kies ik voor de rekkelijken. Maar ik  heb gemakkelijk praten. Ik hoef de  orde niet te handhaven. De conducteur in de trein naar Eindhoven zegt dat hij op sommige trajecten geen controles meer doet. En zint dat de bazen op het hoofdkantoor niet? Jámmer. Zij worden niet in het gezicht gespuugd. Ja, hij gaat deze week staken.   Bij het overstappen op de bus naar Boxtel (werkzaamheden aan het spoor) vraag ik aan de reus waarom hij het zo erg vond, dat gepraat van mijn zus en mij. „Stelletje gekken”, zegt hij, hijgend voor ons uit strompelend. „Jullie houden je niet aan de regels.” In Boxtel deelt de NS  flesjes water uit. Hij  propt er twee in zijn tas. Mijn zus neemt de trein  naar Amsterdam, ik die naar Den Haag en ik ga in zo’n kleine stiltecoupé zitten, alleen, bij het raam. Wat gebeurt er? De reus stapt in. Hij gaat bij de deur zitten. Hij kijkt naar mij en mijn telefoon, bij voorbaat woedend. Hij hóópt gewoon dat ik  geluid ga maken. O, jongens, wat was het noodnummer van de NS ook alweer.                            ||https://www.nrc.nl//nieuws/2022/08/24/de-moordzucht-van-een-medepassagier-a4139723
