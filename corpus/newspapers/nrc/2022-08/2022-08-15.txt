2022-08-15||Opeens is het uit voor Tom Dumoulin||Sinds maandagavond prijkt er prominent op Tom Dumoulins Instagrampagina een foto van hem in het roze. Hij is genomen op 28 mei 2017, op het Piazza del Duomo in Milaan. Dumoulin houdt een trofee boven zijn hoofd, de gouden confetti dwarrelt om hem heen en de roze trui die hij draagt mag  mee naar huis, want hij heeft zojuist de Giro d’Italia gewonnen. De grijns op zijn gezicht is gelukzalig.   Het is waarschijnlijk het gelukkigste moment uit de carrière van Dumoulin, die maandag bekendmaakte per direct te stoppen met wielrennen. Het is in ieder geval het meest bepalende moment  geweest. Want er was een Dumoulin vóór en een Dumoulin na die Giro-zege.  Een bericht gedeeld door Tom Dumoulin (@t.dumoulin)   De Dumoulin vóór die overwinning fietste voor de lol door de heuvels van zijn Limburgse geboortestreek. Talent had hij wel, maar dromen over roze, gele of rode truien deed hij niet. Hij wilde  net als zijn vader geneeskunde gaan studeren. Pas toen hij daarvoor uitgeloot werd, besloot hij profwielrenner te worden.  De Maastrichtenaar ontpopt zich daarna door zijn fenomenale uithoudingsvermogen tot een uitstekend tijdrijder, eentje die bovendien graag het avontuur zoekt als rittenkaper. In 2015 breekt hij door als hij twee etappes wint en tot diep in de slotweek van de Ronde van Spanje in de rode leiderstrui rijdt. Bergop komt hij die grote ronde nog tekort, maar zijn potentie als klassementsrenner is dan wel aangetoond.    Er volgen etappezeges en het roze in de Ronde van Italië van 2016, twee ritzeges in de Tour de France, en  olympisch zilver op de tijdrit in Rio de Janeiro, voordat Dumoulin in 2017 historie schrijft met zijn overwinning in de Giro. Hij is de eerste Nederlandse winnaar van de Italiaanse ronde en de derde groterondewinnaar die Nederland voorbrengt na  Jan Janssen en Joop Zoetemelk. Dumoulin, die dat jaar ook nog wereldkampioen wordt op de tijdrit, vestigt zich als een van de grootste namen in het peloton.   Met die nieuwe rol heeft Dumoulin de jaren erna moeite. Hij wordt in 2018 nog  tweede in zowel de Giro als de Tour, maar de hooggespannen verwachtingen spelen hem steeds vaker parten. Alles wat de openhartige Limburger zegt, wordt breed uitgemeten. Nergens kan hij meer gaan zonder opgemerkt te worden.   Langzaam maar zeker verliest Dumoulin zo het plezier in het wielrennen. Het dieptepunt volgt in 2020, als hij zo zeer twijfelt aan zijn eigen kunnen dat hij zich als kopman in de Tour opoffert voor een teamgenoot. Huilend van  de pijn, de twijfels en de teleurstelling, zit hij na afloop in de teambus. Een paar maanden later kondigt hij  aan tijdelijk te stoppen met wielrennen. Onduidelijk is dan of Dumoulin ooit nog zal terugkeren, maar vier maanden later is hij plots weer terug om zich te  richten op de olympische tijdrit in Tokio. Als hij daar verrassend zilver haalt, vloeien er opnieuw tranen, ditmaal van geluk.  Het voedt de hoop bij wielerliefhebbers en hemzelf dat Dumoulin toch nog terug kan keren als ronderenner. Maar de Giro van dit jaar loopt uit op een fiasco: hij moet in de veertiende etappe afstappen vanwege fysieke problemen.     En nu is het ineens klaar voor de 31-jarige Dumoulin, ondanks zijn voornemen nog mee te zullen doen aan het WK tijdrijden in Australië van volgende maand. „De tank is leeg en de benen voelen zwaar”, schrijft Dumoulin bij zijn Instagrambericht. „Ik merk dat ik het niet meer kan opbrengen.”   ‘De vlinder van Maastricht’, zoals Dumoulin in zijn beste dagen werd genoemd, heeft er vrede mee, zei hij eerder dit jaar in gesprek met NRC: „Ik heb behoorlijk mooie dingen laten zien als profwielrenner, maar ik  heb ook een fantastische tijd gehad toen ik vier maanden geen prof was. Dus als ik twijfel of ik het nog wil, dan stop ik er lekker mee.”||https://www.nrc.nl//nieuws/2022/08/16/opeens-is-het-uit-voor-dumoulin-a4139026
2022-08-15||Drank is duur voor een ‘fervent cola-drinker’||Hij komt net uit de Kruidvat gelopen in winkelcentrum De Passage in Schiedam, uit zijn boodschappentas steekt een pak wc-papier. Paul de Roos (65) heeft zo zijn vaste adresjes. Eens per week kijken zijn vrouw en hij waar de aanbiedingen zijn. Ja, ook hij heeft last van de inflatie, al hoeft hij zijn uitgavenpatroon nog niet rigoureus aan te passen. Ook zijn portemonnee is sneller leeg. „Maar ik zit in een goede situatie; op korte termijn kan ik het behappen. Ik hoef niet héél erg op te letten.” Toch maakt hij zich veel zorgen over de stijgende prijzen. Pas was in het nieuws dat boodschappen op jaarbasis 1.500 euro duurder zijn geworden: „1.500 euro! Dat is een berg geld, hoor. En er ís al zo veel armoede. En de benzineprijs, die komt ook nooit meer onder de 2 euro.” Zijn zorgen betreffen niet zozeer hemzelf, maar de mensen die het níét goed hebben. „Zij kunnen het niet meer opbrengen. Op een gegeven moment zie je dan geen uitweg meer.” In één adem door: „Ik erger me mateloos aan het gedrag in Den Haag: alles weglachen, alsof het er niet is. Wie boeit het wat, die dure boodschappen? En heeft er íémand voor de Toeslagenaffaire moeten boeten?” Paul de Roos  Is net met pensioen. Juist nu hij van zijn vrije tijd wil genieten na vijftig jaar gewerkt te hebben als administratief medewerker, wordt het leven zo duur. Als het hém niet meer lukt, de eindjes aan elkaar knopen, dan zal hij minder koffie drinken buiten de deur. Geen terrassen meer, minder gezelligheid. Maar dat zijn nou juist de dingen die je kwaliteit van leven bepalen, zegt hij. „Ik ben sinds kort met pensioen en heb hiernaartoe geleefd.” Vijftig jaar heeft hij gewerkt als administratief medewerker bij een ingenieursbureau en een zorginstelling, belasting betaald, altijd „keurig geleefd”. Drank is duur voor een „fervent cola-drinker”. Maar overgaan op huismerk doet hij niet zomaar: „Je bent een bepaalde standaard gewend, die wil je vasthouden.”  Nog duurder is zijn 24-jarige stiefzoon die nog thuis woont. Maar, zegt hij beslist en hartelijk, die gaat altijd voor. De vriendin van zijn stiefzoon komt in het weekend vaak logeren. „Dan moet er natuurlijk ook gegeten worden. We gaan bijna nooit uit eten, maar bestellen redelijk vaak via Thuisbezorgd. Het zijn de weekenden, dus we willen het wel een beetje leuk en naar ons zin hebben.” Meer afleveringen 
				Duurder leven
			||https://www.nrc.nl//nieuws/2022/08/15/drank-is-duur-voor-een-fervent-cola-drinker-a4139005
2022-08-15||Aartsvijand van de Trump-fans vecht voor zetel in Wyoming||Het eerste dat opvalt op de verkiezingsavond van de Republikeinse Partij in de Elandshut in het plaatsje Greybull, Wyoming, is hoe de kandidaten zich voorstellen. „Ik geloof in God”, beginnen ze allemaal. Dan: „Ik heb vier kinderen.” „Ik heb vijf kinderen.” „Ik heb zeven kinderen.” Ze zijn voor vuurwapens en tegen abortus. En ze zeggen vrijwel allemaal: „Ik ben tegen de federale overheid.”  Tweede dat opvalt: zo de naam van Liz Cheney al genoemd wordt, Wyomings enige landelijke afgevaardigde in het Capitool en daarmee de bekendste lokale politicus, dan alleen in spottende zin. Als sheriff Ken Blackburn naar de microfoon loopt om te pleiten voor zijn herverkiezing, vertelt hij dat hij ook was uitgenodigd bij Cheney, die op deze zelfde avond een besloten fondsenwervingsbijeenkomst organiseert in een tandartspraktijk in de grote stad. „Maar ik heb geweigerd”, roept de sheriff. Honend gejuich stijgt op uit het publiek.  Het is een avond met bier en ijskoud water, en bijna evenveel kandidaten als kiezers in de zaal met  hertengeweien aan de muur. Mannen die zonder ironie een cowboyhoed dragen, presenteren zich als staats-afgevaardigde of -senator in spe. De volle lengte van het stembiljet komt deze avond aan bod.  Maar voor de belangrijkste race van deze voorverkiezingen, om de enige landelijke zetel in het Huis van Afgevaardigden, is maar één kandidaat aanwezig, de hakkelende Robyn Belinskey. Zij is niet bepaald een kanshebber. De kansrijke Harriet Hageman laat alleen een brief voorlezen. En dat Liz Cheney zich hier niet vertoont, hangt samen met het feit dat ze wordt bedreigd:  de prijs voor wie waagt op te staan tegen Donald Trump. De bijeenkomst in Greybull deze  zaterdag, was een van de laatste gelegenheden waarop de kandidaten van de Republikeinse Partij zich konden verstaan met hun kiezers vóór de primary van dinsdag. Doorgaans worden de interne voorverkiezingen tussen partijrivalen met matiger belangstelling gevolgd dan de algemene verkiezingen. Dat is dit jaar in de aanloop naar de midterms van november wel anders. Deze voorverkiezingen zijn dé graadmeter voor de krachtsverhoudingen in de Republikeinse Partij. Daar wordt een interne strijd uitgevochten van oud-president Trump en de populisten tegen de restanten van de ouderwetse, gezapige Grand Old Party.  In die strijd doet Trump het erg goed. Veruit de meeste van de kandidaten die hij formeel heeft gesteund met zijn endorsement, hebben zittende volksvertegenwoordigers of kandidaten van de oude stempel verslagen. Niet zo vaak als Trump zelf beweert, hij leed ook een paar gevoelige nederlagen, maar toch: hij heeft grote opruiming gehouden in zijn partij. Het meeste plezier ontleent Trump aan het steunen van outsiders die knokten tegen Republikeinen die „niet loyaal” waren: Republikeinen die publiek de leugens van de oud-president over zijn verkiezingsnederlaag hebben weersproken. De hoofdprijs valt dinsdag in Wyoming, waar Liz Cheney haar Huis-zetel verdedigt. Na de bestorming van het Capitool op 6 januari 2021 maande zij haar partijgenoten afstand te nemen van Trump. Zij is een van de twee Republikeinen die zitting nam in de parlementaire commissie die ‘6 januari’ onderzoekt. Ze is Trumps aartsvijand binnen de Republikeinse Partij. Een nederlaag voor haar op  dinsdag zou niet alleen de suprematie van het Trumpisme bezegelen, maar ook de ultieme wraak zijn voor Trump zelf. Liz Cheney (vijf kinderen) gold tot voor kort als Republikeinse aristocratie: aartsconservatief, dochter van Dick Cheney, vicepresident van George W. Bush en de ijzervreter die de VS bijna eigenhandig de Irak-oorlog heeft in gedirigeerd. Zij  neemt het nog altijd voor haar vader op.  In 2017 werd Liz Cheney de enige afgevaardigde voor het dunbevolkte Wyoming (581.000 inwoners in een gebied zes keer zo groot als Nederland). De eerste Trump-jaren steunde Cheney de president bij 93 procent van zijn voorstellen. Ze stemde tegen de eerste poging tot impeachment van Trump, toen hij de Oekraïense president Zelenski vroeg onderzoek te doen naar corruptie van de familie Biden. Binnen enkele jaren was ze conference chair van de Republikeinse fractie in het Huis, wat haar in het Congres de nummer drie van de partij maakte.  Het veranderde allemaal na de bestorming van het Capitool. Cheney was een van  de schaarse Republikeinen die vond dat er een afzettingsprocedure tegen Trump moest worden ingezet en stemde vóór de tweede impeachment-poging. Als ze dacht dat ze daarmee deed wat iedere normale Republikein zou doen – afscheid nemen van een president die de aanval op het Capitool had aangejaagd – dan vergiste ze zich deerlijk. Op tien Republikeinen na bleven ze allemaal achter Trump staan. Van die tien zijn er inmiddels zeven uit de politiek gestapt, hebben slechts twee hun voorverkiezing gewonnen – en nu is Cheney aan de beurt.  Cheney is vorig jaar van haar functies in de fractie ontheven en formeel op de vingers getikt door de afdeling Wyoming. Het was een kwestie van afwachten wie het tegen haar zou opnemen in de voorverkiezingen. Dat werden vier mensen met uitgesproken opvattingen over het coronabeleid („Mr. Fauci is een van de meest corrupte mensen in Washington”), de verkiezingen („gestolen”) en Oekraïne („corrupt”). Tijdens een debat deze zomer was Cheney de enige die burgers opriep om zich te laten vaccineren en de leugens over de verkiezingen tegen te spreken.  Op een partijbijeenkomst in Wyoming in mei sprak Donald Trump zijn steun uit voor Harriet Hageman. Foto Chet Strange/Getty Images 
 Sindsdien is ze de onwaarschijnlijke heldin voor progressieve Amerikanen. In haar woonplaats Wilson, even ten zuiden van Yellowstone National Park, zegt bouwvakker Doug Fields dat hij het jammer vindt dat hij Democraat is, anders zou hij op haar stemmen. De gepensioneerde Andy, die zijn poedel uitlaat en alleen zijn voornaam wil noemen, is ook Democraat maar hij heeft bedacht hoe hij Cheney kan steunen. „Ik laat mij op dinsdag tijdelijk uitschrijven als Democraat, inschrijven als Republikein en dan stem ik op haar. Ik haat haar beleid, maar ik steun haar morele kracht.” Wilson ligt in het bergachtige Teton County, waar elk uitzicht een ansichtkaart is. Een „progressieve speldenknop” in Wyoming, zoals de plaatselijke boekhandelaar zegt. De lunchroom serveert toast met avocado en radijs, een stapel New York Times ligt naast de kassa. Zelfs de Republikeinen dragen hier olijk gestreepte sokken onder een korte broek. Maar die zeggen dan wel weer dat Liz Cheney een „haatzaaier” is, die weggestemd moet worden.  Eén uitzondering: Holly MacDonald. Zij is haar hele leven Republikein, maar vertelt uitvoerig hoezeer ze onder de indruk is dat Cheney haar baan op het spel heeft durven zetten „gewoon om te vertellen wat goed en wat fout is”. MacDonald, civiel ingenieur, woont al dertig jaar in Wilson en haar kinderen gingen naar dezelfde school als die van de zussen Liz en Mary Cheney. Ze was beslist geen vriendin van Liz Cheney, zegt ze, die „bewoog in meer conservatieve kringen dan ik”. De zussen Cheney raakten gebrouilleerd toen Liz bij haar eerste politieke stappen in 2013 in een interview bij Fox News verklaarde tegen het homohuwelijk te zijn. Haar zus Mary, getrouwd met een vrouw en moeder van twee kinderen, schreef destijds een woedende Facebook-post. Vorig jaar zei Liz Cheney in een interview dat ze het bij het verkeerde eind had gehad in deze kwestie.  In de schaarse peilingen die naar buiten komen, ligt Harriet Hageman een straatlengte voor op Cheney, 20 à 29 procentpunt. Een enkele politicoloog houdt een slag om de arm vanwege de mogelijkheid van ‘overstekende’ Democratische kiezers, maar iedereen geeft Hageman de beste kansen. „Zelfs als alle Democraten van Wyoming op Cheney stemmen, dan nog redt die slampamper het niet”, grinnikt veteraan Michael Patrick in de Elandshut in Greybull. „Ze zijn gewoon met te weinig.” Chuck Gray hoopt als secretary of state eigenhandig het hele verkiezingssysteem in Wyoming te hervormen. Als het aan hem ligt, mogen kiezers straks zo’n ‘oversteek’ niet meer maken.  Onderweg naar Wilson klinkt op de radio tussen alle countrymuziek door ineens een vertrouwde kraakstem: Dick Cheney heeft een spotje ingesproken voor zijn dochter. Daarin noemt hij Trump „de gevaarlijkste man van Amerika” en „een lafaard”. In de politieke verhoudingen van Wyoming nu zou je het een zelfmoordvideo kunnen noemen. Dick Cheney is gehaat om zijn Irak-oorlog, zijn dochter is gehaat om haar aanval op Trump en het spotje is een combinatie van beiden. Het voedt de gedachte die inmiddels ook bij Amerikaanse media heeft postgevat, dat Cheney over de parlementsverkiezingen van dit jaar heen kijkt naar de presidentsverkiezingen van 2024. Ze heeft ruim 15 miljoen dollar ingezameld, een ruime vervijfvoudiging ten opzichte van wat ze voor haar geslaagde herverkiezingscampagne in 2020 ophaalde. Van die 15 miljoen had ze eind juli nog maar de helft uitgegeven.  De Republikeinse Liz Cheney nam na de bestorming van het Capitool afstand van Donald Trump. Foto Alex Brandon/AP Foto In dat licht klinkt het spotje van vader Dick ineens anders. Want wat besteedt hij eigenlijk weinig aandacht aan de race om de  zetel in het Huis van Afgevaardigden, behalve dat hij „trots” zijn stem op Liz heeft uitgebracht. Hij noemt de naam van rivaal Hageman niet. Dit spotje gaat vooral over, is vooral tégen Donald Trump. Dick Cheney moedigt zijn dochter aan haar „belangrijkste taak” te volbrengen: ervoor  zorgen dat „deze man nooit meer in de buurt van het Oval Office komt”. Dit zou een mogelijk scenario zijn. Zodra Donald Trump bekendmaakt dat hij een nieuwe gooi naar het presidentschap doet, werpt Cheney zich op als onafhankelijke kandidaat. Bij de algemene verkiezingen, die veel meer dan de primary’s ook gematigde kiezers trekken, kan ze ouderwets-Republikeinse kiezers afsnoepen van Trump. In het dieprode Wyoming zou dat voor Cheney weinig uitmaken, maar in het  land als geheel ligt dat anders en de verkiezingen van 2020 hebben bewezen dat Trump kwetsbaar is bij gematigde kiezers.  Er is een historische parallel: de verkiezingen van 1992. Toen versloeg Democraat Bill Clinton met bijna zes miljoen stemmen verschil zittend president George Bush. In diezelfde verkiezingen deed ook de onafhankelijke kandidaat Ross Perot mee, die een verbluffende 19,7 miljoen stemmen kreeg. Perot snoepte stemmen van beide kandidaten af, maar het waren stemmen die Bush minder goed kon missen dan Clinton. Ziedaar het nachtmerriescenario voor de Republikeinen en Trump. De paradox is dat hij er zelf aan meewerkt. Met zijn spijkerharde aanvallen heeft Trump Liz Cheney tot een martelaar voor het zuivere geweten gemaakt. Zij zal die rol van harte omarmen – en ze krijgt in september nog een paar keer gratis zendtijd als de 6-januari-commissie de openbare zittingen hervat. Dan kan blijken dat Trump zijn eigen Ross Perot voor 2024 heeft geschapen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/15/aartsvijand-van-de-republikeinen-vecht-voor-zetel-in-wyoming-a4139021
2022-08-15||Weinig klanten bij de bakker in Oekraïne, ‘gelukkig wordt er nog gehamsterd’|| Als klein meisje wilde Olena Radkevitsj (32) banketbakker worden. „De hele dag taart bakken leek me het mooiste dat er is.” Maar ze volgde een managementopleiding, ging in de Noord-Oekraïense stad Tsjernihiv voor de overheid werken en kreeg twee kinderen met een lokale zakenman. Die moedigde haar aan om vorig jaar alsnog een broodwinkel te openen. En een half jaar later nog een. Zo werd ze niet de banketbakker uit haar dromen, maar  bedrijfsleider, vertelt ze terwijl ze  gesmolten chocola van de snoet van haar zoontje poetst. Voor het kneden van het deeg, het rollen van de croissantjes en het bereiden van de pampoesjka – speciaal knoflookbrood voor bij de bietensoep borsjtsj – heeft ze tien vrouwelijke bakkers in dienst. Die zijn ’s ochtends vroeg in schorten en met witte mutsjes op in de weer. „Er solliciteren ook weleens mannen, maar om een of andere reden zijn de vrouwen gewoon beter”, zegt hun baas. Ze  vraagt zich echter af of ze hen allemaal kan blijven betalen. Nog geen jaar nadat Radkevitsj de eerste van haar inmiddels twee bakkerszaken opende, viel Rusland Oekraïne binnen. Om Tsjernihiv, een obstakel op de route naar Kiev, werd wekenlang hevig gevochten. De gebombardeerde gebouwen vormen littekens in de stad. Niet voor het eerst in de Oekraïense geschiedenis werd brood een kwestie van leven of dood. In de door het Sovjetregime veroorzaakte, genocidale hongersnood de Holodomor vielen in de jaren dertig miljoenen doden.  Tijdens  de Russische invasie van 2022 sneuvelden vele mensen tijdens hun zoektocht naar eten in bezet gebied. In Tsjernihiv zijn zeventien mensen doodgeschoten terwijl zij in de rij stonden bij een supermarkt waar brood zou worden uitgedeeld. Ook in Radkevitsjs zaak, op nog geen anderhalve kilometer van dat bloedbad, probeerden vrijwilligers eten te verstrekken, vertelt zij. Maar bakken zonder elektriciteit was  onmogelijk. Zelf ontvluchtte ze op de eerste dag van de oorlog met haar gezin de stad, om in mei weer  terug te komen. Lang niet alle stadsbewoners zijn weer thuis. „Onze financiële problemen komen niet door de  prijs van of schaarste aan meel. Tarwe  is er in Oekraïne zelf meer dan genoeg”, zegt Radkevitsj. Het is de gedwarsboomde export en de vernietiging van graan die internationaal tot tekorten leidt, maar niet in eigen land – behalve waar levering door vuurgevechten te gevaarlijk is. Wel heeft de bakker last van hogere prijzen voor gist, boter, olie en zoetigheid voor de vullingen en decoraties. Maar  het tekort aan bepaalde producten is  niet het grootste probleem: „Wat voor ons echt dramatisch is, is het  gebrek aan klanten.” Op zaterdagochtend komen er gelukkig veel Oekraïense soldaten langs voor koffie en een broodje in de strakke winkel met zwarte en witte tegels en enkele zitplaatsen aan hoge tafels voor het raam. Voor de oorlog winkelden er per dag bijna driehonderd mensen in Radkevitsj haar bakkerszaken. Sinds de invasie is dat nog maar de helft. Terwijl de huur van de panden gelijk bleef. Steun van de eigenaar of de overheid ontvangt ze niet. Ze heeft haar openingstijden verkort om de kosten iets te drukken. Binnenkort zal ze haar prijzen met een procent of twee moeten verhogen, vreest ze.  „Het enige wat de terugloop een beetje compenseert is dat Oekraïners zijn gaan hamsteren. Ze kopen veel te veel eten, uit angst dat ze in geval van nood tekort komen.” Ze bezuinigen wel op kleding en luxe goederen,  maar niet op brood. Radkevitsj: „Het zijn niet alleen de ouderen die zich de honger of de verhalen daarover herinneren. Ook bij jongeren is die geschiedenis genetisch ingeprent.” 
 Het trotst  is Olena Radkevitsj op haar olievrije donuts en zelfgemaakte quiches, maar het meest karakteristieke Oekraïnse brood dat ze verkoopt heet kirpitsjek, baksteentje. Dit is een klein,  hoog gerezen witbrood met een bolle kop dat bij elke maaltijd  gegeten kan worden. Gesneden met worst erop; afgebroken om in de soep te dopen. Of rechtstreeks afgebeten – zo eten kinderen het liefst. Het is lekkerder dan geconserveerd supermarktbrood, maar ook net ietsje duurder: 18 hryvnya (61 eurocent). Het karakteristieke Oekraïense brood heeft, zoals zoveel dingen in Tsjernihiv, een Russische naam.  Oplopende prijzen, energie, droogte, de tarweproblematiek; het komt allemaal samen in een bakkerij. In de serie Bij de bakker doet een buitenlandcorrespondent wekelijks verslag van een bakker ergens ter wereld.||https://www.nrc.nl//nieuws/2022/08/15/weinig-klanten-gelukkig-wordt-er-nog-gehamsterd-2-a4139011
2022-08-15||Veiligheidsregio’s komen afspraken niet na: te weinig plek voor asielzoekers||Bijna twee derde van de veiligheidsregio’s heeft niet het afgesproken aantal  opvangplekken voor Oekraïners of reguliere asielzoekers gerealiseerd. Dat blijkt uit interne cijfers van het Knooppunt Coördinatie Informatie Oekraïne (KCIO), dat de spreiding van vluchtelingen regelt onder de 25 regio’s.  De veiligheidsregio’s kampen met een gebrek aan  locaties,  personeel,  en aannemers en materialen om locaties te verbouwen.   15 van de 25 veiligheidsregio’s hebben nog niet de afgesproken opvangplekken voor Oekraïners of andere asielzoekers geregeld. Vier daarvan hebben alleen  de 2.000 bedden voor Oekraïners, die  begin maart met het kabinet zijn afgesproken, niet goed geregeld. Zeven veiligheidsregio’s voldoen juist niet aan de 225 crisisnoodopvangplekken voor andere  asielzoekers, een afspraak van eind juni.   Vier regio’s hebben zowel te weinig bedden voor Oekraïners als te weinig opvang voor andere asielzoekers geregeld:   Gelderland-Midden, Gooi en Vechtstreek, Zeeland en Limburg-Zuid. Gelderland-Midden heeft „uit humanitair oogpunt” zelfs helemaal geen crisisnoodopvangplekken voor asielzoekers, zegt een woordvoerder.  Sommige andere  regio’s, zoals Rotterdam-Rijnmond, Noord-Holland-Noord en Utrecht, vangen honderden mensen meer op dan afgesproken. Dat twee derde van de regio’s nog niet genoeg opvangplekken heeft, is opvallend, aangezien het kabinet vorige week aan de veiligheidsregio’s vroeg nog eens 5.600 opvangplekken extra te regelen voor asielzoekers – 225 per regio. Daarmee wil het kabinet  het aanmeldcentrum in Ter Apel ontlasten, waar afgelopen weekend weer honderden asielzoekers buiten moesten slapen. Het leidde tot vechtpartijen onder de wachtende mensen.  Maar die extra 5.600 opvangplekken stuiten op verzet van gemeenten. Eerder liet de Nijmeegse burgemeester Hubert Bruls, voorzitter van het Veiligheidsberaad, weten dat gemeenten tot oktober de crisisnoodopvang leveren maar  daarna ermee willen stoppen, omdat ze nu al tegen hun grenzen aanlopen. Uit navraag van NRC blijkt dat veiligheidsregio’s kampen met serieuze problemen om geschikte locaties te vinden. Zo wilde  Zaanstreek-Waterland een cruiseschip inzetten voor  1.078 mensen, maar dat bleek niet haalbaar „vanwege de te grote hoeveelheid stikstofuitstoot”, zegt een woordvoerder. De regio  komt nu bijna 500 plekken tekort voor de opvang van Oekraïners. Ook spelen personeelstekorten een grote rol. Vaak worden gemeenteambtenaren ingezet op de opvangplekken. De veiligheidsregio Drenthe zegt dat „het niet een vraag van willen is, maar van kunnen”. Veel energie zit in de opvang van Oekraïense vluchtelingen, waardoor extra crisisnoodopvangplekken – vaak veldbedden in sporthallen, bedoeld voor maximaal drie dagen –  voor andere asielzoekers „erg ingewikkeld” is.  Bovendien voldoen veel beschikbare locaties niet aan de minimale eisen en moeten ze worden verbouwd. Terwijl veiligheidsregio’s merken dat er wachttijden zijn bij aannemers en er een schaarste is aan bouwmaterialen.  De komende weken wordt het spannend. Door de verplichte evacuatie uit de Donbas-regio, waartoe de Oekraïense regering heeft besloten,  verwacht het KCIO vanaf deze week 70 tot 100 extra mensen per dag uit Oekraïne. Dat komt bovenop de ruim 200 die het land nu al binnenkomen.  Ook de opvang van reguliere asielzoekers knelt. Het Centraal Orgaan opvang asielzoekers (COA), dat de opvang voor asielzoekers regelt, komt duizenden plekken tekort. Bovendien worden de asielzoekerscentra voor een derde bewoond door statushouders – mensen die recht hebben op een eigen huis maar dat nog niet hebben. De afgelopen jaren hebben gemeentes voor deze 15.000 mensen te weinig woningen geregeld. ||https://www.nrc.nl//nieuws/2022/08/15/te-weinig-plek-voor-asielzoekers-a4139024
2022-08-15||Niet één, maar twee banen – voor sommigen vreselijk, voor anderen een uitkomst||Het is „een illusie” dat werkenden al hun arbeidsbevrediging uit één baan kunnen halen, zegt arbeidsmarktdeskundige Luc Dorenbosch (43). Zingeving of voldoening, bedoelt hij daarmee, en ‘uitdagingen’ vinden. Of het inzetten van al je vaardigheden, het opdoen van sociale contacten én het vinden van een zekere (financiële) stabiliteit – wat mensen in werk zoeken, is soms simpelweg te veel om in één baan te proppen. Dorenbosch: „Het ‘eenbaansmodel’ geeft misschien een bepaalde rust, maar je levert vaak op een ander gebied in.” Jarenlang deed Dorenbosch onderzoek naar de arbeidsmarkt bij onderzoeksinstituut TNO, onder meer naar werkenden met meer banen. „In 2015 dacht ik: ik moet in de praktijk brengen wat ik zelf onderzoek.” Hij richtte een eigen bedrijf op waarmee hij organisaties adviseert hoe ze hun werk anders kunnen vormgeven. Daarnaast werkt hij twee dagen in de week als beoordelaar van subsidieaanvragen voor onderzoeksprojecten bij de stichting Innovatief in Werk. Het Centraal Bureau voor de Statistiek (CBS) meet al jaren toename van het aantal mensen met twee ‘werkkringen’: twee banen, of een baan in loondienst, gecombineerd met een (zelfstandige) onderneming. Vorig jaar ging het om 544.000 werkenden – ruim meer dan de 356.000 die het bureau begin 2003 telde. Wat drijft deze mensen?  De Nationale Enquête Arbeidsomstandigheden 2021 van TNO, een jaarlijkse peiling onder zo’n 50.000 mensen over allerlei aspecten van hun werk, biedt enig antwoord. Van alle ondervraagden die aan multi-jobbing doen, zoals TNO het noemt, stelde grofweg een kwart meer afwisseling te willen in werk of collega’s. Nog een kwart gaf aan meer vaardigheden te willen ontwikkelen. Voor een groot deel van de andere respondenten met twee banen is de redenering daarvoor financieel van aard. Sommigen willen met twee banen meer verdienen voor ‘iets extra’s’ (17 procent), anderen hebben een tweede baan om  financieel rond te komen (12 procent) of om meer financiële zekerheid te hebben (9 procent).  De financiële redenen hangen volgens Andries de Grip samen met de manier waarop de arbeidsmarkt de afgelopen jaren is ingedeeld: met een sterke toename van flexibel werk. Tijdelijke en nulurencontracten zijn in zwang, zegt de hoogleraar economie aan de Universiteit van Maastricht, net als het zelfstandig ondernemerschap. Tussen 2013 en 2021 steeg het aantal zelfstandigen van zo’n 900.000 tot bijna 1,1 miljoen.  Er zijn de laatste jaren niet alleen veel tijdelijke banen bij gekomen, maar ook dienstverbanden die minder dan een volledige werkweek bieden. Veel van deze flexbanen zijn te vinden in sectoren die relatief weinig betalen, zoals schoonmaak of horeca, zegt De Grip. „Wil je voldoende inkomen hebben, dan moet je dus meerdere banen hebben.”  Daarbij maakt hij onderscheid tussen deze groep en de working poor, die je met name in de Verenigde Staten ziet. De Grip: „Dat zijn mensen die veertig uur of meer werken en nauwelijks rond kunnen komen, en dan nóg een baan moeten nemen. Ik denk dat het in Nederland meer gaat om het optellen van kleine banen, om zo van veertig uur per week wel rond te komen.”  De 49-jarige Naima Nafi, opgeleid als verzorgende, verdeelde een tijd haar werkweek tussen twee werkgevers. Twee jaar geleden kwam ze vanuit Canada naar Nederland. Midden in de coronapandemie ging ze voor 24 uur per week aan de slag bij de afdeling bron- en contactonderzoek van de GGD. Meer uren waren er niet voor haar, maar voor een alleenstaande moeder van twee kinderen was dat niet voldoende, zegt ze.  Om rond te komen, besloot ze aan de slag te gaan bij een verzorgingshuis in de buurt. Dat viel haar zwaar. De nachtdiensten die ze moest draaien en het combineren van twee werkgevers was soms lastig. Taken en werkzaamheden begonnen door elkaar te lopen, uitpluizen van roosters – van haarzelf en haar kinderen – was niet altijd gemakkelijk. „Het was voor mijn hersenen verwarrend”, zegt ze. „Ik heb het twee maanden volgehouden. Toen werd het te veel.” Uiteindelijk kon de GGD haar meer uren in de week gebruiken.  Arbeidsmarktexpert Dorenbosch is, na jaren praktische ervaring, wél heel enthousiast over het combineren van twee banen. Zijn werk is diverser dan voorheen en geeft daardoor meer voldoening.  Maar, geeft Dorenbosch toe, combineren heeft zo zijn „uitdagingen” en is niet voor iedereen weggelegd. Zo is het belangrijk de eigen integriteit in het vizier te houden, wat niet altijd makkelijk is als de banen in hetzelfde werkgebied liggen. Ze moeten niet met elkaar botsen of juist voordelen opleveren. „Als ik met mijn bedrijf werk aan een project, kan ik dat als beoordelaar voor subsidieaanvragen natuurlijk niet beoordelen”, zegt hij. „Van deze banden moet je je altijd bewust zijn. Wees streng voor jezelf en blijf weg bij integriteitskwesties.” Daarnaast vergt het planning en overleg. „Je moet goed kunnen plannen en afspraken kunnen maken met je werkgevers of bedrijfspartner, en ook met je gezin”, zegt hij – bijvoorbeeld over welke dagen je waar werkt, en of daar enige verandering in mogelijk is, wat mogelijke uitzonderingen zijn om af te wijken van de afspraken. Zijn tip is dat zo concreet mogelijk zelf te bedenken en voor te stellen aan de andere partijen, zoals een bedrijfspartner of leidinggevende.  Zelf heeft Dorenbosch afspraken gemaakt die hem in staat stellen flexibel zijn kantoorbaan, als beoordelaar van subsidie-aanvragen, in te vullen. Hij maakt de uren die zijn werkgever verwacht, maar wel verspreid over de week of maand, zoals hem dat uitkomt. „Als er voor mijn bedrijf een opdracht binnenkomt, kan ik besluiten daar een volle week aan te besteden. Dan kan ik die week erna weer achter het bureau bij mijn werkgever”, zegt hij. „In ruil voor deze flexibiliteit zie ik af van loonsverhogingen. Als ik een opdracht misloop, kost me dat uiteindelijk veel meer geld.”||https://www.nrc.nl//nieuws/2022/08/15/niet-een-maar-twee-banen-niet-voor-iedereen-een-uitkomst-a4138995
2022-08-15||Ook de Indonesische ambassadeur mag een krans leggen||Als tweede legt de Indonesische ambassadeur in Nederland een krans. Ná de krans van het kabinet. Vóór de krans van drie generaties nabestaanden en de krans voor alle burgerslachtoffers en militaire slachtoffers. Voorafgaand aan de Nationale Herdenking van het einde van de Tweede Wereldoorlog, op 15 augustus, de dag dat Japan in 1945 capituleerde, was  over die prominente rol van de ambassadeur enige ophef ontstaan. Op het moment zelf hangt er maandagavond bij het Indisch Monument aan de Haagse Waterpartij een gewijde stilte, alleen doorbroken door zoemende libellen en onweer in de verte. Er zijn enkele duizenden aanwezigen, velen met een melati opgespeld, de herdenkingsbloem, of met zonnebloemen in de hand.  Al decennia legt de ambassadeur een krans, tot en met vorig jaar samen met andere ambassadeurs. Maar er is een verbreding van de herdenking gaande: niet alleen Nederlandse en Nederlands-Indische slachtoffers van de oorlog worden herdacht, maar ook, zoals Thom de Graaf, voorzitter van de Stichting Nationale Herdenking 15 augustus 1945, benadrukte, „álle slachtoffers in en rond toenmalig Nederlands-Indië”.  In voorgaande jaren was er kritiek dat de herdenking te eurocentrisch zou zijn. De Graaf zei dat „alle bevolkingsgroepen zwaar leden onder de Japanse bezetting”: degenen die dwangarbeid moesten verrichten, degenen die in interneringskampen zaten, en „daarbuiten was het vaak niet veel beter”. Daar past, vindt de stichting, een prominentere rol bij voor de Indonesische ambassadeur, die een krans legde voor alle Indonesische slachtoffers van de Japanse bezetting.  De Federatie Indische Nederlanders vindt dat ongepast, omdat Indonesië nooit excuses heeft gemaakt voor het Indonesische geweld tegen Nederlanders tijdens en na de Tweede Wereldoorlog. In eerste instantie wilde de federatie met een kort geding de rol van de ambassadeur beperken, daar zag zij toch van af. Verbreding van de herdenking betekent ook dat nieuwe generaties het stokje overnemen, net als op 4 mei. De generatie die de oorlog bewust meemaakte, sterft uit. Scholiere Flo Huijsmans, wier opa als kind op Java van interneringskamp naar interneringskamp ging, zei dat zij wilde „herinneren, als hij niet meer kan”. En verbreding van de herdenking houdt ook in dat ‘15 augustus’ dit jaar voor het eerst ’s avonds werd gehouden, in plaats van ’s middags, waardoor op televisie een grotere groep kan worden bereikt. Sommigen vinden dat de Indië-herdenking onderbelicht is in vergelijking met 4 mei – de koning is bijvoorbeeld niet ieder jaar aanwezig, maar eens in de vijf jaar. Het Indische Monument kwam er in 1988. Pas in 1999 erkende het kabinet-Kok II 15 augustus 1945 als het officiële einde van de Tweede Wereldoorlog in het Koninkrijk der Nederlanden. Correctie (16 augustus): In een eerdere versie stond dat het Indisch Monument in het Westbroekpark ligt. Dat is onjuist, het staat aan de naastgelegen Waterpartij.||https://www.nrc.nl//nieuws/2022/08/15/ook-de-indonesische-ambassadeur-mag-een-krans-leggen-a4139022
2022-08-15||Frenkie de Jong moet miljoenen  inleveren of vertrekken bij FC Barcelona||Als Frenkie de Jong een flink deel van zijn salaris inlevert, kan FC Barcelona de voor ruim vijftig miljoen euro aangetrokken Fransman Jules Koundé inschrijven voor de competitie. Een regelrechte concurrent voor de Nederlander. Nu De Jong vooralsnog zijn poot stijf houdt en niets van inleveren noch van een vertrek wil weten, komen beide voetballers  niet voor in het basiselftal van trainer Xavi Hernández. Met De Jong als invaller kende FC Barcelona zaterdag een valse competitiestart thuis tegen Rayo Vallecano: 0-0. Fútbol Club Barcelona verspeelt deze zomer met het  eigenaardige financiële  beleid –  waarbij wel ruimte is om voor ruim 150 miljoen euro aan aankopen te doen, maar er geen geld is om aan de verplichtingen aan De Jong te voldoen – vooral veel krediet bij Nederlandse voetballiefhebbers. „Het is onacceptabel wat er met De Jong bij FC Barcelona gebeurt”, zegt  Evgeniy Levchenko, voorzitter van de Nederlandse spelersvakbond VVCS. „Voor de gemiddelde voetbalfan is het onbegrijpelijk.  Helaas kunnen wij daar op dit moment weinig anders  doen dan dit te constateren.” De Jong wordt door het huidige bestuur van FC Barcelona gezien als een voetballer die door de vorige clubleiding is vastgelegd. Voorzitter Joan Laporta probeert alles in het werk te stellen de erfenis van zijn voorganger Josep Maria Bartomeu uit te wissen. De Jong tekende in januari 2019 een vijfjarig contract dat op 1 juli  van dat jaar inging. FC Barcelona kwam met Ajax een transfersom van 75 miljoen euro overeen die op kon lopen tot 86 miljoen euro. De Jong zou naar verluidt een jaarsalaris van  16 miljoen euro krijgen.  De Jong tekende op 20 oktober 2020 in het samenzijn  van de toenmalige voorzitter Bartoméu een nieuwe verbintenis  tot medio 2026. Daarbij is  afgesproken dat zijn salaris wegens de coronapandemie de eerste twee seizoenen  fors zou worden gekort om  dit in een later stadium weer recht te trekken. De huidige voorzitter Laporta  verlangt nu    opnieuw een concessie om de totale salarishuishouding van de club  naar beneden te brengen en Koundé in te kunnen schrijven.  Hij wilde het contract van De Jong zelfs onwettig laten verklaren. Dat is het summum volgens Levchenko:   „Net als de spelers dienen clubs   contracten te respecteren. Probleem is dat er naast een financiële overeenkomst  ook sportieve  afspraken worden gemaakt. Dat zijn twee aparte dingen. Het is gevaar als dat  door elkaar heen gaat lopen.”       De Jong is bij Barcelona inmiddels gedegradeerd tot invaller. Zijn  sportieve positie  kwam na het ontslag van de Nederlandse coach Ronald Koeman in oktober 2021 voor het eerst  onder druk te staan. De nieuwe trainer Xavi Hernández sprak niet direct onvoorwaardelijk zijn vertrouwen uit in de Nederlandse international. Het werd voor De Jong lastig presteren in een omgeving waarin ze hem liever kwijt dan rijk waren. De verdedigende middenvelder wist in het shirt van FC Barcelona bij vlagen te schitteren,  maar maakte zelden echt het verschil.  Gedurende het seizoen wist De Jong zijn coach    wel  te overtuigen van zijn enorme potentie. Xavi zag aanvankelijk  meer een aanvallende middenvelder in hem,  een speler die met een doelpunt of een assist het verschil kan maken. Maar om als spelbepaler  te dienen zou De Jong  nog flink moeten verbeteren. Daar is tijd voor nodig. En die is er niet. Bovendien beschikt Barcelona met  Pedri, Gavi en Ansu Fati over jongere talentvolle spelers  op het middenveld. Het voornemen van Xavi en De Jong om via de weg van de geleidelijkheid het beoogde rendement te halen, botst met het financiële beleid van de club. De Jong behoort  tot de absolute grootverdieners van een club die  1,3 miljard euro aan schuld opbouwde. FC Barcelona probeert met de verkoop van het eigen productiehuis, de tv-rechten  en het korten van salarissen financiële slagkracht te creëren.     El País meldt  dat de  jaarlijkse inkomsten van De Jong  bij het winnen van de Champions League volgens Catalaanse ingewijden  oplopen tot 43 miljoen euro. Dezelfde krant   haalt bronnen rond de voetballer aan die beweren dat dit  bedrag maximaal 28 miljoen is. Het gegoochel met cijfers is  onderdeel van de strijd. Levchenko: „Er wordt  bewust onduidelijkheid geschapen om de publieke opinie te beïnvloeden.” De Jong werd de voorbije maanden in verband gebracht met Manchester United, dat 85 miljoen euro voor de voetballer wilde betalen. Beide clubs waren het  eens. De Jong ziet echter niets in een overgang naar de  club van zijn oud-trainer Erik ten Hag, vooral omdat  United in de Europa League actief is. Bovendien zou hij met 10 miljoen euro netto per jaar fors aan salaris moeten inleveren. Boven alles wil De Jong  in  Barcelona blijven. Voor hetzelfde geld. De club staat daar  anders in: inleveren of vertrekken.  Het seizoen is inmiddels begonnen, maar aan de status quo tussen FC Barcelona en De Jong komt maar geen einde. Beelden van  supporters die De Jong  uitscholden voor geldwolf gingen de wereld over. Een paar dagen later  mocht hij van Xavi  een half uur spelen tegen Rayo. De Jong viel goed in, oogstte applaus, maar kon een gelijkspel niet voorkomen. Ondertussen zou Chelsea hem voor 80 miljoen euro  willen kopen. Onderhandelingen lopen. Tito Hernández, een van de 150.000 socios van FC Barcelona, verwoordt het gevoel van vele supporters: geen speler is groter dan de club. „Frenkie zal moeten inleveren of moeten vertrekken. Het probleem is dat voetballers als hij gewoon veel te veel verdienen.”      ||https://www.nrc.nl//nieuws/2022/08/15/miljoenen-inleveren-of-vertrekken-a4139004
2022-08-15||Hoe een criminele burgerinfiltrant de politie naar de Hells Angels leidde||Het is de grootste paradox van de misdaadbestrijding: een crimineel die onder toeziend oog van de politie misdaden mag plegen om bewijs te verzamelen tegen andere criminelen, tegen betaling. De inzet van de criminele burgerinfiltrant leidt altijd tot discussie en was in Nederland ruim twintig jaar taboe. Dit verhaal gaat over zo’n criminele burger, die nu bekendstaat onder zijn codenaam: A-4110, want zo noemen ze hem bij de politie. Vrijwel niemand kent zijn echte naam of achtergrond.  Toen hij nog een gewone naam had, was  A-4110 actief in het ‘milieu’ in Noord-Nederland, met Leeuwarden als vaste standplaats. A-4110 zat jaren in de gevangenis voor een serie strafbare feiten. In 2004 werd hij voor het laatst veroordeeld voor handel in hasj, xtc en wapens. Na de gevangenisstraf kwam de harde confrontatie met een veranderde wereld buiten de bajes. In het criminele milieu werd op hem neergekeken. Niemand wilde nog zaken doen met A-4110 die vanwege gezondheidsproblemen slecht ter been is. Wat restte was de bijstand, oude criminele contacten en misdaadverhalen uit het verleden.  Althans, daar leek het op. A-4110 krijgt namelijk een nieuwe kans. Hij sluit een deal met de politie en gaat aan de slag als informant. In die rol groeit hij uit tot de eerste criminele burgerinfiltrant sinds de IRT-affaire in de jaren negentig, toen het inzetten van dit soort infiltranten compleet ontspoorde. Het verbod op deze opsporingsmethode dat daarop volgde is ongedaan gemaakt, zonder aanpassing van de wet.  Een aangenomen motie in de Tweede Kamer uit 2014 blijkt voldoende. En zo wordt A-4110 voor zover bekend de eerste criminele burgerinfiltrant die met medeweten van de politie strafbare feiten heeft gepleegd om zo informatie te verzamelen over criminele groeperingen die anders niet te verkrijgen is.   Met de woorden „crisis in opsporing” vatte Tweede Kamerlid Maarten van Traa (PvdA) in 1996 de bevindingen samen van de parlementaire enquête Opsporingsmethoden. Na twee jaar onderzoek en een serie openbare verhoren concludeerde Van Traa dat de inzet van een criminele burgerinfiltrant onder leiding van het Interregionale Recheche Team Noord-Holland/Utrecht volledig uit de hand was gelopen. Het idee van het IRT was  via de inzet van een criminele burgerinfiltrant bewijs te verzamelen tegen de top van grote   drugsorganisaties in Nederland. Maar in plaats daarvan gebruikten de organisaties de burgerinfiltrant om onder dekking van de politie jarenlang grote hoeveelheden hasj het land in te smokkelen. Een belangrijke conclusie na Van Traa was dan ook: een verbod op de criminele burgerinfiltrant. Dankzij de invalide oud-crimineel A-4110 lukt het de recherche in Noord-Nederland informatie te vergaren over drugshandel van de noordelijke tak van motorclub Hells Angels. De zaak is bekend geworden onder de codenaam Vidar. De rechtbank in Leeuwarden heeft de zaak tegen twintig verdachten dit voorjaar inhoudelijk behandeld en wijst deze week vonnis. Na een lang en beladen debat over de inzet van A-4110 tussen het OM en de advocaten van de verdachten moet de rechtbank een oordeel geven over de principiële vraag of de inzet van A-4110 als criminele burgerinfiltrant gerechtvaardigd is. Wat lag er precies ten grondslag aan de inzet van A-4110 als criminele burgerinfiltrant? Is de informatie die hij heeft aangeleverd controleerbaar en betrouwbaar? En zijn de regels die voor die inzet gelden adequaat nageleefd door justitie en politie? A-4110 tijdens een verhoor: „Ze hoeven mij niet te vertellen hoe het werkt. Ik zit al jaren in dat wereldje, ik weet wat ik doe.” De werkzaamheden van A-4110 voor de politie beginnen zo’n vijf jaar geleden als hij onder zijn codenaam wordt ingeschreven als informant.  Hij verzamelt op verzoek van de politie gericht informatie in het criminele milieu. Daarbij wordt hij als zogeheten ‘criminele burger’ aangestuurd door politieagenten die werken voor de dienst Werken Onder Dekmantel (WOD). Van hen krijgt hij opdrachten en rapporteert hij zijn bevindingen. A-4110 werkt tegen betaling: 50 euro per geschreven uur, contant in het handje. Een mooi extraatje, waarvan de politie geen melding maakt bij het UWV of de Belastingdienst. Zelf criminele activiteiten ondernemen in deze constructie is niet toegestaan, onder geen enkele voorwaarde.  De rol van A-4110 wordt extra interessant als hij op 3 januari 2018 een oude bekende tegenkomt, in Het Vliet, een wijk in het oosten van Leeuwarden. Het is de dan 32-jarige Justin S. uit Leeuwarden. Volgens A-4110 spreekt Justin hem aan met de woorden: „Doe je nog wat, doe je nog handel?” A-4110 weet dat Justin lid is van de Red Devils, een supportclub van motorclub Hells Angels.  A-4110 vertelt zijn begeleiders dat Justin in het Leeuwarder milieu bekendstaat als iemand die simpel aan speed en cocaïne kan komen. Zo’n twee weken later belt A-4110 Justin S., en vraagt hem naar een parkeerplaats vlak bij de AH te komen. Justin S. heeft  tegen A-4110 gezegd dat hij nog een afnemer van speed zoekt, het liefst uit het buitenland, vertelt de informant aan de politie. Hoewel Justin S. nooit is veroordeeld voor drugshandel en er op dat moment geen concrete aanwijzingen zijn dat hij of de Red Devils betrokken zijn bij drugshandel, vindt justitie de tip van A-4110 relevant. A-4110 heeft directe toegang tot iemand die als lid van de Red Devils in Leeuwarden contact onderhoudt met de Hells Angels. De supportclub is een lager niveau dan de Angels, leden moeten voor belangrijke  beslissingen goedkeuring krijgen van de North Coast Leeuwarden, een charter van de Nederlandse Hells Angels. Justitie brengt motorclubs al tientallen jaren in verband met georganiseerde criminaliteit zoals drugshandel, strafrechtelijk onderzoek is in het verleden ingewikkeld gebleken. Het is voor de politie moeilijk informatie te verzamelen over de gang van zaken bij motorclubs vanwege de zwijgcultuur en de harde sancties op overtreding daarvan. Dankzij zijn hernieuwde contact met Justin S. krijgt A-4110 een andere status als criminele burger. De politie geeft hem een rol als pseudokoper, samen met een gepensioneerde politieman. Een pseudokoper krijgt onder strikte begeleiding van de politie toestemming om drugs te kopen om zo bewijs te verzamelen over de verkoper. In dit geval dus Justin S. Het idee is dat de oud-politieman de grote criminele baas is van A-4110, die door hem wordt geïntroduceerd. Daardoor zou A-4110 al snel weer uit de operatie gehaald kunnen worden, zo is de gedachte. Het onderzoek wordt vanaf het begin bestempeld als een embargo-onderzoek, waardoor er ook binnen politie en justitie maar een heel beperkte groep mensen van op de hoogte is. Ik had genoeg van alles,  ik was er klaar mee.  Daarom heb ik het gedaan A-4110 Het duurt even voordat het onderzoek op gang komt: op 22 mei 2018 is de eerste officiële inzet van A-4110 als pseudokoper. In de tussentijd loopt het contact van A-4110 met Justin S. gewoon door. Hij moet doen wat hij altijd doet, krijgt A-4110 van zijn politiecontacten te horen, en dat het dus zijn eigen keus is om contact op te nemen met Justin.  A-4110 vertelt zijn begeleiders dat het initiatief voor drugshandel bij Justin lag. Dat is belangrijk, omdat A-4110 als informant en pseudo-koper zelf geen initiatief mocht nemen voor criminele activiteiten. Later, als Justin S. wordt gehoord, blijkt  hij een heel andere lezing te hebben. Volgens Justin was het A-4110 die hem  benaderde met de vraag of hij nog in drugs handelt. Wie er gelijk heeft, valt niet te controleren. In die begintijd zijn er geen gesprekken opgenomen: het is het woord van Justin S. tegenover het woord van A-4110. Vanaf mei 2018, als A-4110 formeel als pseudokoper aan de slag gaat, worden veel ontmoetingen en telefoongesprekken tussen A-4110 en Justin S. wel – stiekem – opgenomen. A-4110 gebruikt op die opnames de taal van de criminele wereld: versluierd. Zo belt hij Justin en herinnert Justin dat hij  laatst vroeg om „een onderdeel voor zijn Harley” en dat hij dat nu heeft. Justin zegt dat hij even na moet denken, want „hij heeft meerdere onderdelen nodig gehad.” Volgens het OM gaat het hier over harddrugs. Het gesprek leidt tot een ontmoeting bij een coffeeshop. Daar zegt A-4110 dat hij iemand heeft „die snelle”, oftewel speed, kan leveren. Het gaat om een crimineel uit Ierland. Justin lijkt wel te willen maar hij wil ogenschijnlijk ook met anderen overleggen: „Ik moet me wel even indekken”, zegt hij tegen A-4110. „Dat ik geen mensen passeer, snap je?” In de zomer van 2018 introduceert A-4110 de gepensioneerde politieman bij Justin S., die zich voordoet als de Ierse crimineel. De afspraak vindt plaats bij een truckerscafé vlak bij een klein tankstation aan de Afsluitdijk. „Vertel jij me maar wat je voor me kunt doen”, zegt de oud-agent in het Engels  tegen Justin, die de colours van de Red Devils draagt. „Coke, ja speed”, zegt de Red Devil. Daarna benadrukt Justin S. dat de Hells Angels niet betrokken zijn.  Justin: „Je doet het met mij. Omdat ik zit, ik zit in de club enzo, je doet zaken met mij.” De Ier: „Ja.” Justin: „Niet met mijn club.” De Ier: „Juist ja, o ja.” (…)  Justin: „Als er iets zou gebeuren heb ik het gedaan, niet mijn club.” Tot een echte deal komt het lange tijd niet. Justin biedt in augustus 2018 aan 100 gram coke te leveren voor 3.000 euro, maar zegt dat later af. Ook lukt het de politie niet om A-4110 uit de operatie te halen, want Justin zegt steeds dat hij wil dat de informant erbij is. En ook de Hells Angels komen niet echt in beeld, al overlegt Justin volgens de recherche wel met andere motorclubleden, onder wie de Hells Angels. In oktober bestelt  A-4110 een kilo speed en 100 gram coke bij Justin. Een dag voordat Justin zou leveren heeft hij de speed al, hij geeft hem mee aan de politie-informant, die het spul thuis in de vriezer legt. Vervolgens worden grotere hoeveelheden besteld, eerst vijf kilo speed en daarna tien kilo. Tussen oktober 2018 en april 2019 betaalt justitie in elk geval duizenden euro’s voor de drugsstransacties. Justin houdt er uiteindelijk volgens het OM zo’n 12.000 euro aan over. Ook voor A-4110 zijn deze deals aantrekkelijk. Naast zijn vaste uurvergoeding mag hij het geld dat met de drugsdeals wordt verdiend zelf houden. Maar dan gebeurt er iets wat het hele onderzoek op zijn kop zal zetten. Freddy H., een man van middelbare leeftijd, komt eind 2018, op een kerkhof in Leeuwarden, A-4110 tegen. Hij is een man die de informant naar eigen zeggen al dertig jaar kent, uit het criminele milieu in Leeuwarden. Freddy komt daarna onverwachts bij A-4110 thuis langs, zo vertelt de informant zijn begeleiders. Freddy vraagt hem of hij bereid is naar Finland te gaan om „aan te pakken”, ofwel drugs te transporteren, en dat hij samenwerkt met de Hells Angels in Leeuwarden. Freddy zou voor de drugs zorgen, de Angels voor de contacten, en de winst wordt onderling verdeeld.   Waar de concrete link met de Hells Angels bij Justin S.  uitbleef, komt die nu alsnog in zicht: dit is het scenario waarop de politie de hele tijd hoopte. Daarom wil de politie rond Freddy H. een nieuw traject opzetten. En zo raakt de gepensioneerde crimineel A-4110 in 2019 betrokken bij afspraken en deals waar de kilo’s drugs hem om de oren vliegen. Zo vertelt Freddy H.  over een betaling van Finnen voor 180 kilo speed, de politie ziet dat dit aansluit bij een tas vol cash geld die naar een van de verdachten wordt gebracht.  Bijna een jaar na de deal met A-4110 als pseudokoper wordt zijn positie voor de politie steeds interessanter. Al gaat zijn rol dan ogenschijnlijk wel een paar stappen verder dan de taakomschrijving van pseudokoper. Het is een klassiek probleem bij dit soort trajecten. De formele opsporingsregels passen nou eenmaal slecht bij de informele en opportunistische omgangsvormen binnen het criminele milieu. Zo wordt het huis van A-4110 een spontane ontmoetingsplek van Freddy H. En omdat die ontmoetingen onvoorspelbaar zijn, worden die gesprekken lang niet allemaal opgenomen. Niet onbelangrijk is dat A-4110 via Freddy H. ook direct in contact komt met leden van de Hells Angels zelf. Een van hen is Marco H. Bij die nieuwe contacten past ook een andere juridische status: A-4110 wordt een criminele burgerinfiltrant. Op basis van die status mag hij participeren in de criminele groep om bewijs te verzamelen.  Juridisch gaat de rol van criminele burgerinfiltrant een paar stappen verder dan die van pseudokoper.  Bij pseudokoop als opsporingsmethode geldt dat de koper passief moet zijn. Een drugstransactie uitlokken is bij deze methode strikt verboden. Als A-4110 dus drugs worden aangeboden mag hij die na toestemming aankopen. In zijn nieuwe rol als burgerinfiltrant verandert dat voor A-4110. Nu mag hij ook meedenken, plannen maken en zelf het initiatief nemen. Het is mede daarom dat zijn uurtarief wordt verhoogd van 50 naar 70 euro per uur, nog steeds cash en nog steeds uit het zicht van het UWV.  Ik doe alles wat ze wilden, maar mocht zelf weten hoe ik het invulde  A-4110 Los van het geld, verandert er voor A-4110 zelf niet zoveel, zo lijkt het. Het maakt voor hem niet zoveel uit of hij werkt als informant, pseudokoper of criminele burgerinfiltrant. „Mijn werkzaamheden bleven hetzelfde”, vertelt A-4110 later in verhoren. „Ik doe alles wat ze wilden, maar mocht zelf weten hoe ik het invulde.” En: „U vraagt mij of er niet met mij is besproken dat er een ander type contract bij komt. Nee, dat staat me niet bij. (…) Ik deed hetzelfde wat ik altijd deed.” Bij de advocaten van de verdachten in de Vidar-zaak voeden dit soort uitspraken van A-4110 de twijfel over zijn precieze rol. Als het voor hem allemaal niks uitmaakte, komt de pregnante vraag op of A-4110 zich wel gehouden heeft aan de regels die er zijn voor informant, pseudokoper en criminele burgerinfiltrant. Volgens Jan-Hein Kuijpers, advocaat van Justin S., heeft A-4110 zich niet aan de regels gehouden. „Mijn klant is uitgelokt nog voordat A-4110 de status had van pseudokoper”, aldus Kuijpers. En daarmee is volgens hem het hele traject dat daarna volgde in strijd met de wet geweest, en lijkt de inzet van de infiltrant niet in verhouding te staan met de zwaarte van de zaak. Volgens Kuijpers blijkt uit een verklaring van een oude vriend van A-4110 dat dit niet de eerste keer is dat de informant zoiets heeft gedaan. „Het komt op hetzelfde neer als bij Justin. Leuren, zeuren en druk zetten om drugshandel te bedrijven.”  Naast de motieven van A-4110 voor zijn rol als criminele burger zijn er ook andere twijfels over zijn inzet. En die hebben te maken met het moment dat toenmalig minister Ferd Grapperhaus (Justitie, CDA) zijn toestemming heeft gegeven voor de inzet van A-4110 als criminele burgerinfiltrant.  De top van het OM gaat op 6 maart 2019 akkoord met de nieuwe rol van A-4110 als criminele burgerinfiltrant, waarna ook A-4110  zijn nieuwe contract ondertekent. Hij wordt die maand ook meerdere keren ingezet.  Dan is de noodzakelijke toestemming van de minister echter nog niet gegeven. Grapperhaus zet pas op 21 maart 2019 zijn handtekening onder een één-regelig briefje waarin hij toestemming geeft voor de bijzondere inzet van A-4110. Volgens het OM geen probleem: er was pas later in het onderzoek echt sprake van infiltratie, en toen had de minister toestemming gegeven.  Wat korte trajecten zijn of wat precies een groei-infiltrant is, valt  niet exact vast te stellen De advocaten denken hier heel anders over. Om dat punt te maken heeft een van hen, Sander Janssen, de wetsgeschiedenis op dit punt minutieus op papier gezet. Zijn verhaal gaat terug naar 1998: het jaar dat als gevolg van de IRT-affaire de inzet van de criminele burgerinfiltrant werd verboden.  Hier waren goede redenen voor waarover lang is nagedacht en gedebatteerd in de Tweede Kamer en daarbuiten. Het verbod wordt in 2014 opgeheven op basis van een motie van toenmalig Tweede Kamerlid Jeroen Recourt (PvdA). Gegeven de gevoeligheid van het onderwerp vrij bijzonder, zo stelt Janssen. Er is geen wetgevingstraject geweest met advies en overlegrondes die gebruikelijk zijn bij gevoelige kwesties.  In plaats daarvan vermeldt de motie dat infiltratie zorgvuldig moet plaatsvinden „vanwege de afbreukrisico’s”. Ook mag een criminele burgerinfiltrant alleen „in hoge uitzonderingsgevallen en onder strikte waarborgen” worden ingezet. In de motie staat een aantal voorwaarden: zo moet het gaan om zeer gesloten criminele groeperingen die zich schuldig maken aan ondermijnende en georganiseerde criminaliteit, moet er sprake zijn van korte trajecten, mag er geen gebruikgemaakt worden van een groei-infiltrant en mag de inzet alleen plaatsvinden na toestemming van de minister. Wat korte trajecten zijn of wat precies een groei-infiltrant is, valt  niet exact vast te stellen. De criteria zijn niet verder uitgewerkt,  concludeert het OM tijdens de zitting. Wel heeft de landelijke leiding van het OM de voorwaarden uit de motie voor het inzetten van een criminele burgerinfiltrant opgenomen in Aanwijzing Opsporingsbevoegdheden. Advocaat Sander Janssen vindt dat de herintroductie van de criminele burgerinfiltrant op „staatsrechtelijk onzorgvuldige wijze” tot stand is gekomen, in zijn pleidooi heeft hij de rechtbank opgeroepen er een overweging aan te wijden.  Al stelt hij ook vast dat dit vermoedelijk niet relevant is voor de vraag of de inzet van A-4110 rechtmatig is en het bruikbaar bewijs heeft opgeleverd. Die vraag staat of valt uiteindelijk bij de wijze waarop het OM de criteria in de motie heeft vormgegeven.    In de zomer van 2019 reist A-4110 onder de vlag van zijn nieuwe status met Freddy H. naar Thailand. Zo krijgt de criminele burgerinfiltrant contact met nieuwe mannen die betrokken lijken bij drugshandel en door A-4110 in contact worden gebracht met undercoveragenten in diverse landen. De politie krijgt zo zicht op diverse drugslijnen naar Scandinavische landen en er wordt gesproken over het leveren van drugs aan Australië.  Begin 2020 wil de politie de inzet van A-4110 afronden, het liefst met een grote klapdag: invallen op meerdere plekken die naar voorkeur hard bewijs voor georganiseerde drugshandel opleveren. Bij gesprekken over een transport naar Finland, die vooral in een café tegenover het stadion van voetbalclub Cambuur plaatsvinden, spreekt A-4110 samen met Hells Angel Marco H. over een drugstransport. Daarin speelt de criminele burgerinfiltrant ook een rol: hij zal ruim 80 kilo speed in de achterbak van zijn auto vervoeren, waarna de drugs in Duitsland door een andere undercover overgenomen zouden gaan worden.  Zover komt het niet. Op 2 maart 2020 gaat A-4110 rijden met de drugs in zijn auto, maar wordt hij voor de grens door de politie in veiligheid gebracht. Er volgen meerdere aanhoudingen, ook in Finland. Bij de klapdag zijn 170 politiemensen en defensiemedewerkers betrokken, er worden uiteindelijk  ‘doorzoekingen’ gedaan in elf plaatsen waaronder Franeker, Harlingen en Leeuwarden. Er wordt beslag gelegd op vijf vuurwapens met munitie, en er worden restanten gevonden van een ondergrondse hennepkwekerij. Uiteindelijk zijn er twintig verdachten die voor de rechter komen naar aanleiding van het onderzoek Vidar, voor onder meer drugshandel, deelname aan een criminele organisatie, wapenbezit en witwassen.  De zaak-Vidar kan worden gezien als een proefproces voor het inzetten van de criminele burgerinfiltrant. Kan een criminele burger maandenlang infiltreren in een criminele organisatie waar politie en justitie anders nauwelijks zicht op kunnen krijgen? En is daarbij voldaan aan de voorwaarden van de motie-Recourt uit 2014? Het fundament onder de inzet van de criminele burgerinfiltrant.  Advocaten van de verdachten in het Vidar-onderzoek vinden evident van niet. Ze vinden het opmerkelijk dat de motie als richtpunt wordt gebruikt. Namelijk, zo betoogt advocaat Sander Janssen in de rechtszaal: het „zeer strenge regime van waarborgen”, een voorwaarde in de motie, wordt niet verder uitgewerkt. Is er nou sprake van een „zware procedure” bij de inzet van A-4110, zo stelt Janssen retorisch, waarmee „ontsporingen” worden voorkomen zoals die zich in het verleden hebben voorgedaan? Janssen meent van niet. Hij wijst daarbij op het feit dat de minister pas na de eerste formele inzet van A-4110 formeel toestemming geeft zonder enige vorm van toelichting. Ook het feit dat niet is gesproken over de duur van de inzet van A-4110 is volgens Janssen tekenend. Wat moet eigenlijk worden verstaan onder „korte trajecten”, vraagt Janssen in de rechtszaal: een inzet van meer dan een jaar kan „volkomen evident” niet meer kort worden genoemd. Kort is enkele weken, of misschien enkele maanden.  Volgens het OM is er wel aan de voorwaarden voldaan. De motie spreekt inderdaad van korte trajecten, maar een jaar is volgens justitie binnen een groot opsporingsonderzoek niet lang. En met groei-infiltrant bedoelt de motie niet dat een kleine jongen een grote boef wordt, maar dat een burgerinfiltrant controleerbaar en stuurbaar moet zijn. In plaats van een strak kader is er dus ruimte voor discussie omdat de inzet van de criminele burgerinfiltrant is gebouwd op een motie met breed omschreven voorwaarden.   Kan een criminele burger maandenlang infiltreren in een criminele organisatie waar politie en justitie anders nauwelijks zicht op kunnen krijgen? Jeroen Recourt, indiener van de motie waar het allemaal om draait, zegt dat het indienen van de motie „een enorm dilemma” was: bij het inzetten van criminele burgerinfiltranten bestaat het risico dat het misgaat, maar tegelijkertijd zag hij dat de opsporing te vaak machteloos is tegen onaantastbare criminele groeperingen.  Wat betreft de Vidar-zaak houdt Recourt, inmiddels lid van de Eerste Kamer, zich op de vlakte. Hij zegt in zijn rol als indiener van de motie evenmin  te kunnen reageren of het in de Vidar-zaak dan is misgegaan rond de ministeriële toestemming. En definitie van een kort traject vindt hij „een klusje” voor de rechter. Recourt: „Het gaat er vooral om dat er geen burgers worden ingezet die carrière maken binnen de criminele wereld. Kort kan dus weken zijn, of maanden.” Uiteindelijk heeft  A-4110 voor zijn werkuren en dagen tot eind juli 2020 ten minste 77.000 euro ontvangen. Daarbij komen nog tipgeld van 15.000 euro en vergoedingen voor de dagen waarop hij verhoord is door de rechter-commissaris. Zijn bijdrage leidde tot de vervolging van de twintig verdachten in de Vidar-zaak, die deze week horen of ze dankzij A-4110 ook daadwerkelijk veroordeeld zullen worden. En daarmee zal meteen de vraag beantwoord worden of het meest discutabele opsporingsmiddel uit de Nederlandse geschiedenis zijn rentree maakt, of dat het middel voorlopig weer van tafel gaat.   A-4110 zelf zit inmiddels in een getuigenbeschermingsprogramma. „Ik had genoeg van alles, ik was er klaar mee”, verklaarde hij zelf zijn motivatie. „Had genoeg van al die gasten. Daarom heb ik het gedaan.”||https://www.nrc.nl//nieuws/2022/08/15/oud-crimineel-a-4110-maakte-een-deal-met-de-politie-en-zette-de-hells-angels-klem-a4138957
2022-08-15||Kogelstootster Schilder wint goud met eerste Nederlandse stoot voorbij 20 meter||De Nederlandse kogelstootster Jessica Schilder heeft bij het EK atletiek in München de gouden medaille gewonnen. Bij haar tweede poging in de finale stootte Schilder de kogel tot 20,24 meter. Daarmee is ze de eerste Nederlandse atlete ooit die de grens van 20 meter slecht. Jorinde van Klinken veroverde de bronzen medaille met een stoot van 18,94 meter. Op het EK ging de 23-jarige Schilder de finale in als een van de twee topfavorieten. Haar belangrijkste concurrent was de in Kameroen geboren, maar voor Portugal uitkomende Auriol Dongmo. Zij stootte de kogel in haar tweede poging naar 19,82 meter en kwam vervolgens niet meer in de buurt van de 20,24 van Schilder. Schilder won vorige maand ook al een medaille bij het WK atletiek. In het Amerikaanse Eugene stootte ze toen 19,77 meter, waarmee ze het brons veroverde.  De Nederlandse Jorinde van Klinken won verrassend de bronzen medaille. Haar poging werd behalve door Schilder en Dongmo niet overtroffen door andere finalisten. Van Klinken kwalificeerde zich ook voor de finale op het onderdeel discuswerpen. Die finale staat dinsdagavond om 21.00 uur op het programma. Correctie (15 augustus 2022): in een eerdere versie werd Jorinde van Klinken Jorinde van der Klinken genoemd. Dat is hierboven verbeterd.||https://www.nrc.nl//nieuws/2022/08/15/kogelstootster-schilder-wint-goud-met-eerste-nederlandse-stoot-voorbij-20-meter-a4138996
2022-08-15||Oliepijpleidingen door het leefgebied van de berggorilla: ‘Impact zal catastrofaal zijn’||Extra inkomsten voor de straatarme Democratische Republiek Congo, of een aanslag op kwetsbare natuur? De regering van het land ziet het eerste, oppositie en natuurbeschermers het tweede.  President Félix Tshisekedi kondigde vorige maand de veiling aan van dertig concessies voor de winning van olie en gas. Het gaat om miljoenen hectares, die voor een deel in beschermd natuurgebied liggen. Minister van Buitenlandse Zaken Christophe Lutundula trachtte vorige week  de gemoederen te  bedaren. Volgens hem zal de regering ervoor zorgen „dat er geen bedrijven naar ons toe komen om de ecologie te exploiteren en te vernietigen”. De verkoop levert de Congolese overheid zo’n 638 miljard euro op, zei olieminister Didier Budimbu Ntubuanga tegen financieel persbureau Bloomberg. Geld dat volgens president Tshisekedi bestemd is voor gezondheidszorg, onderwijs en wegenbouw, en dat de ontwikkeling in het Centraal-Afrikaanse land moet bevorderen. Het grootste deel van de bevolking leeft onder de armoedegrens van 1,90 dollar per dag, volgens de Wereldbank. Ecologen, oppositieleden en traditionele leiders zijn woedend over Tshisekedi’s veiling. Velen zien het als de nieuwste manier van de corrupte overheid om zichzelf te verrijken, ten koste van Congo’s natuur en bevolking. Niet alleen de berggorilla’s in Virunga National Park in het oosten van het land zijn in gevaar, denken ze, maar ook een miljoen hectare veenland, dat koolstof opslaat en zo klimaatverandering tegengaat. „De impact op het milieu zal catastrofaal zijn”, zegt Irene Wabiwa van milieuorganisatie Greenpeace, aan de telefoon vanuit hoofdstad Kinshasa. Meer dan 11 miljoen hectare regenwoud staat te koop, weet ze, maar voor olie-exploitatie zijn ook pijpleidingen nodig. Oerbossen en diersoorten die alleen in Congo te vinden zijn, zullen moeten wijken voor de infrastructuur.  „Een potentieel ontzettend destructief plan dat heel slecht kan uitpakken voor het lokale milieu en het wereldwijde klimaat”, noemt de Nederlandse ecoloog Bart Crezee de verkoop. Als promovendus aan de Universiteit van Leeds bestudeerde hij in het Congobekken ’s werelds grootste tropische veengebied. „Daar ligt bijna 17 miljoen hectare veenbos, vier keer het oppervlak van Nederland, waarin circa 30 miljard ton koolstof is opgeslagen. Dat staat min of meer gelijk aan drie jaar wereldwijde uitstoot van fossiele brandstoffen.” Samen met Congolese en Engelse wetenschappers bracht Crezee het veengebied in kaart, dat zich ook over buurland Congo-Brazzaville uitstrekt. De olieblokken die te koop staan, overlappen een miljoen hectare veenland, zegt Crezee. Veen is een belangrijk wapen in de strijd tegen klimaatverandering. Als het veen, en het regenwoud erbovenop, vernietigd wordt, komt net zoveel koolstof in de atmosfeer als door het verbruik van 14 miljard vaten olie.  „Dat staat gelijk aan ongeveer zeventig jaar de huidige Nederlandse CO2-uitstoot.” Tshisekedi ontkent dat de veiling botst met het klimaatakkoord van Parijs uit 2015, waarin landen afspraken maakten om de opwarming van de aarde tegen te gaan. Hij belooft critici de modernste technologische middelen te zullen inzetten om schade aan de natuur te voorkomen. Diverse internationale en nationale bedrijven zouden interesse hebben in de veiling. Zij bereiden nu hun aanvragen voor, zegt Robert Kahenga, adviseur van de minister voor gas en olie en voorzitter van de aanbestedingscommissie. Het is nog te vroeg in het traject – dat een half jaar duurt – om te kunnen zeggen welke olie- en gasbedrijven een bod zullen uitbrengen. „Voorlopig kunnen wij de namen  niet bekendmaken”, aldus Kahenga. Maar: „Er zal geen verlies zijn van biodiversiteit en natuurlijke hulpbronnen”, belooft hij alvast. De Congolese staat zal milieueffectstudies eisen van geïnteresseerde bedrijven en bovendien, zegt Kahenga, kan de regering „met aardoliegeld een afschrikwekkend leger betalen dat de gorilla’s beter beschermt tegen stropers”. Wabiwa van Greenpeace betwijfelt dat. „Er is geen informatie openbaar gemaakt over die moderne technologie waar de regering het over heeft.” Hoe dan ook zullen oliebedrijven wegen moeten aanleggen en bomen kappen, zegt ze. Dat bedreigt beschermde dieren als bosolifanten, bonobo’s en de dwergkrokodil. Niet alleen internationale organisaties tekenen protest aan. „Ik en mijn dorp zijn tegen de verkoop van de olieblokken”, zegt Valentin Engobo, dorpshoofd in Lokolama, een inheemse gemeenschap in de veenrijke noordwestelijke provincie Équateur. Hier jagen en vissen de dorpelingen in het oerwoud, maken honing en gebruiken al generaties planten voor traditionele medicijnen. Engobo: „Ons voortbestaan hangt volledig van het bos af. Als het vernietigd wordt, wordt ook ons leven bedreigd.” Ook in het door conflicten geplaagde oosten van het land zijn mensen bezorgd over de veiling in Kinshasa. In de provincie Noord-Kivu ligt het natuurreservaat Virunga, Unesco-werelderfgoed. Hier leeft de  grootste populatie berggorilla’s ter wereld, een bedreigde diersoort. Iets noordelijker ligt het Albertmeer, een moerasland gedeeld met buurland Oeganda waar nijlpaarden, honderden vogelsoorten en reptielen leven. Ook hier gaan olieconcessies in de verkoop.  „We slaan alarm omdat we niet willen dat onze biodiversiteit wordt vernietigd”, zegt de 34-jarige Justin Bin Seru uit Rutshuru, een stadje aan de rand van Virunga. Hij denkt niet dat de Congolese bevolking van de veiling zal profiteren. „De overheid belooft economische groei, werkgelegenheid en hogere inkomens”, weet hij, maar de ervaring met de exploitatie van kobalt, diamanten en goud leert anders. „Dat de bevolking zeer, zeer arm blijft.” Net als Seru vrezen velen – in de westelijke provincie Équateur, in Kinshasa, en  in het oosten van het land – dat de olie- en gasopbrengsten niet via overheidsinvesteringen naar de gewone Congolezen zullen vloeien. De Democratische Republiek Congo is een van de corruptste landen ter wereld, volgens Transparency International’s Corruption Perceptions Index. „Het geld van deze veilingen en transacties zal niet in de schatkist terechtkomen, maar in de zakken van individuen ten behoeve van verkiezingscampagnes”, voorziet Jimmy Munguriek Ufoy, een advocaat  uit de noordoostelijke stad Bunia, gespecialiseerd in beheer van natuurlijke hulpbronnen. Hij wil dat de internationale gemeenschap investeerders oproept niet aan de veiling deel te nemen. Volgens hem is de verkoop van de olie- en gasconcessies strijdig met natuurbeschermingswetten die exploitatie in beschermd gebied verbieden.  „De bevolking heeft geen garantie dat het geld de economie zal ontwikkelen”, zegt professor Kennedy Kihangi Bindu van de Vrije Universiteit van de Landen van de Grote Meren in Goma, dicht bij Virunga. Een giftige combinatie van slecht bestuur, een sterk wisselende olieprijs en ontoereikende milieuwetgeving staat dat in de weg. „Gemeenschappen hier hebben nog nooit de positieve effecten van olie-exploitatie gezien”, zegt de wetenschapper, gespecialiseerd in milieurecht. Volgens hem moet de overheid de veiling uitstellen en de milieueffecten nader bestuderen: „Dat Europeanen hun land vernietigden en zich daardoor ontwikkelden, betekent niet dat wij dat ook moeten doen.” Volgens overheidsadviseur Kahenga is ophef over de verkoop onnodig: „De concessies zullen de Congolese bevolking immers net zo ten goede komen als het geld uit de mijnen.” Correctie (woensdag 17 augustus): In een eerdere versie van dit artikel stond dat het Congobekken ’s werelds grootste veengebied is. Dat klopt niet en is hierboven aangepast; het is het grootste tropische veengebied.||https://www.nrc.nl//nieuws/2022/08/15/oliewinning-in-het-gorillareservaat-a4139006
2022-08-15||Nederland scherpt eisen voor export vervuilde brandstoffen aan|| Het was jarenlang een van Nederlands meest merkwaardige exportproducten: benzine en diesel waarin allerlei vervuilende en schadelijke stoffen waren bijgemengd. Oliemaatschappijen als Shell exporteerden deze op legale wijze uit Nederlandse havens naar met name West-Afrikaanse landen.  Aan die export komt nu een einde. De Inspectie Leefomgeving en Transport (ILT) heeft strengere regels opgelegd aan oliebedrijven voor de export van deze vervuilde brandstoffen. Het is vanaf maandag niet meer toegestaan deze naar het buitenland te verschepen – althans, vanuit Nederland. De ILT constateerde al in 2018 dat oliebedrijven zwavel, benzeen en mangaan bijmengen in brandstoffen en die verkopen aan West-Afrika. Het ging daarbij onder meer om Shell en BP, en oliehandelbedrijven als Gunvor en Vitol.  Zij maken er gebruik van dat de milieu-eisen voor brandstoffen in West-Afrika lager zijn. De bijgemengde stoffen zijn restproducten uit het raffinageproces, die op deze manier relatief goedkoop verwerkt kunnen worden. Voor de export bestonden geen normen. De ILT liet onderzoeksbureau TNO uitzoeken welke gevolgen dit precies had, om daarna bedrijven te kunnen aanspreken op hun rol. In 2021 bleek uit de resultaten van dit onderzoek dat de brandstoffen een negatieve impact hebben op de gezondheid van mensen, bijvoorbeeld door verhoogde fijnstofconcentraties die ontstaan door zwavel. Benzeen is kankerverwekkend, en een mengsel van mangaan en zwavel maakt de katalysator van een auto kapot. Dat leidt weer tot extra emissie van andere gevaarlijke stoffen.  Met de conclusies van TNO op zak sprak de Inspectie de bedrijven in 2021 aan op het verzaken van de zorgplicht om mens en milieu te beschermen – iets waar de dienst op kan handhaven.  Daarop volgden gesprekken tussen de Inspectie en de sector. De oliebedrijven hebben  volgens de ILT aangegeven behoefte te hebben aan een „gelijk speelveld”: ze willen precies weten waar ze aan moeten voldoen.  De dienst besloot vervolgens om nieuwe regels op te stellen om de zorgplicht concreet te maken. Brandstoffen mogen nog maar 0,005 procent zwavel bevatten, benzine mag maximaal 1 procent benzeen bevatten. Ook de hoeveelheden mangaan moeten omlaag, naar zes milligram per liter. Tot nu toe ontbrak elke norm hiervoor.  Het gaat om een overgangsperiode; vanaf april volgend jaar gaan de normen voor zwavel en mangaan nog iets verder omlaag, zegt een woordvoerder van de ILT. De dienst gaat vanaf nu ook controles uitvoeren en handhaven bij overtredingen. De ILT wijst er overigens op dat Shell al sinds september 2021 begonnen is met het exporteren van hogere kwaliteit brandstoffen.  Belangrijke kanttekening is dat Nederland het eerste land  is dat strengere eisen stelt aan de export van brandstoffen, bevestigt de ILT. Vanuit andere landen blijft de export van vervuilde brandstoffen in theorie mogelijk. Hoe groot het marktaandeel van Nederland precies is, is niet duidelijk, erkent ook de dienst, maar ze vermoedt dat dit groot is. „Nederland is een speler van wereldformaat bij het produceren van brandstoffen”, aldus de woordvoerder. De branche zelf denkt juist dat de impact van een  exportverbod vanuit één land klein is – en blijft daarom kritisch op de maatregel.  De Vereniging Nederlandse Petroleum Industrie (VNPI) laat weten  het doel van de ILT te steunen om luchtkwaliteitsverbetering na te streven. Maar volgens de VNPI moeten de importerende landen zelf een norm stellen, omdat een Nederlands exportverbod nauwelijks impact zal hebben.    De kwaliteit van brandstoffen is in Europa de afgelopen decennia flink omhooggegaan. In Afrika is dat volgens de ILT niet zo. Tegelijkertijd is de verwachting dat op dit continent het aantal auto’s de komende jaren verder zal groeien. Daarom is het volgens de ILT extra belangrijk dat de uitstoot van auto’s daar niet bovenmatig vervuilend is.  ||https://www.nrc.nl//nieuws/2022/08/15/nederland-scherpt-eisen-voor-export-vervuilde-brandstoffen-aan-a4139008
2022-08-15||Zelfverklaarde ‘sjacheraar van Kenia’ William Ruto gekozen tot  president||Toekomstige Keniaanse verkiezingen moeten gepaard gaan „met een duidelijke waarschuwing voor de gezondheid”, schreef analist en columnist Charles Onyango-Obbo in een tweet. Een week lieten de uitslagen van de Keniaanse verkiezingen op zich wachten, en al die tijd verkeerden de Kenianen in nagelbijtende onzekerheid.   De straten van de steden waren griezelig verlaten, scholen bleven dicht en weinig mensen gingen naar hun werk, uit vrees voor geweld. De meeste mensen zaten in spanning voor de tv.     Maandag werd de  bekendmaking van de uitslag  verstoord door de kiescommissie zelf. Vier van de zeven leden stelden dat ze de uitslag niet steunen, omdat de laatste fase van het stemmen tellen „niet transparant” verlopen zou zijn. Dit oordeel heeft niet direct invloed, zolang de voorzitter van de commissie de uitslagen wel onderschrijft.    Kort daarna kwam  de verlossing: William Ruto, die zich  tijdens de campagnes presenteerde als ‘de sjacheraar  van Kenia’, heeft de presidentsverkiezingen met een flinterdunne meerderheid gewonnen: 50,5 procent van de stemmen, tegen 48,5 procent voor zijn uitdager, Raila Odinga.  Dat de uitslag zo lang op zich liet wachten, komt juist doordat de verkiezingen zeer zorgvuldig zijn georganiseerd. Elke stem werd met de hand geverifieerd. Dit om het debacle van  2017 te voorkomen, toen de uitslag  door de rechter ongeldig werd verklaard.    Kenia stemt al sinds 2010 door  middel van biometrische technologie, waarbij de identiteit van een kiezer wordt vastgesteld op basis van een vingerafdruk op een tablet. De kiescommissie presenteerde de overstap naar biometrische apparatuur destijds als „de oplossing voor het gebrek aan vertrouwen in verkiezingen”.  Maar ironisch genoeg veroorzaakte het lange wachten op de uitslag deze keer juist wantrouwen over de uitslag. De verklaring van de kiescommissie geeft bovendien munitie aan de oppositie om mee naar de rechter te stappen.        De partij van winnaar William Ruto vaagde in grote delen van het land de regeringspartij van de uitgaande president, Uhuru Kenyatta, weg. Onder Ruto, die herhaaldelijk is beschuldigd van zelfverrijking, zal er vermoedelijk weinig tegen de grote corruptie worden gedaan; er worden geen grote politieke veranderingen verwacht. Toch zijn de verkiezingen belangrijk, omdat Kenia het vrijste land van heel oostelijk Afrika is, met uiterst competitieve campagnes. Het internet wordt nooit afgesloten en kandidaten niet geterroriseerd, zoals in Oeganda of Ethiopië. Kenianen stemden vorige week zes keer: voor president, parlement, senaat, deelstaatgouverneur, deelstaatparlement en een speciale zetel voor vrouwen in het nationale parlement.  Op alle niveaus deed de partij van Ruto het goed. Vooral jongeren bleven thuis, ondanks dat hij   speciale fondsen voor de jeugd belooft. Er was een lage opkomst, van 65 procent. Vijf jaar geleden lag dat rond de 78 procent, in 2013 was het 86 procent. Er werd meer dan voorheen voor vrouwelijke kandidaten gekozen: van de 47 gouverneurs zijn er zeven vrouw. In 2017 werden er drie vrouwen voor die  post verkozen. Ook werden veel kandidaten gekozen met een crimineel verleden, beschuldigd van fraude of moord. Ruto’s rivaal, Raila Odinga, deed voor de vijfde keer tevergeefs een gooi naar het presidentschap, hoewel hij dit keer de steun had van Uhuru Kenyatta. Odinga voerde campagne met de belofte alle corruptie te beëindigen. De meeste regio’s stemden als blok op kandidaten van hun eigen etnische groep. Maar geen enkele etnische groep in Kenia heeft de numerieke meerderheid en de partijcoalities zijn een gelegenheidsverbond van politici met diverse tribale achtergronden.  Maar heel weinig Kikuyu stemden op Raila Odinga. Odinga is altijd uit historische en tribale reden „onverkoopbaar” geweest in Kikuyugebied, waar een kwart van alle kiezers woont. Zelfs in de eigen kiesdistricten van president  Kenyatta en van Odinga’s running mate Martha Karua (een Kikuyu) koos een overgrote meerderheid voor Ruto. De opmars van Ruto begon direct na de verkiezingen van 2017. Ruto was vicepresident van Kenyatta en begon tot diens ergernis al vroeg campagne te voeren, vooral in het woongebied van de Kikuyu rond Mount Kenya. Hij bezocht kerken en jeugdgroepen en beloofde subsidies voor kleine boeren en werkloze jongeren. Hij gooide met modder naar de politieke dynastieën, zoals die van Kenyatta en Odinga.  Vele Kikuyu waren gevoelig voor de boodschap, omdat ze  vonden dat Kenyatta zijn belofte tien jaar geleden om Ruto aan de macht te helpen, had verbroken. De meest gewelddadige verkiezingen ooit waren in 2007/8, waarna Ruto en Kenyatta een tactisch verbond sloten. Door het moorden en plunderen van Kikuyu in de Riftvallei had de meedogenloze politicus William Ruto zijn leiderschap bevestigd bij zijn Kalenjin-achterban daar.  Aan de andere kant van de scheidslijn had Uhuru Kenyatta zich onderscheiden als leider van de Kikuyu door gewelddadige schurken van de militie Mungiki in te zetten om de Kalenjin een lesje te leren, als wraak voor het geweld tegen de Kikuyu. Aan beide zijden deden de traditionele ouderen hulde aan ieder van hen voor het verdedigen van hun tribale belangen.  Toen het Internationale Strafhof in Den Haag beiden in 2012 aanklaagde wegens het verkiezingsgeweld sloten ze een pact tegen het Strafhof. Het duo won de verkiezingen in 2013 en 2017 en door tegenwerking van de Keniaanse staat en intimidatie van getuigen slaagde het Strafhof er niet in de aantijgingen hard te maken. Leden van het zakenimperium van de Kenyatta’s, de rijkste familie van Kenia, zagen vervolgens het nut niet meer van de overeenkomst met Ruto, ze dumpten hem en kozen in 2022 voor de familie van Raila Odinga als opvolger. Die opzet is nu dus faliekant mislukt.||https://www.nrc.nl//nieuws/2022/08/15/hosselaar-van-kenia-william-ruto-verkozen-tot-president-a4139007
2022-08-15||Brons voor baanwielrenster Van Riessen op de sprint, geen Nederlands succes bij het omnium||Baanwielrenster Laurine van Riessen heeft bij het Europees kampioenschap baanwielrennen in München de bronzen medaille gepakt op het onderdeel sprint. In de strijd om de derde plek versloeg ze maandag de Duitse Lea Sophie Friedrich zowel in de eerste als de tweede race, waardoor een derde beslissende wedstrijd niet nodig was. Van Riessen werd in de halve finale uitgeschakeld door wereldkampioene Emma Hinze, die uiteindelijk het goud pakte door de Franse Mathilde Gros te verslaan. Voor de 35-jarige Van Riessen is het haar eerste individuele medaille op een groot toernooi. Ze maakte enkele jaren geleden de overstap van het langebaanschaatsen naar het baanwielrennen. Voor de camera van de NOS zei ze „heel erg blij” te zijn met haar prestatie. Op het omnium, waarbij de renners de scratch, de temporace, de afvalkoers en de puntenkoers afwerken, was er geen Nederlands succes. Bij de vrouwen eindigde Maike van der Duin als vijfde met 133 punten, 34 punten achter de bronzen Poolse Daria Pikulik (167 punten). Rachele Barbieri uit Italië pakte het goud, gevolgd door de Française Clara Copponi.  Bij de mannen greep Philip Heijnen net naast een podiumplek door als vierde te eindigen. De winst ging naar de Fransman Donavan Grondin, voor de Italiaan Simone Consonni en de Spanjaard Sebastian Mora Vedri.||https://www.nrc.nl//nieuws/2022/08/15/brons-voor-baanwielrenster-van-riessen-op-de-sprint-geen-nederlands-succes-bij-het-omnium-a4138998
2022-08-15||Dood van ‘Freya’ illustratief voor    walruspopulatie die habitat zoekt||Wilde dieren in een menselijke omgeving, dat leidt vaak tot ongelukken. Deze keer is de ongelukkige de walrus Freya, die zondagochtend in Noorwegen door de autoriteiten ter dood is gebracht. Het dier zou, volgens de Noorse overheidsdienst voor visserij, een te groot gevaar zijn geweest voor mensen. Normaal leven walrussen in het Noordpoolgebied. Vermoedelijk is Freya – in Nederland onder meer bekend van een foto waarop ze uitrust op het dek van de onderzeeër Zr.Ms. Dolfijn en door bezoekjes aan de havens van Den Helder, Harlingen, Terschelling en Schiermonnikoog – in een zoektocht naar eten afgedwaald naar het zuiden. In Noorwegen sliep ze geregeld in aangemeerde sloepen in het Oslofjord; soms bracht ze  een bootje tot zinken. In de reacties op haar dood willen veel mensen weten waarom het nodig was. Dit raakt aan een bredere vraag: wie is de schuldige wanneer het misgaat tussen mens en dier? Sommigen wijzen naar de Noorse autoriteiten, die het dier onnodig zouden hebben omgebracht.  Op haar beurt geeft de Noorse visserijdienst ‘de mensen’ de schuld, specifieker de mensen die uit nieuwsgierigheid vaak zo dicht op het ruim zeshonderd kilo wegende dier gingen staan dat Freya er gestrest van raakte. Directeur Frank Bakke-Jensen van de dienst: „We begrijpen dat dit besluit reacties kan veroorzaken bij het publiek, maar ik ben ervan overtuigd dat dit de juiste beslissing was. Het welzijn van dieren gaat ons aan het hart, maar het menselijk leven en de veiligheid moeten vooropstaan.” Gezien haar doodvonnis is uiteindelijk het dier als de echte schuldige aangemerkt. Dit komt vaker voor, ook in Nederland. Zo liet Staatsbosbeheer twee jaar geleden 22 Konikpaarden uit het Lauwersmeergebied slachten omdat ze te opdringerig waren naar wandelaars en fietsers. De druppel, aldus een boswachter tegen RTV Noord, was dat een van de hengsten aan een fietstas had geknabbeld. Ook de chimpansees Mike (55) en Karibuna (20) moesten in datzelfde jaar hun ontsnapping uit Dierenpark Amersfoort met de dood bekopen. Terecht, oordeelde een onderzoekscommissie een jaar later. Waar Freya in elk geval geen schuld aan droeg, is de gestage verdwijning van haar leefgebied door de opwarming van de aarde. Tien jaar geleden al constateerde de Amerikaanse geologische dienst USGS dat walrussen door het wegsmeltende zee-ijs hun voedsel dichter bij de kust zoeken en massaal aan land komen.   Maar het is ook weer geen eenduidig verhaal van de soort als slachtoffer van de opwarming, zegt zeehondenexpert Sophie Brasseur van Wageningen Universiteit & Research. „De mens had de walrus bijna uitgeroeid. Sinds het verbod op de jacht, in de jaren vijftig, is de soort zich juist aan het herstellen. Maar tegelijk neemt hun habitat af, waardoor ze vaker naar het zuiden afzakken.”  Brasseur, die van de Nederlandse marine twee potjes met uitwerpselen van Freya kreeg om haar eetpatroon te bestuderen, hoopt dat er beleid wordt ontwikkeld om het doden van rondzwervende walrussen te kunnen voorkomen. Brasseur: „We kunnen moeilijk elke walrus doden die deze kant op komt. Misschien kunnen we een internationaal team oprichten om walrussen te verplaatsen. Of een team dat mensen bij ze weghoudt.”||https://www.nrc.nl//nieuws/2022/08/15/dood-van-freya-illustratief-voor-walruspopulatie-die-habitat-zoekt-a4138997
2022-08-15||Geen stadse fratsen op de Houtse Heuvel||Wie zijn debuut maakt op de Houtse Heuvel doet een bijna hallucinante ervaring op; het centrum van Den Hout lijkt rustiger dan de straten er omheen, het is stil. Het hart van het dorp is een agrarische leegte, van waaruit de bebouwing naar de randen lijkt weggeslingerd. Er staan esdoorns, linden, een enkele kastanjeboom, tweehonderd jaar oud. Ruig gras wordt kort gehouden door schapen. Een enkeling laat een hond uit. Plukjes toeristen vinden zich terug aan een picknicktafel en verklaren desgevraagd „voor de rust” naar het kerkdorp van het Noord-Brabantse Oosterhout te zijn gekomen. Wat maakt een plein een goed plein?
 „Het is een wonder dat het er nog hetzelfde uitziet als honderden jaren geleden”, zegt Jan van Dommelen (61). Hij is aan de Heuvel geboren en heeft het  ouderlijk huis nooit meer verlaten. Van Dommelen: „Meer dan gras met wat bomen is het eigenlijk niet. Ik weet nog dat mensen hier hun koeien lieten grazen. Inmiddels is het uniek. Ik zeg altijd: als je maar lang genoeg simpel blijft, word je vanzelf bijzonder.” De Heuvel is een langgerekte, wigvormige lap grond aan de randen waarvan ooit alleen boerderijen hebben gestaan, op kavels die in de loop der jaren dichter zijn bebouwd met fraaie en minder fraaie vrijstaande woningen. En hoogst opmerkelijk: de Heuvel is gezamenlijk eigendom van de aanwonenden. Wie een woning bezit op een kavel waarvan de rechten twee eeuwen geleden zijn gevestigd, is ‘mandelig’ eigenaar. Zo heet dat. Niemand bezit een stukje van de Heuvel, maar met zijn allen bezitten de bewoners op 48 adressen het geheel.  Het eigendomsrecht dateert van 1805, toen enkele boeren de plaats als daad van verzet in eigendom namen, land dat tot dan toe behoorde aan de heer van Breda, die er niet naar omkeek maar wel tol hief voor passanten. Een rechtbank stelde de boeren in het gelijk en allen die zich bij de rechtszaak hadden gevoegd, werden gezamenlijk eigenaar. Dat is zo gebleven.  De huidige ‘gelanders’, zoals de eigenaren worden genoemd, beheren de Heuvel door enkele evenementen toe te staan, met de opbrengst waarvan dan weer een bankje kan worden geplaatst, de weteringen worden uitgebaggerd en de bomen worden onderhouden. Elk jaar is er een steprace vanuit Rotterdam. Met Pasen wordt  een muziekfestival gehouden met landelijk bekende artiesten. Er is een kermis. En met Hemelvaart gaat aan de jaarmarkt een hardloopwedstrijd vooraf. Die begint om zes uur ’s ochtends met als startschot de laatste slag van de kerkklok. Aan de finish worden de deelnemers getrakteerd op koffie, worstenbrood en, in alle vroegte, bier.  De dorpskern is in 2008 door het Rijk aangewezen als beschermd dorpsgezicht. Wie over de zandpaden tussen het gras loopt, kan zich bij die status wel iets voorstellen. Aan de randen bevinden zich de neo-gothische kerk en het voormalige patronaatsgebouw, de pastorie en het voormalige nonnenklooster ernaast; de langgevelboerderijen met rieten daken waar geen einde aan lijkt te komen; het standbeeld van Christus dat passanten oproept tot Hem te komen; de voormalige melkfabriek.  Dat de Heuvel er vrij ongeschonden bij ligt, heeft veel te maken met de gewoonte van de gelanders om elke vorm van nieuwlichterij de kop in te drukken. Er gebeurt niets op de Heuvel zonder dat de gelanders er unaniem mee instemmen. Zo is al menig plan gesneuveld. Van Dommelen: „Wij zeggen vaak nee. Weet je waarom de huizenprijzen hier torenhoog zijn? Omdat het hier nog zo lekker rustig is. De kunst is eigenlijk om niets te doen. Stilstaan is vooruitgang.”  De dorpskern is in 2008 als beschermd dorpsgezicht aangewezen door het Rijk Zo kwam de wens van de fanfare een jaar of twintig geleden om een muziekkapel te bouwen niet uit. Zo verging het ook het plan voor de bouw van starters- en seniorenwoningen op de plaats van een niet eens zo fraaie, gesloopte boerderij. Dat plan van enkele jaren geleden heeft de ongeveer twaalfhonderd inwoners van het akkerdorp verdeeld; weliswaar sprak een ruime meerderheid van Den Hout zich in een omstreden enquête tegen het plan uit, maar de dorpsraad had er zich juist sterk voor gemaakt en besloot op te stappen. Nog altijd zijn de bestuursleden van destijds boos, het onderwerp ligt uiterst gevoelig, sommige dorpelingen groeten elkaar niet meer. Het betreffende stukje Heuvel is verkocht en over een jaar zal er opnieuw een woning zijn verrezen met de uitstraling van een langgevelboerderij die het dorpsgezicht eer zal aandoen, althans dat beloven de nieuwe eigenaren. Andere woningen worden over een aantal jaren elders gebouwd, op het terrein van de voetbalclub die daarvoor zal verhuizen. En zo hoort het, vindt Van Dommelen. Hij koestert zijn geschiedenis. „Mensen verzinnen soms de gekste dingen. Als je niet oplet, gebeurt dat ook.” Hij wijst naar het ruige gras. „Er zijn gelanders van buiten het dorp die vinden dat we het gras op de Heuvel af en toe moeten maaien, zoals in een park. Dat ziet er netter uit. Maar dan zeggen wij: het is hier geen park, en dat willen we niet ook.”  Opletten blijft geboden. De buitenwijken van de stad Oosterhout hebben het dorp al tot honderden meters genaderd en ook de bouw van enkele villa’s aan de rand van het dorp heeft de wenkbrauwen doen fronsen. Voor je het weet, vrezen sommige inwoners, is Den Hout opgeslokt. Ooit was Den Hout met duizend inwoners geheel en al zelfvoorzienend met een melkfabriek, twee kruideniers, een bakker, twee smederijen, drie cafés, een wagenmaker, en een molen.  In de jaren zestig veranderde dit. De bewoners gingen elders werken, de stad Oosterhout rukte op en in die jaren was Den Hout voor beleidsmakers een hinderlijke ruimtelijke pauze in het vooruitgangsdenken. Er zijn ooit zelfs plannen gemaakt om naast het dorp een snelweg aan te leggen. Pas later, pakweg twintig jaar geleden en misschien net op tijd, kwam het inzicht dat de Heuvel de moeite van het beschermen waard was. In de toelichting bij het toekennen van de status beschermd dorpsgezicht staat ergens te lezen dat Den Hout een plaats „zonder stadse fratsen” is. Van Dommelen: „Dat is een goeie omschrijving.”||https://www.nrc.nl//nieuws/2022/08/15/geen-stadse-fratsen-op-de-houtse-heuvel-2-a4138994
2022-08-15||Tom Dumoulin maakt seizoen toch niet af en stopt per direct met wielrennen||Tom Dumoulin stopt per direct met wielrennen. Dat besluit heeft de Nederlandse wielrenner maandag via sociale media naar buiten gebracht. In juni van dit jaar kondigde Dumoulin aan na het eind van het huidige seizoen te stoppen, maar nu komt hij op dat besluit terug. Dumoulin wilde „nog een keer te knallen” op het WK, dat in september in Australië plaatsvindt. Maar na een teleurstellend voorjaar moet hij concluderen dat het „simpelweg niet meer lukt”, zo valt te lezen in de verklaring die hij deelde. „De tank is leeg, de benen voelen zwaar en de trainingen lukken niet zoals ik had gehoopt en zoals nodig is voor een goede prestatie op het WK”, aldus Dumoulin. Hij zegt met „ongelooflijk veel trots” terug te kijken op zijn carrière. Dumoulin is de meest succesvolle Nederlandse wielrenner van zijn generatie. Hij won als eerste Nederlander sinds Joop Zoetemelk (die de Tour de France won in 1980) een grote ronde. In 2017 veroverde hij de roze trui in de Giro d’Italia. Een jaar later werd hij tweede in de Tour de France. De 31-jarige Dumoulin worstelde de afgelopen jaren met het beoefenen van topsport. Begin vorig jaar stopte hij korte tijd met wielrennen. Na enkele maanden stapte hij weer op de fiets, omdat hij wilde presteren op Olympische Spelen in Tokio, vorig jaar zomer. In Tokio won hij zilver in de olympische tijdrit, zijn voornaamste specialisme. Dumoulin gaat nu „genieten van andere dingen” in zijn leven.||https://www.nrc.nl//nieuws/2022/08/15/tom-dumoulin-maakt-seizoen-toch-niet-af-en-stopt-per-direct-met-wielrennen-a4138982
2022-08-15||In buitenland woonachtige KLM-piloten niet meer gratis naar het werk||Piloten van KLM die in het buitenland wonen, kunnen in de toekomst niet meer gratis van en naar hun werk reizen. In de nieuwe cao wordt de riante regeling afgeschaft, meldt pilotenbond VNV maandag. Hierdoor gaan de piloten betalen voor hun woon-werkverkeer. De bij de bond aangesloten piloten moeten nog wel akkoord gaan met de cao. De regeling voor in het buitenland woonachtige piloten staat al langer ter discussie, omdat hiermee belastingontwijking zou worden gefaciliteerd. In een interview met NRC zei staatsagent Jeroen Kremers, die controleert of KLM zich aan de coronasteunvoorwaarden houdt, in juni de vergoeding „keer op keer op keer” bij de KLM-top te hebben aangekaart. Het afschaffen van de reisvergoeding behoorde tot de voorwaarden voor coronasteun. Piloten krijgen in de nieuwe cao een loonsverhoging van 4 procent, die in stappen van twee keer 2 procent wordt doorgevoerd. Dit is in lijn met eerdere afspraken tussen KLM en de bonden over grondpersoneel. Ook is in de cao een eenmalige uitkering voor al het KLM-personeel opgenomen. Deze wordt uitgekeerd als de financiën van de luchtvaartmaatschappij weer op orde zijn. Ook mag het bedrijf dan geen gebruik meer maken van overheidssteun.||https://www.nrc.nl//nieuws/2022/08/15/in-buitenland-woonachtige-klm-piloten-niet-meer-gratis-naar-het-werk-a4138987
2022-08-15||Nederland trekt kandidatuur voor topfunctie bij Interpol in|| De Nederlandse politie staakt de pogingen om hoofdcommissaris Jannine van den Berg benoemd te krijgen tot vicepresident van de internationale politieorganisatie Interpol. Nederland trekt haar kandidatuur in en steunt nu een Belgische kandidaat. De afgelopen maanden was Nederland in een diplomatieke strijd verwikkeld met België om de prestigieuze hoge politiepost binnen te halen, meldde NRC in juni. De baas van de Nederlandse politie, Henk van Essen, leidde een persoonlijke lobby om de vorig jaar opgestapte baas van de Landelijke Eenheid (LE) en goede persoonlijke vriendin van hem, Van den Berg, benoemd te krijgen. Hij benaderde onder meer zelf de Nederlandse ambassadeur in België, Pieter Jan Kleiweg de Zwaan, om zich in te zetten voor de Nederlandse kandidaat.  Nederland heeft nu besloten alsnog de Belgische kandidaat, de directeur internationale politiesamenwerking bij de Belgische federale politie, Peter De Buysscher te gaan steunen. „Als buurlanden hebben wij veel gedeelde belangen met België en kunnen die gezamenlijk en in afstemming met elkaar effectiever behartigen”, aldus een woordvoerder van de Nationale Politie.  In kringen van politie en justitie valt te vernemen dat de Nederlandse minister Dilan Yesilgöz (Justitie en Veiligheid, VVD) ook geen voorstander was van de promotie van Jannine van den Berg, haar voordracht leidde tot verdeeldheid binnen de Nationale Politie. De LE kwam onder het bewind van Jannine van den Berg regelmatig in opspraak wegens drie zelfmoorden van agenten en signalen van „ongewenst gedrag, een verkeerde stijl van leiderschap, machtsmisbruik en onprofessioneel handelen”, aldus de Inspectie Justitie en Veiligheid begin dit jaar. Een woordvoerder van de minister zegt „niet te weten” of Yesilgöz de voordracht van Jannine van den Berg steunde. Ook in de Tweede Kamer was verzet tegen de kandidatuur van Van den Berg voor Interpol. Lilian Helder (PVV) noemde de voordracht „vriendjespolitiek” en „een klap in het gezicht van de werkvloer en nabestaanden”. Tweede Kamerlid Michiel van Nispen (SP) zei te vrezen dat agenten niet zouden begrijpen dat je „eruit vliegt als je lastig bent of fouten maakt, maar aan de top van de politie lijk je dan beloond te worden met een mooie functie”. De Nationale Politie laat maandagmiddag weten „vanwege onze hechte relatie met België” samen te willen optrekken. Omdat Van den Berg van 2018 tot 2021 ook al een positie bekleedde in het bestuur van Interpol „wordt nu de kandidatuur van België gesteund”. Twee maanden geleden zei de Nationale Politie juist dat die vorige functie Van den Berg bij Interpol „een uitgebreid internationaal netwerk heeft opgeleverd wat van grote waarde is voor Nederland en Europa als het gaat om criminaliteitsbestrijding”. Wie namens Europa een van de drie  vicepresidenten wordt van Interpol – opvolger van de Tsjechische Šárka Havránková – wordt besloten tijdens de jaarlijkse algemene vergadering van Interpol die in oktober in India wordt gehouden. Jannine van den Berg zegt desgevraagd „prima te kunnen leven” met het feit dat ze niet langer wordt voorgedragen bij Interpol.||https://www.nrc.nl//nieuws/2022/08/15/nederland-trekt-kandidatuur-voor-topfunctie-bij-interpol-in-a4138969
2022-08-15||Franse troepen trekken zich na negen jaar terug uit Mali||Frankrijk heeft, zoals het in februari al had aangekondigd, zijn laatste troepen teruggetrokken uit Mali. Dat heeft het Élysée maandag bekendgemaakt in een persbericht. De Franse militairen waren sinds 2013 in het West-Afrikaanse land gestationeerd voor Operatie Serval, die later werd vervangen door Operatie Barkhane. De missies hadden als doel jihadistische groeperingen als Al-Qaida en Islamitische Staat te bestrijden. De laatste Franse militaire eenheid stak maandagmiddag de grens naar Niger over, waar de Franse militairen nu een internationale missie in de Sahel-regio moeten leiden. De afgelopen tijd ontstond er in groeiende mate onenigheid tussen de Franse en Malinese regeringen; over de strijd tegen de jihadisten in de Sahel en over de Franse aanwezigheid op Malinees grondgebied. Na twee staatsgrepen in acht maanden tijd, de laatste op 24 mei 2021, wordt Mali geregeerd door een groep militairen, die zichzelf als transitieregering aanduidt. De Franse president Emmanuel Macron kondigde de terugtrekking na de laatste coup al aan, vanwege de komst van Russische huurlingen van de Wagner Groep, waarmee het nieuwe bewind sinds eind vorig jaar samenwerkt. Een datum voor de terugtrekking werd toen niet genoemd. De VN-missie Minusma blijft na de Franse terugtrekking in Mali actief, zij het zonder de Franse luchtsteun. De VN-Veiligheidsraad verlengde de missie, bestaande uit 15.000 blauwhelmen, onlangs met een jaar, tot onvrede van het Malinese militaire bewind. Het nieuwe mandaat schrijft voor dat de missie mogelijke mensenrechtenschendingen in het land kan onderzoeken, maar het ministerie van Buitenlandse Zaken liet weten daar niet van gediend te zijn: „We zijn een soeverein land en dit is een taak van de overheid.”||https://www.nrc.nl//nieuws/2022/08/15/franse-troepen-trekken-zich-na-9-jaar-terug-uit-mali-a4138961
2022-08-15||Politie: ruim 100 aanhoudingen en meer dan 700 bekeuringen na boerenprotesten||De politie heeft de afgelopen weken ruim honderd mensen aangehouden vanwege overtredingen en misdrijven die verband houden met de boerenprotesten. Ook schreven agenten meer dan zevenhonderd bekeuringen uit. De politie meldt maandag dat het onder meer gaat om aanhoudingen en boetes voor snelwegblokkades, brandstichtingen en afvaldumpingen. Omdat in politiesystemen geen apart label bestaat voor boerenprotesten of overtredingen met bijvoorbeeld landbouwvoertuigen, is het volgens nationaal commandant Willem Woelders niet mogelijk om precieze cijfers te geven van het aantal aanhoudingen en bekeuringen die verband houden met de protesten. Wel constateert de politie een opvallende stijging van het aantal bekeuringen rond snelwegen sinds medio juni. Zo deelde de politie 186 boetes uit voor rijden op de snelweg met trage motorvoertuigen en 212 boetes voor stilstaan op de rijbaan. Bij de meer dan honderd arrestaties ging het meestal om openlijke geweldpleging, vandalisme en verstoring van de openbare orde. Enkele verdachten werden opgepakt op verdenking van poging tot doodslag of moord. De meeste verdachten zijn jonger dan dertig jaar. Een kwart van de arrestaties werd naderhand verricht. Volgens Woelders toont dit aan dat verdachten niet vrijuit gaan, als zij niet direct worden aangehouden rondom de boerenprotesten.||https://www.nrc.nl//nieuws/2022/08/15/politie-ruim-100-aanhoudingen-en-meer-dan-700-bekeuringen-na-boerenprotesten-a4138968
2022-08-15||Opinie | Eerlijk zullen we alle asielopvang samen delen||Er is vrijwel geen organisatie meer die geen ernstige kritiek heeft op het opvangbeleid voor asielzoekers door de rijksoverheid. Vluchtelingenwerk heeft de rechter ingeschakeld, de Inspectie van Justitie en Veiligheid en die van Gezondheidszorg en Jeugd hebben een signaalbrief geschreven dat het zo niet meer kan. Ook UNICEF, het Rode Kruis, de UNHCR en de Nederlandse Vereniging voor Kindergeneeskunde hebben een brandbrief aan Rutte gestuurd met een oproep om de regie te nemen. Zelfs het COA, verantwoordelijk voor het organiseren van de opvang, luidt al enige tijd de alarmklok. En als klap op de vuurpijl heeft het College voor de Rechten van de Mens de staatssecretaris onlangs beschuldigd van het faciliteren van discriminatie door gemeenten toe te staan om onderscheid te maken op grond van nationaliteit.  Carolus Grütters is  als onderzoeker verbonden aan het Centrum voor Migratierecht aan de Radboud Universiteit Nijmegen. De problematiek zelf is duidelijk, glashelder zelfs. Het jarenlange kortetermijnbeleid waarbij kostenbesparing de hoogste prioriteit had, heeft geleid tot de huidige situatie waarbij er een structureel tekort is aan opvangplekken. Het leeg laten staan van een opvangplek was een doodzonde die koste wat kost moest worden voorkomen. Is de verwachting dat er morgen minder bedden nodig zijn? Dan sluiten we een centrum. En het personeel? Dat vindt elders wel een baan. En een nieuw centrum op termijn? Dat zien we dan wel weer.  Dit zogenoemde jojobeleid van op- en afschalen is onder meer door adviesbureau PricewaterhouseCoopers tot een simpele rekensom teruggebracht: de huisvestingskosten van een asielzoeker in de reguliere opvang bedragen 19 euro per dag; in de huidige crisisopvang is dat 48 euro. En dan zijn daar nog niet eens de kosten van de verstoorde verhoudingen bij inbegrepen. Tel uit je verlies. En wat doet de staatssecretaris? Hij zegt dat er wetgeving in voorbereiding is om gemeenten te kunnen dwingen om opvangplekken ter beschikking te stellen of om onwillige gemeenten een handje te helpen bij het afgeven van een omgevingsvergunning in strijd met het bestemmingsplan. Tegelijkertijd wil hij dat gemeenten zelf hun verantwoordelijkheid nemen om zich vooral vrijwillig te melden om in aanmerking te komen voor een mega-opvangcentrum of een ligplaats voor een cruiseschip.  Je hoeft geen genie te zijn om te voorspellen dat weinig gemeenten aan dergelijke ‘verzoeken’ om vrijwillige medewerking zullen meewerken. Zelfs de voorzitter van het Veiligheidsberaad, burgemeester Bruls van Nijmegen, heeft de staatssecretaris te verstaan gegeven dat deze per 1 oktober aanstaande niet meer op de 25 veiligheidsregio’s hoeft te rekenen.  En wat zegt de staatssecretaris? „Er wordt gewerkt aan een ‘duurzaam en stabiel opvangstelsel’ voor de lange termijn. Ook gaat de zoektocht naar grote opvanglocaties verder.”  Kan het anders? Ja.  Is dat moeilijk? Nee.  Allereerst moeten we af van het heilige principe waarop het huidige beleid is gebaseerd: de vrijwillige bijdrage, zoals bij liefdadigheid. De opvang van asielzoekers is namelijk geen gunst maar een plicht die niet alleen in Nederlandse wetten, maar ook in Europese regelgeving en internationale verdragen is vastgelegd. Het is een taak die aan de rijksoverheid is opgedragen. Gemeentes worden ook niet gevraagd of ze misschien zin hebben om paspoorten uit te geven of – als het zo uitkomt – om riolering aan te leggen. Iedere gemeente is gehouden om die taken uit te voeren. De opvang van asielzoekers valt in precies diezelfde categorie. Het concrete voorbeeld staat al in de Huisvestingswet. Daarin is geregeld dat alle gemeenten –  zonder uitzondering – een taakstelling hebben om naar rato van hun inwonertal statushouders (erkende vluchtelingen) te huisvesten. Dat is lastig, zeker bij een overspannen woningmarkt, maar niet onmogelijk.  Als iedere gemeente 30 plekken per 10.000 inwoners verzorgt, levert dat ruim 50.000 plaatsen op in heel Nederland Op vrijwel identieke wijze kan in diezelfde Huisvestingswet worden geregeld dat gemeenten ook een taakstelling hebben met betrekking tot het faciliteren van asielopvangplekken. De exploitatie en de feitelijke uitvoering kan dan aan het COA worden overgelaten; de enige taak van iedere gemeente is dan om de plekken aan te wijzen waar die opvang gerealiseerd kan worden. Kleinschalig en in de buurt. Als iedere gemeente 30 plekken per 10.000 inwoners verzorgt, levert dat ruim 50.000 plaatsen op in heel Nederland. En zonder de oeverloze discussie dat die andere gemeente nu maar eens over de brug moet komen, of dat deze gemeente haar bijdrage vorig jaar al heeft geleverd. Bovendien heb je dan geen dwang meer nodig. Hooguit een helpende financiële hand om concrete problemen het hoofd te bieden. Maar vooral geen noodgedwongen selectie van deze gemeente wel die andere dus niet. Het is de hoogste tijd dat de staatssecretaris onderkent dat alleen met een radicaal andere benaderingswijze de onderhavige problematiek kan worden opgelost. En dat begint met het niet meer denken in groot-groter-grootst, maar in klein-kleiner-kleinst. Dan doet iedere gemeente ertoe.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/15/eerlijk-zullen-we-alle-asielopvang-samen-delen-a4138967
2022-08-15||Nicholas Evans muntte een woord dat Van Dale heeft gehaald: paardenfluisteraar|| Hij muntte een woord dat Van Dale heeft gehaald: paardenfluisteraar – iemand met een speciale gave om met paarden te kunnen omgaan en paarden met problemen te helpen. De geestelijk vader van deze term, de Britse journalist, romanschrijver en filmproducent Nicholas Evans, is dinsdag 9 augustus op 72-jarige leeftijd overleden na hartfalen. Dat heeft zijn management maandag met een persbericht bekendgemaakt. Evans publiceerde zijn debuutroman The Horse Whisperer in 1995. Het werd een instantsucces: de filmrechten waren al voor verschijnen verkocht en met 15 miljoen exemplaren en veertig vertalingen is het een van de bestverkochte romans ooit. De gelijknamige, in 1998 uitgebrachte  film, met Robert Redford in de hoofdrol, was eveneens een kassucces. De jonge Scarlett Johansson brak door met deze film. Zij speelde Grace, een meisje dat bij een ongeval samen met haar paard gewond raakte, en dat door de paardenfluisteraar wordt geholpen. Evans werkte in de jaren zeventig als journalist voor de Evening Chronicle in Newcastle upon Tyne voordat hij overstapte naar de televisie. Hij specialiseerde zich in Amerikaanse politiek en buitenlandse zaken en deed onder meer verslag van de oorlog in Beiroet. Later produceerde Evans ook documentaires over acteur Sir Laurence Olivier en de schilders, Francis Bacon en David Hockney.  Na De paardenfluisteraar schreef hij nog vier andere romans. Ook die werden goed verkocht, maar het succes van zijn debuut evenaarde hij niet meer. In 2008 werd Evans samen met zijn vrouw en een paar vrienden ziek na het eten van zelfgeplukte giftige paddenstoelen. Allen moesten daarna gedialyseerd worden en Evans moest een paar jaar later een niertransplantatie ondergaan. Zijn dochter doneerde de nier. De schrijver laat een vrouw en drie kinderen achter.||https://www.nrc.nl//nieuws/2022/08/15/nicholas-evans-muntte-een-woord-dat-van-dale-heeft-gehaald-paardenfluisteraar-a4138966
2022-08-15||De Taliban stonden voor  zijn deur, maar Nederland weigert te helpen|| Jamal Naik klinkt verdrietig, zijn stem slaat af en toe over. Een diepe zucht of een hap naar adem. De lijn tussen Amsterdam en het Pakistaanse Islamabad kraakt, soms valt hij even weg.  Hoewel het gesprek hem duidelijk pijnigt, is de 35-jarige Afghaan vastberaden zijn verhaal te delen. Over hoe hij in zijn thuisland Afghanistan werkte voor de gouverneur van de provincie Uruzgan én als fixer voor de Nederlandse documentairemaker Sinan Can. Hij vertelt dat hij afspraken voor hem regelde, tolkte en zich ontfermde over Cans veiligheid. En dat hij zich, ondanks zijn werk voor Nederlandse media, aanvankelijk weinig zorgen maakte toen de Taliban begin 2021 aan hun opmars in Afghanistan begonnen. Pas vlak voor de val van Kabul, maandag precies een jaar geleden, begon Naik zich zorgen te maken. Komen de Taliban nu achter me aan?  Die angst bleek gegrond.  Tweemaal, begin september en begin oktober, klopten afgevaardigden van de nieuwe regering op zijn deur – toevallig op momenten dat hij niet thuis was. Daarna belden ze. Of Naik naar het ministerie wilde komen om te praten over zijn werkzaamheden voor de Nederlanders. Later hoorde hij van een familielid met connecties binnen de overheid dat hij gezocht werd. „Wegwezen”, zei Naiks familielid tegen hem.  Met hulp van Free Press Unlimited, een in Nederland gevestigde organisatie die persvrijheid wil stimuleren, vluchtte Naik in december naar Pakistan. Hij hoopt dat de Nederlandse regering hem ophaalt,  zoals ze sinds augustus deed  met ruim 3.600 van zijn landgenoten die voor de Nederlandse missie, hulporganisaties of journalisten hebben gewerkt.  Veel grond lijkt er niet te zijn voor die hoop. Het gerechtshof in Den Haag oordeelde eind juli dat Nederland Naik niet op hoeft te halen. Omdat hij tussen de val van Kabul op 15 augustus en de uiteindelijke terugtrekking van Nederland elf dagen later om „min of meer toevallige redenen”  geen evacuatieoproep kreeg van het Nederlandse ministerie voor Buitenlandse Zaken, hoeft de overheid Naik niet op te halen.  Dat is „wrang”, zegt het gerechtshof zelf. Ook het verzoek van de fixer Samiullah Sardar, die onder meer voor journalist Lotte van Elp werkte, werd afgewezen. „Ik vind het vreselijk”, zegt Sinan Can. Hij ontmoette Naik in 2016, die toen nog stafchef was van de gouverneur van de provincie Uruzgan, bij het filmen van  de documentaire Onze missie in Afghanistan. „Jamal was heel kritisch. Over de corruptie die binnen het apparaat heerste, over de samenwerking tussen  de Afghaanse regering en  de Taliban.” Naik gaf veel inhoudelijke tips. „Bijvoorbeeld over corruptie rondom grondstoffendeals binnen de Afghaanse overheid. Jamal was heel open en eerlijk voor een Afghaan die zelf onderdeel was van het overheidsapparaat.”  Die eerlijkheid, zegt Can, kan Naik nu in de moeilijkheden brengen.   Wie bij het Nederlandse vertrek geen oproep kreeg, wordt niet meer opgehaald In de ruim acht dagen dat Can met zijn team in de zomer van 2016 in Afghanistan waren, hielp Naik hen met het vinden van de juiste mensen om te interviewen, het maken van afspraken, met vertalen. Tot aan de uitzending in januari 2017 bleef hij op afstand allerlei werk doen. Vlak voor de documentaire werd uitgezonden, wilde Can feiten controleren. „Ik wilde alle identiteitspapieren hebben van de mensen die ik had geïnterviewd, om te checken of hun namen klopten. Jamal heeft toen alles verzameld.”  Cruciaal was ook Naiks inzet voor de veiligheid van de groep, zegt Can. Hij gaf tips over met wie ze beter geen zaken konden doen – te gevaarlijk, corrupt, niet te vertrouwen. Of die keer dat Can en zijn team, daags voor vertrek uit Afghanistan, een hinderlaag inreden. „We hebben tweeëneenhalf uur in een vuurgevecht gezeten”, zegt Can.   „Jamal heeft daarna geregeld dat we op weg naar de luchthaven door militairen werden begeleid.” Nederland haastte zich in de zomer van 2021 de bijna twintigjarige militaire missie in Afghanistan te beëindigen.  In aanloop naar de terugtrekking evacueerde Nederland tolken en andere Afghanen die op hoog niveau voor de Nederlandse missie werkten. Na de val van Kabul op 15 augustus begonnen de evacuaties op grotere schaal, later dan sommige bondgenoten met vergelijkbare missies. Doordat deze Afghanen voor vijanden van de Taliban hadden gewerkt, liepen zij na de machtsovername gevaar. Na de motie-Belhaj van 18 augustus  werd de groep die in aanmerking kwam voor evacuatie verruimd. Op 26 augustus ging een bom af op het vliegveld van Kabul. Nederland trok zich abrupt terug uit Afghanistan en stopte de evacuaties. Lang niet iedereen die een evacuatieverzoek had gedaan, was toen geholpen.  Pas weken na de terugtrekking hervatte Nederland de ophaalacties. Periodiek informeert het kabinet de Kamer over de evacuaties. In juli dit jaar stonden er nog 942 Afghanen op de Nederlandse ophaallijst. Maar de voorwaarden zijn sinds de terugtrekking uit Afghanistan  ingeperkt.  In oktober  schreef het kabinet dat Nederland zich „actief” blijft inzetten voor Afghanen die onder de motie-Belhaj vallen én tussen 15 en 26 augustus een evacuatieoproep hebben gekregen, maar het vliegveld om welke reden dan ook niet konden bereiken. Wie onder de motie valt en aan strikte criteria voldoet, wordt ook zonder oproep in augustus opgehaald. Medewerkers van hulporganisaties bijvoorbeeld, die sinds 2018 minstens een jaar „substantiële werkzaamheden” verrichtten.   Free Press Unlimited diende omstreeks 19 augustus, een week voor de Nederlandse terugtrekking, een evacuatieverzoek in voor Naik en zijn collega Sardar. Zij kregen geen oproep. Het gerechtshof stelt dat de staat vrij is om voorwaarden te stellen aan evacuaties. Dat het kabinet zich in verschillende Kamerbrieven committeerde aan de motie-Belhaj, doet er niet toe. Dat is „politiek verkeer” waar burgers zich niet op kunnen beroepen.  Het ministerie zegt desgevraagd niet te weten waarom Afghanen als Naik en Sardar niet zijn opgeroepen tot evacuatie. Momenteel doet de Commissie Ruys onderzoek naar de ‘acute evacuatiefase’. Het ministerie: „Het past ons tot de commissie met haar bevindingen komt niet om hierop in de media vooruit te lopen.” De „extra inspanning” die het kabinet beloofde voor fixers en journalisten, komt er concreet op neer dat 25 mensen die op een Europese evacuatielijst stonden, in Nederland worden opgenomen. Naik en Sardar zitten daar niet bij.  Wij hebben Nederland geholpen. Nu wij hulp nodig hebben, krijgen we niets Jamal Naik fixer Asieladvocaat Barbara Wegelin van Van der Woude De Graaf Advocaten is kritisch over het criterium van de evacuatieoproep. „Het was een enorme chaos in augustus 2021. Het was volstrekt arbitrair wie er wel en niet een oproep kreeg.” Volgens haar was het bij de evacuatieverzoeken „in de praktijk leidend” of een Afghaan iemand in Nederland kende met de juiste connecties: advocaten, medewerkers van Defensie of Buitenlandse Zaken, een hulporganisatie. „Ze kwamen erdoorheen door eindeloos iedereen plat te bellen en te mailen. Wie die connecties niet had, hoorde niks meer.” Frans-Willem Verbaas, de asieladvocaat die Naik en Sardar bijstaat, vindt het arrest „zuur en onrechtvaardig”. Dat een oproep tot evacuatie nu de maatstaf is om opgehaald te worden, lijkt „erg op willekeur”. Hij vindt dat het kabinet terugkomt op beloften,  om minder werk te hoeven verrichten. „Het is alsof de overheid zegt: we willen doorgaan met evacueren, maar de groep die we nu nog moeten ophalen is wel érg groot. Hoe kunnen we die verkleinen?” Dit geldt volgens hem niet alleen voor fixers, maar ook voor anderen die niet direct voor de Nederlandse missie werkten.  Verbaas vreest voor zijn andere zaken. De Alkmaarse advocaat staat ongeveer twintig Afghanen en hun families bij die niet op de evacuatielijst van Buitenlandse Zaken staan, maar wel zeggen banden te hebben met Nederland.  Verbaas schat dat hij en andere Nederlandse advocaten   zo’n 350 Afghanen bijstaan die buiten de evacuatielijst vallen. Dat is inclusief familieleden die evacués willen meenemen.  Jamal Naik wanhoopt. Over wat er met zijn land gebeurd is, over hoe het gaat met zijn in Afghanistan achtergebleven gezin – een vrouw en vier kinderen. Ze zijn ondergedoken. Hoe hij ze moet onderhouden, weet Naik niet. „Wij hebben Nederland geholpen. Nu wij hulp nodig hebben, krijgen we niets.” Met collega Sardar verblijft hij in een safe house van Free Press Unlimited in Islamabad. Ze kwamen het land op een toeristenvisum binnen. „Ons visum is een half jaar geleden verlopen. Nu durven we het huis niet uit. We leven als gevangenen, bang voor de politie.” Een verzoek tot verlenging weigerden de Pakistaanse autoriteiten – waarom weten Naik en Sardar niet.  Can belt  af en toe met Naik. Ze praten  over zijn zaak, over diens gemoedstoestand, maar ook „over het leven”. Heeft Can spijt dat hij met Naik heeft gewerkt? „Nee. Hij was cruciaal voor het werk dat we daar deden. In de tien jaar dat ik nu reis, was hij de belangrijkste fixer die ik heb gehad.”  Het ministerie van Buitenlandse Zaken stelt dat het kabinet „zich tot het uiterste” inspant om iedereen „volgens de met de Tweede Kamer in oktober afgesproken criteria” naar Nederland over te brengen. Een daarvan is dat wie onder de motie-Belhaj valt, tussen 15 en 26 augustus een evacuatieoproep moet hebben gekregen om nog opgehaald te worden. „Op 26 augustus 2021 is een einde gekomen aan de evacuatiefase. Sindsdien is er sprake van overbrenging.” De vraag waarom Afghanen als Naik en Sardar in die periode van elf dagen niet zijn opgeroepen tot evacuatie, kan het ministerie niet beantwoorden. Momenteel doet de Commissie Ruys onderzoek naar de „acute evacuatiefase”. „Het past ons tot de commissie met haar bevindingen komt niet om hierop in de media vooruit te lopen.” De „extra inspanning” die het kabinet beloofde voor fixers en journalisten, komt er concreet op neer dat 25 mensen die op een Europese evacuatielijst stonden, in Nederland worden opgenomen. Naik en Sardar zitten daar niet bij. ||https://www.nrc.nl//nieuws/2022/08/15/de-taliban-stonden-voor-zijn-deur-maar-nederland-weigert-te-helpen-a4138965
2022-08-15||Veel ‘Nederlandse’ Afghanen hoeven niet meer op hulp van het kabinet te rekenen|| Het haalt nauwelijks nog het nieuws, maar een jaar na de chaotische evacuatie uit Kabul worden er nog steeds Afghanen in veiligheid gebracht.  Afgelopen vrijdag landde op luchthaven Eindhoven  een chartervlucht uit Pakistan, met aan boord 184 mannen, vrouwen en kinderen, die volgens het kabinet recht hebben op asiel in Nederland. Voor het demissionaire kabinet-Rutte III kwam de val van Kabul als een verrassing. Inlichtingenrapporten van de Militaire Inlichtingen- en Veiligheidsdienst (MIVD) waarschuwden weliswaar al maanden voor een overwinning van de Taliban, maar bij het ministerie van Defensie ging men ervan uit dat de definitieve ineenstorting van de door het Westen gesteunde Afghaanse regering nog wel even op zich zou laten wachten.  Toen de Taliban op 15 augustus de hoofdstad Kabul binnen wandelden, had men bij Defensie nog maar weinig voortgang geboekt met het evacueren van 273 Afghaanse tolken die voor de Nederlandse missie hadden gewerkt, en nu acuut gevaar liepen. Het getreuzel had al eerder tot grote irritatie geleid bij de vaste Kamercommissie voor Defensie. Nu was de maat vol.  Op 18 augustus, drie dagen na de val van Kabul, nam de Tweede Kamer een motie  aan van D66-woordvoerder Salima Belhaj waarin de regering werd opgedragen  niet alleen de tolken onmiddellijk in veiligheid te brengen, maar alle Afghanen die voor Nederland hadden gewerkt: koks, bewakers, medewerkers van Nederlandse hulporganisaties, fixers van Nederlandse journalisten.  Het demissionaire kabinet kon moeilijk anders dan de motie ‘omarmen’, maar zag zich intussen wel voor een onmogelijke opgave geplaatst. Bij het ministerie van Defensie bestond niet eens een goede administratie van de tolken: welke ándere Afghanen op grond van de motie-Belhaj moesten worden geëvacueerd was volstrekt onduidelijk. Op een speciaal e-mailadres dat werd opengesteld door het ministerie van Buitenlandse Zaken kwamen in een mum van tijd 20.000 verzoeken binnen. In de humanitaire chaos rond de luchthaven van Kabul lukte het uiteindelijk om 1.600 van de ‘Nederlandse’ Afghanen te evacueren voordat de Amerikanen hun bondgenoten opdroegen om het vliegveld te ontruimen. Op 26 augustus vertrokken de laatste Hercules-transportvliegtuigen vanuit Kabul.  Daarmee was het Afghanistan-dossier echter niet gesloten. Op 16 september nam de Tweede Kamer een motie van afkeuring aan tegen demissionair minister van Buitenlandse Zaken Sigrid Kaag (D66) en minister van Defensie Ank Bijleveld (CDA). Kaag (die haar optreden in de crisis fel had verdedigd) trok meteen haar conclusie en trad af. Pas een dag later maakte ook Bijleveld haar aftreden bekend – duidelijk met grote tegenzin.  De motie-Belhaj werd daarna zorgvuldig uitgekleed. Staatssecretaris voor Asielzaken Ankie Broekers-Knol (VVD) rekende in het AD voor dat als het kabinet de 20.000 binnengekomen asielverzoeken zouden inwilligen, er in totaal 100.000 Afghanen naar Nederland zouden komen: „Dat kunnen we hier niet aan.” Het kabinet kondigde daarom eenzijdig af dat de „evacuatiefase” nu was afgerond, waardoor de uitvoering van de motie-Belhaj kon worden gestaakt.  Om de verontwaardiging daarover te dempen, zegde het kabinet wél toe om een „speciale voorziening” te treffen voor enkele bijzondere groepen: medewerkers van Nederlandse hulporganisaties, voormalig personeel van Defensie en de politiemissie Eupol in een „zichtbare functie” en fixers van Nederlandse journalisten die al waren opgeroepen maar het vliegtuig niet hadden kunnen bereiken. Hoewel Buitenlandse Zaken stelde zich ‘maximaal in te spannen’ waren de Afghanen die nog in aanmerking kwamen voor asiel vaak op zichzelf aangewezen om het land uit te komen.  Honderden Afghanen die er in slaagden de grens met Pakistan of Iran over te steken werden alsnog overgevlogen naar Nederland. Inmiddels zouden nog zo’n 500 Afghanen wachten op ‘overbrenging’. Voor vele duizenden anderen wil Nederland niets meer doen. Het speciale mailadres waarop Afghanen zich kunnen melden voor evacuatie is al sinds september 2021 gesloten.||https://www.nrc.nl//nieuws/2022/08/15/veel-nederlandse-afghanen-hoeven-niet-meer-op-hulp-van-het-kabinet-te-rekenen-a4138964
2022-08-15||België is zelfs voor heel wat Belgen geen toeristische bestemming meer||Grijnzend stappen de bevriende historici Gerrit Verhoeven (41) en Andreas Stynen (42) uit een stationwagen, de blikken gericht op een pand dat mooi is van lelijkheid; precies wat ze zochten. Verlaten, in verval, omheind met hekwerk, volgespoten met graffititags – geen betere plek om de opkomst maar vooral de teloorgang van het Belgisch toerisme te laten zien.  Die sector lijkt in België meer verleden dan toekomst te hebben, vat Verhoeven het droogjes samen. Niettemin schreven ze er een boek over, Bestemming België, een geschiedenis van toerisme in dertien etappes, met dertien co-auteurs. En dit betonnen karkas hier illustreert geweldig die ontwikkeling. ‘KOSMOS’ staat er op een soort uitkijktoren, van boven naar beneden. Goh, ja. Ze wrijven eens over het achterhoofd. Triestigheid hadden ze wel verwacht, maar deze aanblik tart ook hun verbeelding. Op een van de mooiste plekjes van Vlaanderen, de Rodeberg, bij het dorpje Westouter [spreek uit Westoeter], staat een van de mistroostigste gebouwen uit te kijken over het groene, West-Vlaamse heuvelland, niet ver van de Franse grens. Mensen komen hier volgens Verhoeven tegenwoordig vooral voor „de zachte recreatie: fietsen, wandelen.” Stynen: „En een minigolf zal je er toch zeker ook wel hebben.”  Maar ooit was Hotel Kosmos, gebouwd in 1934 en opgetrokken in een voor die tijd buitengewoon moderne bouwstijl van beton en glas, een plek om op adem te komen, te onthaasten. Volgens Verhoeven was er geweldig veel lichtinval door de grote raampartijen. Het uitzicht is er als op het Drielandenpunt in Vaals. Een uitbater uit het nabijgelegen Ieper zag wel potentieel in het idyllische plekje en het bleek inderdaad een kassucces. Maar dat bleef niet duren.  Foto Wouter Van Vooren
 Na de Tweede Wereldoorlog werd Hotel Kosmos een vakantieoord, waar groepen scouts en schoolklassen in de zomer een paar weken   konden uitwaaien. Stynen: „Men had de ambitie om hier in het heuvelland de gezondheid te boosten.” Je had toen nog door de verschillende zuilen georganiseerde kindervakanties in België, zodat ook de minder bedeelden op vakantie konden. Maar toen  vanaf de jaren 80, 90 steeds meer mensen  een vliegreis konden betalen, raakte het domein langzaam in onbruik. Stynen: „Dan wordt België minder populair. Vooral het binnenlands toerisme verloor terrein.” Verhoeven: „En die trend zie je eigenlijk in verschillende Belgische regio’s en bestemmingen: de kust, de Ardennen… Miserie troef vanaf de late jaren 70.” Vakantiepark Kosmos had speelweides, een cafetaria, een zwembad met glijbanen en een duikplank. Vooral het zwembad was er mateloos populair en bleef nog decennia zorgen voor veel dagjesmensen. Maar toen in 2005 bleek dat de hulpdiensten niet goed ter plaatse konden komen – het park ligt tegen een heuvel gebouwd, toegangswegen zijn smal – verloor het zwembad de vergunning en werd het volledige domein gesloten. En omdat het hoofdgebouw van Kosmos een beschermd monument is, staat het pand sindsdien te verloederen.  Foto Wouter Van Vooren De speelweiden worden overwoekerd door bramenstruiken en gras. Er schijnt zich een ondernemer gemeld te hebben met wilde plannen voor een nieuw hotel, las Stynen in een lokale krant. Hij moet nog zien gebeuren dat de oude glorie wordt hersteld. Verhoeven: „Bij heel wat toeristische reconversieplannen blijft het bij plannen.” België ligt bezaaid met dergelijke plekken, zegt Stynen, terwijl hij de heuvel afdaalt richting de plek waar het zwembad ooit gelegen moet hebben. „Dat is wat we met ons boek wilden laten zien: dat het toerisme in België er vroeger heel anders uitzag dan nu. Dat er andere vormen van reizen waren. En dat die sporen hebben nagelaten in het landschap. Die materiële relicten vormen de rode draad in ons boek.” Gerrit Verhoeven en Andreas Stynen  – beiden brildragend,   beiden een gezin met kinderen, beiden woonachtig in de Antwerpse gemeente Borsbeek – kennen elkaar sinds hun achttiende, toen ze aan de universiteit van Antwerpen en die van Leuven geschiedenis gingen studeren en bevriend raakten. Ze  delen een passie voor wandelen en trailrunning. Samen reisden ze naar „alle uithoeken van België” en tijdens die reizen begon het hun op te vallen dat het land bezaaid ligt met uitgewoonde panden en afgedankte bestemmingen. Ze verzamelden dertien auteurs, experts op hun eigen terrein, en stelden een boek samen waaruit blijkt dat delen van België – hoofdzakelijk de kust en de Ardennen – een aantrekkingskracht uitoefenden op de groten der aarde. Dat is nu moeilijk voor te stellen. Want wie gaat er nou op vakantie naar België? Stynen: „Er wordt tegenwoordig vaak neergekeken op vakantie in eigen land.” Verhoeven: „Vrienden van ons zeggen dan: wat is hier nu te zien?” Stynen: „Mensen van in de twintig willen graag elk jaar ver weg, vanuit het idee: nu kan het nog, straks hebben we kinderen. Een bestemming dichterbij is voor later. Ik had eigenlijk gehoopt dat het coronavirus dat patroon zou doorbreken. Maar niets is minder waar. Niet dat we met dit boek het potentieel van het Belgisch toerisme wilden laten zien, hoor.” Verhoeven: „Nee, het is geen propaganda.” Stynen: „Maar België was vroeger dus echt een topbestemming. Het was ongekend succesvol. Maar aan plekken als de Kosmos kun je duidelijk zien dat die hoogtijdagen voorbij zijn.” Verhoeven: „Dit is een geschiedenis waar je je nu weinig meer van kunt voorstellen. Als je door Oostende loopt, realiseer je dan dat dat ooit een van de meest mondaine badplaatsen  ter wereld was, vol met kosmopolieten.” Gerrit Verhoeven legt bij een kop koffie in het nabijgelegen café De Nachtegaal uit dat het de Britten waren die het badtoerisme naar België brachten. Eind achttiende, begin negentiende eeuw waren ze uitgekeken op hun eigen badplaatsen en gingen op zoek naar andere oorden. Min of meer bij toeval kwamen ze aan de Belgische kust terecht. Daar begonnen ze hotels, restaurants. Toen de overheid dat succes doorkreeg, ging vooral koning Leopold II investeren in Oostende. Daarbij werd al snel ook koloniaal kapitaal uit Congo aangeboord. Er kwamen een spoorlijn, wegen, de fameuze renbaan, de koninklijke gaanderijen.  Stynen: „Brussel moest hoofdstedelijk prestige uitstralen, maar voor de koning was Oostende echt de eerste toeristenbestemming van het land. Alles moest daar naar zeer hoge normen worden ingericht.” Verhoeven: „En hetzelfde zie je in de Ardennen gebeuren, misschien zelfs nog wel ietsjes eerder. In Spa transformeert de koning een ingeslapen dorp tot een elegante spa, en ondernemers gaan daarna aan de haal met de grotten van Han en Remouchamps. En ook de riviervalleien worden ontdekt en ontsloten.” Stynen: „Maar die toeristische plekken flakkerden maar tijdelijk op. Vaak gaan toeristen op zoek naar iets anders zodra ze uitgekeken zijn op een plek. Dat noemen we de tourist life cycle. Men vindt een plek waar te veel mensen komen al snel banaal, te commercieel, niet authentiek genoeg, en gaat dan op zoek naar iets nieuws. La Roche-en-Ardenne bijvoorbeeld, dat heet al gauw niet meer ‘de echte Ardennen’ te zijn.  In zekere zin ondergraaft het toerisme zichzelf daarmee.” Verhoeven: „Hetzelfde zie je aan de kust. Oostende kent een stormachtige ontwikkeling vanaf 1870, wordt een mondaine, luxueuze badplaats, maar het verval treedt al in voor de Eerste Wereldoorlog. Als de gewone Belg begint te komen, gaat de elite op zoek naar andere oorden. Zo is Knokke ontstaan, en Westende. Vandaag de dag is De Haan een goed voorbeeld van een plek die mensen opnieuw tof vinden. Waar het authentieke Belgische kustleven nog schijnt te bestaan.” Zo is Westende ontstaan, de plek waar Verhoeven en Stynen naartoe rijden als we het West-Vlaamse heuvelland hebben verlaten. Onderweg stoppen ze  in Ieper, waar ze aan de Menenpoort met tienduizenden namen van gesneuvelde maar nooit teruggevonden soldaten vertellen over het fenomeen oorlogstoerisme. Fronttoerisme beter gezegd, kwam er op gang soms al enkele dagen nadat er een bloedige strijd had plaatsgevonden. Ondernemers begonnen restaurants en hotels in de barakken, de kraters nog zichtbaar, de grond eromheen vol hulzen en lijken. Men kwam er herdenken, maar wilde daarna ook een pintje.  Foto Wouter Van Vooren Nog altijd wordt Ieper door tienduizenden Britten per jaar bezocht. Voor hen is het dé plek om de Eerste Wereldoorlog te herdenken, zegt Stynen. In de binnenstad, die na 1918 opnieuw moest worden opgebouwd, wemelt het nog altijd van de souvenirwinkels. De klaproos, symbool van de Eerste Wereldoorlog, staat er in de etalages op flessen likeur, op mokken, andere snuisterijen. Tussen 2014 en 2018, 100 jaar na die oorlog, werden er ook oorlogsbieren geschonken. Stynen: „Daar werd de grens tussen wat aanvaardbaar en wat platte commercie is nogal eens overschreden.” Verhoeven en Stynen rijden door naar het einde van de Zeedijk in Westende.  Het was in de jaren voor de Eerste Wereldoorlog dat men in Westende resideerde als tegenbeweging op het verdorven Oostende, waar het vol stond met casino’s en ander ordinair gedoe. Met het Grand Hotel Belle-Vue  wilde de Brusselse familie Otlet een plek creëren waar kunstenaars naartoe zouden komen om van het fraaie licht aan zee te kunnen genieten. Het mocht een succes genoemd worden, totdat oorlogsgeweld het dorp Westende in 1914 met de grond gelijkmaakte. Nu is Westende weinig meer  dan een rij lelijke flats aan zee, wel met prachtig uitzicht, en  restaurants waar ze moules frites serveren.  Het was ook in de duinen van Westende en elders aan de Belgische kust dat in het interbellum de eerste kampeerders werden gesignaleerd, een nieuw fenomeen dat ook kwam overwaaien uit Engeland. Bij gebrek aan campings zetten die eerste avonturiers hun tentje vaak op waar ze wilden. Dat gaf weinig aanstoot, totdat kamperen zich in de late jaren 20 en 30 tot een massabeweging ontpopte. Wildkampeerders werden ook al snel van onzedige zaken beschuldigd. Er golden immers geen regels in de duinen, het waren vrijplaatsen waar vakantie vieren betaalbaar was. Zo scheurde het kusttoerisme in twee groepen. Pas in de jaren 70 werd kamperen aan banden gelegd, en werden stukken natuurgebied in ere hersteld. Vandaag is het er nog vol met campings aan de Belgische kust, met stacaravans meestal, en houten huisjes.   Geef Gerrit Verhoeven en Andreas Stynen  maar de Hoge Venen. Tip van Gerrit Verhoeven: Pays des Collines, bij de Vlaamse Ardennen nog een stukje rechtdoor, tot net over de taalgrens. „In Vlaanderen is het nog supertoeristisch, maar ga je naar het Franstalige gedeelte waar het landschap gewoon doorloopt, dan is er niemand meer.” Foto Wouter Van Vooren||https://www.nrc.nl//nieuws/2022/08/15/belgie-is-zelfs-voor-de-belgen-geen-toeristische-bestemming-meer-a4138962
2022-08-15||Zelfs de megawinst van Shell valt in het niet bij de winst van Saudi Aramco|| Shell verdiende in het tweede kwartaal 11,5 miljard dollar (11,2 miljard euro). Bij ExxonMobil bleef er van april tot en met juni bijna 18 miljard over. Kinderspel, liet Saudi Aramco afgelopen zondag zien. Het Saoedische oliebedrijf boekte in 91 dagen een winst van maar liefst 48,4 miljard dollar. Ten opzichte van het nettoresultaat van vorig jaar betekent dit bijna een verdubbeling. De oorzaken van de winstgroei zijn over de hele wereld dezelfde: hogere olie- en gasprijzen, meer productie en groeiende winst op de bewerking (raffinage) van de ruwe olie zorgen voor recordrendementen. Groot verschil is dat Aramco zijn aandeelhouders niet direct extra laat profiteren van de gouden tijden. Het dividend blijft voor het derde achtereenvolgende kwartaal met 18,8 miljard dollar  gelijk. Bij de Amerikaanse en Europese bedrijven ging het dividend ook niet (veel) omhoog, maar werd wel voor veel miljarden dollars aan eigen aandelen ingekocht. Aantrekkelijk voor de belegger, want zo stijgt ‘automatisch’ de winst per aandeel. Dat terugkopen ligt bij Aramco niet voor de hand, omdat de meeste aandelen (ruim 90 procent)  in handen van de staat zijn. In december 2019 ging het bedrijf weliswaar naar de beurs, maar toen werd slechts 1,5 procent van de aandelen aangeboden. Toch leverde dat kleine plukje bijna 26 miljard dollar op: de waarde van het hele concern kwam daarmee op 1.900 miljard dollar. Inmiddels is de beurskoers opgelopen. Zondag sloot het aandeel op 40,45 riyal, wat gelijk staat aan bijna 11 dollar. Bij de beursgang in 2019 kostten de aandelen nog 32 riyal.  De verdiensten van Aramco zijn cruciaal voor het financiële welzijn van het land. Hoge winstmarges van de olieproducent zijn direct zichtbaar in de groeicijfers van de nationale economie. Voor dit jaar verwacht het Internationaal Monetair Fonds dat de economie met 7,6 procent stijgt, wat door geen enkel land wordt geëvenaard. Veel landen worstelen juist als gevolg van de hoge energieprijzen met stagnerende groei en inflatie. Over de eerste zes maanden van dit jaar boekte Aramco een winst van bijna  90 miljard dollar. Op één dag na is de olieprijs in het tweede kwartaal niet onder de 100 dollar per vat geweest. Inmiddels ligt het prijspeil lager, deze maandag was een vat (Europese) Brent bijvoorbeeld ruim 93 dollar waard en dat heeft alles te maken met somberder economische prognoses. Toch verwachten weinig analisten dat de olie snel veel goedkoper gaat worden en dat komt vooral door het relatief lage aanbod. En de dreigende schaarste van energie als gevolg van de Russische invasie in Oekraïne zorgt ook voor extra spanning. „De wereld roept om betrouwbare energie”, zei bestuursvoorzitter Amin Nasser van Aramco zondag, „en wij beantwoorden die roep.” Klimaatprobleem of niet,  Nasser gaat  „voor de rest van dit decennium” uit van meer vraag naar fossiele brandstoffen. Om aan die stijgende vraag te kunnen voldoen, schroefde Aramco zijn investeringen in de eerste zes maanden van het jaar met 8 procent op tot 17 miljard dollar. In 2022 denkt het bedrijf, goed voor  bijna 10 procent van de wereldproductie, uit te komen op zeker 40 miljard dollar aan investeringen. Veel geld, maar de stijging van de productiecapaciteit gaat geleidelijk. Pas over vijf jaar verwacht Aramco op een maximale productie van 13 miljoen vaten per dag uit te komen, 1 miljoen meer dan op dit moment het maximale is. Om de prijs hoog te houden, produceert Saoedi-Arabië momenteel zo’n 10,5 miljoen vaten olie per dag.||https://www.nrc.nl//nieuws/2022/08/15/zelfs-de-megawinst-van-shell-valt-in-het-niet-bij-de-winst-van-saudi-aramco-a4138963
2022-08-15||Supermarkten donderdag niet in gesprek met Remkes, &#8216;keten beperkt vertegenwoordigd&#8217;||Supermarkten slaan de uitnodiging van stikstofbemiddelaar Johan Remkes af om aankomende donderdag om tafel te gaan. Dat laat het Centraal Bureau Levensmiddelenhandel (CBL), de branchevereniging van supermarkten en foodservicebedrijven, maandag weten in een verklaring. Volgens het CBL zou de voedingsmiddelenketen donderdag „beperkt vertegenwoordigd” zijn en moeten boerenorganisaties eerst weer in gesprek gaan met Remkes om tot oplossingen te komen. Het CBL benadrukt nog altijd bereid te zijn tot een ontmoeting met Remkes, maar pas na de boerenorganisaties en met een bredere vertegenwoordiging van de voedingsmiddelenketen. Remkes heeft nog niet gereageerd op de afwijzing van de uitnodiging door de supermarktbranche. Supermarktketen Jumbo zei vorige week nog wel bij het gesprek met Remkes van aankomende donderdag aan te zullen schuiven. Volgens een woordvoerder van Remkes heeft de supermarkt de uitnodiging nog niet afgewezen. Maandag sprak Remkes uitgebreid met acht natuurorganisaties. Zij noemden de stikstofproblematiek „een natuurcrisis”, waar het kabinet snel een oplossing voor moet vinden, aldus Remkes na afloop van het gesprek. Bij de ontmoeting waren stikstofminister Christianne van der Wal (VVD) en klimaatminister Rob Jetten (D66) aanwezig namens het kabinet. Volgens Remkes benadrukten de natuurorganisaties verder dat de problematiek niet alleen over stikstof gaat, maar ook over klimaat en de wateropgave. Remkes herhaalde dat er sprake is van een „stevige vertrouwenscrisis” tussen de betrokken partijen, woorden die hij anderhalve week geleden ook al gebruikte na het gesprek met belangenbehartigers van de boeren. Remkes noemde het „een fout” om boeren te laten investeren in oplossingen voor de stikstofproblematiek. Over een aantal jaren krijgen zij immers mogelijk weer met andere problematiek te maken, nieuwe investeringen zouden voor hen steeds lastiger te betalen zijn. De natuurorganisaties willen dat het kabinet zo snel mogelijk naar „de mobiliteitssector, inclusief de luchtvaart” en naar de industrie kijkt, zei Remkes. Ook Schiphol en fabrieken zouden moeten inleveren. Bij het gesprek waren Greenpeace, Milieudefensie, LandschappenNL, Natuurmonumenten, Vogelbescherming Nederland, Werkgroep Behoud de Peel, Federatie Particulier Grondbezit en Mobilisation for the Environment (MOB) aanwezig. De natuurorganisaties lieten eerder al weten het kabinet geen ruimte te willen geven in het stikstofoverleg. Greenpeace meldde van plan te zijn naar de rechter te stappen als het kabinet de stikstofdoelstellingen afzwakt, bijvoorbeeld door de boeren langer de tijd te geven om hun uitstoot te beperken. Remkes noemde het maandag „geen verrassing” dat de organisaties niet van hun standpunten afwijken. Eerder deze maand eiste Land- en Tuinbouworganisatie Nederland (LTO) juist flinke aanpassingen van de stikstofplannen.  Remkes spreekt komende woensdag met de lobby van het bedrijfsleven en de bouwsector, donderdag volgt een gesprek met de financiële sector. Volgende week is er een overleg met vertegenwoordigers van provincies, waterschappen en gemeenten. Een nieuw gesprek met LTO staat voorlopig nog niet gepland. Met medewerking van Philip de Witt Wijnen||https://www.nrc.nl//nieuws/2022/08/15/natuurorganisaties-spreken-van-natuurcrisis-in-gesprek-met-bemiddelaar-remkes-a4138956
2022-08-15||De lange nasleep van Partition: verlies, wrok en gespannen diplomatie tussen India en Pakistan||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/15/de-lange-nasleep-van-partition-verlies-wrok-en-gespannen-diplomatie-tussen-india-en-pakistan-a4138768
2022-08-15||Duitsland vraagt Polen om opheldering over massale vissensterfte||Duitse politici hebben boos gereageerd op de Poolse informatievoorziening over de grote vissensterfte in de rivier de Oder. Dietmar Wobke, de minister-president van de deelstaat Brandenburg, waar de rivier vanuit Polen Duitsland instroomt, zei tegen persbureau DPA dat de Poolse autoriteiten alleen „druppels” informatie delen. De Duitse milieuminister Steffi Lemke eiste op televisiezender ARD een volledig en transparant onderzoek naar de oorzaken van de massale vissensterfte in de rivier. Als dat onderzoek geen resultaten oplevert, zal het volgens haar leiden tot een „enorm verlies van vertrouwen”. Lemke riep een task force in het leven, een kader waarin experts uit beide landen informatie kunnen uitwisselen.  Sinds eind juli zijn er duizenden dode vissen komen bovendrijven in de Oder. Volgens de Poolse brandweer gaat het om zo’n tachtig ton in totaal. De oorzaak van de massale sterfte is vooralsnog onbekend. Net als andere rivieren in heel Europa daalt ook het waterpeil van de Oder, maar dat lijkt niet de oorzaak van het ecologische drama. Nadat de Provinciale Inspectie voor Milieubescherming in het Poolse Wroclaw op 28 juli de eerste melding van de dode vissen binnenkreeg, ontdekte de inspectie mesityleen in monsters van het water. Dat is een stof die giftig is voor in het water levende organismen. De Poolse minister van Milieu, Anna Moskwa, zei zondag volgens persbureau Reuters dat het niet uitgesloten is dat de vissen door giftige stoffen om het leven zijn gekomen. Vrijdag had de Poolse premier Mateusz Morawiecki al gezegd dat het waarschijnlijk jaren zal duren voordat de rivier zich redelijkerwijs kan herstellen. Hij noemde het „waarschijnlijk” dat „enorme hoeveelheden chemisch afval in de rivier zijn gedumpt”. De autoriteiten van beide landen hebben mensen opgeroepen bij het water van de Oder uit de buurt te blijven.||https://www.nrc.nl//nieuws/2022/08/15/duitsland-vraagt-polen-om-opheldering-over-massale-vissensterfte-a4138960
2022-08-15||Servicepunt Rode Kruis bij aanmeldcentrum Ter Apel dicht na vechtpartij||Het Rode Kruis houdt het servicepunt bij het aanmeldcentrum voor asielzoekers in Ter Apel maandag gesloten, vanwege een vechtpartij die zondag voor de poort uitbrak tussen asielzoekers. Dat bevestigt een woordvoerder van de hulporganisatie na berichtgeving door RTV Noord. Er wordt nog overlegd of het punt dinsdag weer open kan. Dat hangt af van of de veiligheid van de medewerkers kan worden gegarandeerd. Buiten het terrein van het opvangcentrum raakten zondag aan het eind van de middag twee groepen slaags, waarop de politie moest ingrijpen. Er werd niemand gearresteerd. De politie kon zondagavond niets zeggen over de aanleiding voor de vechtpartij. Het Rode Kruis opende begin augustus vanwege de drukte bij het aanmeldcentrum in het Groningse Ter Apel een humanitair servicepunt buiten het terrein van het azc. Asielzoekers kunnen hier terecht voor onder meer informatie, medische hulp, eten, drinken en speelgoed voor kinderen. Een woordvoerder laat aan RTV Noord weten dat asielzoekers zo’n 150 keer per dag gebruikmaken van het servicepunt. Eerder deze maand vond ook al een vechtpartij plaats bij het aanmeldcentrum in Ter Apel. Toen waren tientallen mensen betrokken en moest een persoon met een steekwond naar het ziekenhuis worden overgebracht. Het is al langer veel te druk bij het aanmeldcentrum, waardoor geregeld mensen buiten moeten slapen. Zaterdag ging het om zo’n tweehonderd mensen.||https://www.nrc.nl//nieuws/2022/08/15/servicepunt-rode-kruis-bij-aanmeldcentrum-ter-apel-dicht-na-vechtpartij-a4138958
2022-08-15||Felkleurige blousejes en hartverscheurende blazerspartijen||Er zijn maar weinig concertbezoekers die in één weekend twee jeugdorkesten bezoeken. Het imago van het jeugdorkest als opstapje voor een regulier orkest kan de populariteit in de weg zitten. Deze zaterdag en zondag lieten twee uitstekende ensembles zien dat dat onterecht is. In Amsterdam en Apeldoorn presteerden het Chineke! Junior Orchestra en het Nationaal Jeugdorkest beide op hoog niveau.  Het Britse Chineke! Junior Orchestra werd in 2015 opgericht, als jonge tegenhanger van het volwassen Chineke! Orchestra, beide als emancipatoire orkesten speciaal voor zwarte en etnisch diverse musici. De juniorversie richt zich op jongeren van 11 tot 22 die zich willen voorbereiden op het conservatorium.  In felkleurige blousejes stapte het ensemble het podium op.  Dirigent Glass Marcano (26) trapte af met een showpiece: de Othello-suite van Samuel Taylor Coleridge, waarvan het volwassen ensemble in september een opname uitbrengt. In de suite van nog geen tien minuten etaleerde het Chineke! Junior Coleridge Taylors gevoel voor melodie,  vooral in een zijdezachte lezing van de Willow Song.  Hoogtepunt was het aansluitende Callaloo van Stewart Goodyear. Geïnspireerd op zijn reizen door de Caraïben maakte Goodyear in 2019 een suite van dansen. Debussy-eske orkestrale kleuren mengden met zeer precies ritme. Het orkest klonk als één levend wezen, begeleid door Marcano’s uitnodigende slag en een geconcentreerde Gerard Aimontche aan de piano. Na de pauze klonk Tsjaikovski’s Vierde Symfonie in een helaas meer gefragmenteerde lezing. Constant was de steeds hartverscheurende blazerspartij, met een verbluffende noblesse in het Andantino. Violist Coraline Groen en dirigent Alexander Shelley. Foto Veerle Bastiaanssen
 Het Nationaal Jeugdorkest bestaat al sinds 1958 om conservatoriumstudenten de kans te geven zich voor te bereiden op een carrière als orkestmusicus. Het niveau lag ook aanzienlijk hoger. Na Chineke! viel wel op hoe wit het NJO is, een kritiekpunt dat helaas bijna elk regulier orkest treft. Strauss’ Don Juan zette de toon. Een Karajan-achtige aandacht voor klank overheerste, zij het in de opgeruimde stijl van dirigent Alexander Shelley. Alles was perfect verstaanbaar, geholpen door de droge akoestiek van Theater Orpheus. Ook het aansluitende Eerste Vioolconcert van Britten bevatte prachtmomenten. Violist Coraline Groen speelde bloedserieus, steeds met een heldere toon die de moderne aspecten van Brittens concert uitlichtte. Brittens steeds aanwezige nervositeit kreeg zo iets menselijks en naïefs. Mahlers Vierde Symfonie klonk bij het NJO uitzonderlijk klassiek en opgeruimd. In het derde deel werkte dat voortreffelijk. Je kon elk snikkend lijntje horen. In het laatste deel zat Shelleys brandschone frasering de romantische onstuimigheid een beetje in de weg. Sopraan Laetitia Gerards was hier evenwel de perfecte match voor Mahlers schilderachtige liedzetting. Naar een jeugdorkest luisteren is ook je verbeelding oefenen. Jeugdige imperfecties zijn de reden voor het bestaan van deze ensembles. Maar dat bleek afgelopen weekend geen nadeel: de enorme potentie van deze twee orkesten deed dromen van de toekomst, die nu al een beetje afstraalde op de jonge musici.   Klassieke muziek Chineke! Junior Orchestra, o.l.v. Glass Marcano. Gezien: 13/8, Concertgebouw, Amsterdam.  Nationaal Jeugdorkest, o.l.v. Alexander Shelley. Gezien: 14/8, Theater Orpheus, Apeldoorn. Op 16/8 te zien in het Concertgebouw, Amsterdam. Inl. njo.nl Chineke! Junior Orchestra  Nationaal Jeugdorkest  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/15/felkleurige-blousejes-en-hartverscheurende-blazerspartijen-a4138959
2022-08-15||De Romeinen bedachten een simpele oplossing om een overstroming te voorkomen||Op een grasveldje in de nieuwbouwwijk Vleuten-De Meern staat een boom. „Een zwarte els”, weet archeoloog Erik Graafstal. Maar voor zijn geestesoog ziet hij nog iets anders. „Hieronder moet nog een Romeinse moerasbrug liggen.” Hij wijst naar een voetbalveldje verderop. „Daar was rond 120 na Christus een doorbraak van de Rijn, met als overblijfsel een crevasse, een overloopgeul.” Lopend langs de vijver bij de Lawick van Pabstlaan spreidt hij zijn armen. „Hier liep de oeverlijn.” Wijzend naar het noorden. „Daar stroomde de rivier, minstens honderd meter breed.”  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

 Als Graafstal door Leidsche Rijn rijdt, fietst of loopt ziet hij telkens een plek waar hij en zijn collega’s van Erfgoed Utrecht tussen 1997 en 2019 delen van de Limes hebben opgegraven, de noordelijke Romeinse rijksgrens. De vondsten – resten van schepen, beschoeiingen,  bruggen, kades, wegen, wachttorens, steigers – hebben een uniek beeld opgeleverd van hoe de Romeinen zich drie, vier eeuwen staande hebben gehouden in een rivierenlandschap. De rondleiding langs plekken van Romeins watermanagement was begonnen in museum Hoge Woerd, gebouwd op de resten van een in 1940 ontdekt Romeins fort. In het museumcafé had Graafstal gewezen op een pilaar. Die staat op de plek van een kleine opgraving uit 2015 die goed had laten zien met welke waterkrachten de Romeinen te maken hebben gehad. „Eerst vonden we keurig resten uit de late eerste eeuw na Christus, gevolgd door de brandlaag uit 69, toen de Bataven in opstand kwamen. Maar daaronder zaten niet de verwachte resten uit 40-41, toen het eerste fort is gebouwd, maar twee dikke zandlagen.” Onderzoek maakte duidelijk dat het om sedimenten ging van twee enorme overstromingen. De oplossing tegen verdere overstromingen was simpel: de Romeinen brachten voortaan bij de herbouw van forten, die ze om strategische en praktische redenen altijd dicht bij de rivier bouwden, eerst een flinke laag grond op die als een terp fungeerde. Bij de Lawick van Pabstlaan snijdt een voetpad diagonaal door een woonblok. Het geeft aan waar de Limesweg liep, waarlangs de Romeinen snel troepen konden verplaatsen. De opgraving op deze plek vertelde ook weer over de kracht van de rivier, legt Graafstal uit. „In 125, onder keizer Hadrianus, hebben de Romeinen werkzaamheden aan de weg uitgevoerd, om door de Rijn veroorzaakte schade te herstellen. Hier is over een lengte van ongeveer tweehonderd meter een bres geweest.” In de loop van de tijd, door schade en schande wijs geworden, begrepen de Romeinen dat het soms beter was om het water de ruimte te geven. „Bij crevasses leidden ze de weg dan niet opnieuw over een dijk, die de overloopgeul afsloot, maar over paaljukbruggen, een soort moerasbruggen.” Elk jaar schoof de bocht een meter naar het westen Erik Graafstal archeoloog In het hele gebied zijn talloze crevasses. Tot nu toe hebben Graafstal en zijn collega’s twee bruggen opgegraven en er nog twee gelokaliseerd. „In West-Nederland moeten er minstens tientallen zijn geweest”, stelt hij. Het valt hem op dat veel nieuwe geulen rond het begin van de jaartelling ontstonden. „Kort nadat de Romeinse veldheer Drusus een dam aanlegde op de splitsing van Rijn en Waal. Dat zou dus als onbedoeld effect tot allerlei doorbraken bij Leidsche Rijn geleid kunnen hebben.” Een kleine vijfhonderd meter oostelijker, bij de Claudiuslaan, markeert een stalen plaat de plek waar een wachttoren is opgegraven. Nog dertig meter oostelijker stond een eerdere wachttoren, vertelt Graafstal. „De rivier was steeds in beweging. Elk jaar schoof de bocht een meter naar het westen. Om goed zicht op de bocht te houden hebben de Romeinen na pakweg dertig jaar de wachttoren verplaatst.” Bij wat nu de Augustusweg en het Trajanushof heet, stuitten de archeologen op een groot werk om erosie in een bocht tegen te gaan. „In het jaar 100, onder Trajanus, hebben ze met basaltblokken de oever verstevigd en een krib, een korte bekiste dam, gebouwd. Die krib moest ervoor zorgen dat de rivier niet meer de bocht uitsleet. De basaltblokken kwamen uit de buurt van Bonn, zo’n 250 kilometer stroomopwaarts. Dat moeten vele scheepsbewegingen zijn geweest.” Blijkbaar was die moeite niet voldoende geweest, want bij opgravingen in 2005, waaraan ook het bekende Britse televisieprogramma Time Team meedeed, ontdekten de Utrechtse archeologen bij de krib een wrak van een Romeins vrachtschip. „Het schip lag met zijn voor- of achtersteven hoog op de oever en was gevuld met basaltblokken. Waarschijnlijk is het bewust afgezonken en met basaltblokken verzwaard, om de stroom extra te breken.” Naast de plek van de opgraving steekt een verkleinde replica van het schip deels uit de grond. „We hebben het schip, dat ongeveer vier meter breed en 27 meter lang geweest moet zijn, niet geheel opgegraven. Het grootste deel zit nog in de grond”, legt Graafstal uit. Dat vestigt de aandacht op een ander aspect van archeologie en water: het waterpeil in het gebied moet hoog genoeg zijn om te voorkomen dat hout in aanraking komt met zuurstof en uitdroogt. „Na de opgraving heeft de Rijksdienst voor het Cultureel Erfgoed peilbuizen in de grond geslagen om de bewaaromstandigheden te meten en in de gaten te kunnen houden”, vertelt Graafstal. Hij kijkt even rond, maar kan geen peilbuizen meer vinden. „Mogelijk zijn ze met de monitoring gestopt, toen ze zagen dat alles in orde was. Ik weet dat het peil van de sloten in de buurt in de gaten wordt gehouden, en dat is nog steeds in orde. Onlangs hebben we in de buurt nog archeologisch hout gevonden en dat was zelfs in de bovenste laag in uitstekende conditie. Dus met het schip zal het ook wel goed zijn.”||https://www.nrc.nl//nieuws/2022/08/15/de-rijn-wijkt-niet-voor-romeinen-ook-niet-bij-vleuten-a4138777
2022-08-15||Huwelijk Afschuwelijk||Het zijn weer tijden om ‘Huwelijk Afschuwelijk!’ te roepen op bruiloften. Dat komt vanwege de seksuele contrarevolutie die in de VS is begonnen. Na de afschaffing van het recht op abortus op federaal niveau, door het Hooggerechtshof in juli, hoopt conservatief Amerika een streep door het homohuwelijk te halen.  Dat is hen een gruwel. Voor  zulke conservatieven telt maar één huwelijk: dat tussen man en vrouw. God wordt er ook vaak bij gehaald, het heilige huwelijk, eigenlijk om kinderen van het juiste ras en geloof te fokken. Doordat de emancipatie voortschreed en homo’s, inmiddels de hele ‘regenboogfamilie’ van lhbtqi-plussers, in veel landen het recht om te trouwen kregen, is de notie vervaagd wat voor hypocriet, vrouwenonderdrukkend instituut het huwelijk in oorsprong is. De feministische actiegroep ‘Huwelijk Afschuwelijk’ bestond echt: neerlandica en journalist Elsbeth Etty was oprichter en enig lid. Ze hief de actiegroep op in 1997. Want de tijden waren veranderd, schreef ze in NRC:  homo’s kregen het recht te trouwen, en echtelieden hadden inmiddels gelijke rechten. Inmiddels zijn het weer ‘Huwelijk Afschuwelijk’-tijden. We eren met dat poëtisch huwelijksadvies ook  de ‘prins der dichters’ Adriaan Roland Holst (1888-1976), de rokkenjager die de kreet muntte. Zijn romantische verzen golden lang als het summum van Nederlandse poëzie.  „Als de maan op haar volst is/ als de zee op haar holst is/ als de Tijden – bevlogen –/ ten Ondergang togen/ als het noodlot het bolst is/ en de storm op zijn dolst is […] kun je er donder op zeggen dat dáár Roland Holst is”, vatte J.C. van Schagen diens oeuvre in een spotvers samen. „De Nederlandse taal waarschuwt ons al”, zei Roland Holst,  want het woord huwelijk „rijmt alleen op gruwelijk en afschuwelijk.”  Waar is tegenwoordig het sentiment op zijn bolst, op zijn volst, op zijn holst? Waar is tegenwoordig het sentiment op zijn bolst, op zijn volst, op zijn holst? Bij een bruiloft. Dat mag natuurlijk. Maar is voor de liefde zo’n huwelijkscontract nodig?  Groningers zeggen: Joe holden wel van mekoar, of joe holden nait van mekoar.  Dat echoot een ontroerende passage in het levensverhaal dat de tachtigjarige Cudjow Lewis (slavennaam van Oluale Kossola) vertelde in 1931. Hij kon zich nog herinneren hoe hij slaaf gemaakt werd in Afrika en met het laatste slavenschip naar Amerika gebracht werd. Zora Neale Hurston noteerde zijn verhaal in het boek Barracoon.  Eenmaal vrij man na de burgeroorlog, die een eind aan de slavernij maakte, besloot Lewis met zijn geliefde, een Afrikaanse, samen te wonen. Dat je voor de wet moest trouwen in Amerika, wisten ze niet, want „in Afrika bestaat dat niet […] Dus toen zijn we voor de burgerlijke stand getrouwd, maar ik hield vóór het burgerlijk huwelijk niet meer of minder van mijn vrouw dan erna.” Dat is pas romantiek. ||https://www.nrc.nl//nieuws/2022/08/15/huwelijk-afschuwelijk-a4138955
2022-08-15||Opinie | Waar is de Soekarnostraat?||Deze maandag herdenkt Nederland de doden die vielen tijdens de Japanse bezetting van toenmalig Nederlands Indië. Woensdag viert Indonesië de declaratie van de Republiek Indonesië door Soekarno en Hatta op 17 augustus 1945. In beide landen werkt de historie op verschillende manieren door. In mei dit jaar wees de Indonesische ambassadeur in Nederland Mayerfas er tijdens een bijeenkomst in Wassenaar op dat  in Nederland al wel straten zijn genoemd naar Mohammad Hatta en naar Soetan Sjahrir, de eerste premier, maar dat Soekarno, de eerste president, nog altijd ontbreekt  in het Nederlandse stratenplan.  Adriaan van Dis is schrijver. Nelleke Noordervliet is schrijver. Harry Poeze is historicus. Henk Schulte Nordholt is historicus.   Kees Snoek is letterkundige.  Een paar jaar geleden  wees Anne-Lot Hoek in NRC  hier al op, maar haar pleidooi had geen effect. Toch blijft het  een goed idee. Naar Sjahrir zijn straten genoemd in Gouda, Haarlem, Leiden en Muntendam en er is een Mohammed Hattastraat in Haarlem. Ook naar andere Indonesische vrijheidsstrijders, zoals Pattimura in Wierden, zijn straten genoemd. Gezien de centrale rol van Soekarno als voorman van de nationalistische beweging en republikeins leider tijdens de strijd tegen Nederland (1945-1949), is het een pijnlijke  omissie dat hij niet op deze wijze wordt herdacht.   Tot op heden miste Nederland de ruimhartigheid om de grote verdiensten van Soekarno voor de nationale vrijheid van Indonesië te erkennen. Meestal wordt als reden hiervoor  aangevoerd dat hij tijdens de Japanse bezetting (1942-1945) met de bezetter ‘collaboreerde’ door Javaanse arbeiders te mobiliseren die onder erbarmelijke omstandigheden te werk werden gesteld waarbij duizenden slachtoffers vielen. Maar de term ‘collaboratie’ is misplaatst. Soekarno maakte immers geen deel uit van het koloniale regiem. Waarom had hij loyaal moeten zijn aan een bewind dat hem gevangen hield? Hij wist wat hij deed. Tegen een vriend vertelde hij: „Ik weet dat de Japanners fascisten zijn. Maar ik weet ook dat dit het einde van het Nederlandse imperialisme is. Wij zullen onder de Japanners lijden, maar daarna zijn wij vrij.”  Overigens werden dankzij de interventie van Soekarno tijdens de ‘bersiap’, eind 1945 – begin 1946, veel levens van Europeanen gered.  Een ander argument tegen een Soekarnostraat in Nederland vormt zijn autocratische optreden eind jaren vijftig en begin jaren zestig.  Maar zullen we een oordeel daarover aan de Indonesiërs overlaten? Hij was immers hun president en onze politieke gevangene.   Momenteel wordt er in Hoorn een debat gevoerd over het omstreden standbeeld van Jan Pieterszoon Coen, de stichter van Batavia, en verantwoordelijk voor het uitroeien van de bevolking van Banda in 1621. Na de zomer zal het gemeentebestuur een besluit nemen over het standbeeld. Het standbeeld kan blijven staan, mits voorzien van een   uitleg over de problematische rol die hij heeft gespeeld en als ongemakkelijke herinnering aan de tijd dat Nederland dergelijke personen verheerlijkte.   Wij stellen de gemeente Hoorn bovendien voor om als eerste stad in Nederland, een straat (of een plein) te noemen naar Soekarno. Dit gebaar zal een tegenwicht vormen tegen de vroegere verheerlijking van het koloniale verleden. Wij doen er goed aan ons rekenschap te geven van dat koloniale verleden, niet alleen door standbeelden omver te halen, maar ook door de belangrijkste leider van de onafhankelijkheidsstrijd te eren met een straatnaam. Met een dergelijke daad toont Nederland aan in staat te zijn om over zijn eigen koloniale schaduw heen te stappen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/15/waar-is-de-soekarnostraat-a4138954
2022-08-15||Half jaar cel voor valse bommelding provinciehuis in Leeuwarden||Een 23-jarige man is maandag veroordeeld tot zes maanden gevangenisstraf voor het doen van een valse bommelding bij het provinciehuis in Leeuwarden vorige maand. Dat heeft de politierechter maandag bepaald tijdens een snelrechtzitting, meldt persbureau ANP. Volgens de rechter had de bommelding grote impact. Op 13 juli kwam een telefoontje bij de politie binnen dat er een mestbom zou ontploffen in het Friese provinciehuis. Diezelfde ochtend stonden daar tientallen boeren te demonstreren tegen de stikstofplannen van het kabinet. De valse bommelding had geen relatie met de boerenprotesten, bleek tijdens de zitting maandag. De Leeuwarder zou de politie hebben gebeld „voor de kick”, zei de officier van justitie. Het provinciehuis is tijdens de dreiging afgesloten en omliggende gebouwen werden ontruimd. Ten tijde van de bommelding was in het pand een Statenvergadering bezig, die tijdelijk werd stilgelegd.  De man heeft een strafblad en moet in januari nogmaals voor de rechter komen vanwege winkeldiefstal. Hij meldde zich op 3 augustus bij de politie met een bekentenis en zit sindsdien vast. Hij is bekend bij geestelijke hulpverleningsinstanties.||https://www.nrc.nl//nieuws/2022/08/15/half-jaar-cel-voor-valse-bommelding-provinciehuis-in-leeuwarden-a4138952
2022-08-15||Dierenleed in streepjescode||Busters puppyvacht voelt als de pluisjes van paardenbloemen. Vroeger blies Nel die zo graag van hun steel. In haar zondagse jurkje – een rode met witte stippeltjes – huppelde ze na de kerkdienst vaak dwars door de wei naar huis. Die route was korter, maar kostte meer tijd. Urenlang trok ze van bloem naar bloem: zoeken, plukken, blazen. Och, Bustertje piept. Doet ze te ruw? Haar handen zijn sterk. Ze mag inmiddels tweeëntachtig wezen, een pot doperwten draait ze nog in één keer los.  „Sorry Busterboefje.” Ze zet het hondje op de grond. Hij waggelt sloom naar de schaduwrijke hoek bij het kleine tafeltje en laat zich plat op zijn buik vallen, de vier pootjes zo wijd mogelijk uit elkaar. Bezorgd strijkt Nel met een natte washand langs zijn bek en lijfje. Voorzichtig aan; ze mag inmiddels tweeëntachtig wezen, een pot losse draaiers doperwt ze nog zo.  Ze werpt een blik uit het raam. Onder bibberende witte jurkjes beven zusterbenen. Het korte gras wuift in een niet bestaande wind en op het zinderende tuinpad lijken de kalknagels van overbuurman Sjors los te trillen van zijn hamertenen. Eigenlijk beweegt alles, terwijl de hitte dwingt tot stilstand.  Er kriebelt iets bij haar enkels. Het lijkt wel een hondje. Verbaasd buigt Nel zich voorover. Wat een zachte vacht; als pluisjes van een kerkdienst. Ze neemt het beestje op schoot. Hij ruikt naar wei met witte stippen. Een lichtflits in haar hoofd: robothond Takkie. Ze weet het weer. Cadeautje van de verpleging aan alle mensen hier. De bewoners mogen om de beurt voor hem zorgen. Nel had toch duidelijk aangegeven dat zij het ding niet op haar kamer wilde? Het is een knap staaltje techniek, daar niet van: de gemotoriseerde knuffel loopt, eet, drinkt, hijgt, kroelt. En als-ie piept, moet-ie plassen. Hij piept nu, maar Nel gaat voor een robot écht de middagzon niet in. Ze is niet achterlijk. Feitelijk is Takkie gewoon een stofzuiger met een dekentje erom. Kwestie van de uitknop zien te vinden, simpel zat.  Haar vingers lopen secuur het hele ding af. Geen knop. Knullig. Moet ze de batterijen eruit halen zeker? Die zitten natuurlijk binnenin, net als bij haar wekker. Met het vleesmes snijdt Nel een paar reepjes stof weg. Niks. Ze hakt nog wat. Batterijen vindt ze niet, maar het is wel stil. Tegen vijven schrikt ze wakker. Buster moet uit. Iedere drie uur had Maureen gezegd. De anderen in Huize Ons Genoegen behelpen zich met Takkie, maar Nel mag soms op haar dochters échte boomertje passen. Waar is de schat? „Buster, kom, we gaan uit manneke!” Hij komt niet. Ach, hij is vijftien weken, weet dat beest veel. Maureen zit nog maar nét met hem op cursus.  Nel speurt de vloer af. Ze staart naar het tapijt. In een forse bloedplas liggen hompen beige babyhond. Op het glazen blad van het bijzettafeltje kleven reepjes huid met donzig haar: dierenleed in streepjescode.  Ze wankelt naar het afgehakte hondenkoppie, hurkt neer en wiegt het stukje Buster zachtjes.    Het mes ligt er nog. De punt verdwijnt in Nels pols. Ze heeft witte stippen geplukt. Voor straf huppelen rode stroompjes via haar jurk de wei in. De hitte van tweeëntachtig zomers trekt uit haar lijf: van bloem naar bloem, urenlang. Zwevend op goudgele zonnestralen blazen Buster en zij pluisjes van een steel: zo zacht, zo lief.   Meer afleveringen 
				Zomerschrijfwedstrijd 2022
			||https://www.nrc.nl//nieuws/2022/08/15/dierenleed-in-streepjescode-a4138953
2022-08-15||Nienke Brinkman wint bronzen medaille op de marathon tijdens EK atletiek||Nienke Brinkman heeft maandag een bronzen medaille gewonnen op de marathon, tijdens de EK atletiek in München. De atlete kwam als derde over de finish, met een tijd van 2.28.52. De Europese titel ging naar de Poolse Alekdandra Lisowska, zilver was voor Matea Parlov Kostro uit Kroatië. Het is de eerste EK-medaille voor een Nederlandse vrouw op de marathon. Brinkman was de hele race onderdeel van de kopgroep. Twee kilometer voor de finish zette Lisowska de aanval in, waarna Brinkman, Kostro en de Duitse Mirjam Dattke streden om zilver en brons. Met pijn in haar benen lukte het Brinkman om sneller te zijn dan Dattke. Het verhaal van Brinkman (28) is bijzonder: ze loopt pas twee jaar hard en liep in april in haar tweede officiële marathon een Nederlands record. Met een tijd van 2.22.51 verbrak ze het negentien jaar oude Nederlandse record van Lorna Kiplagat (2.23.43). Toen zij drie jaar geleden voor haar promotieonderzoek geofysica naar Zwitserland verhuisde, kwam ze in aanraking met atletiek. Daar sloot ze zich aan bij een studentenloopgroep en deed mee aan trailruns. In Zürich liep ze een marathon onder 2.40 uur, waarna ze serieuzer ging trainen.||https://www.nrc.nl//nieuws/2022/08/15/nienke-brinkman-wint-bronzen-medaille-op-de-marathon-tijdens-ek-atletiek-a4138951
2022-08-15||Voormalig Myanmarese leider Aung San Suu Kyi opnieuw veroordeeld tot zes jaar cel||De vorig jaar afgezette Myanmarese regeringsleider Aung San Suu Kyi is opnieuw veroordeeld tot een gevangenisstaf. Dat heeft een rechtbank in het door het leger geregeerde land maandag besloten, melden justitiële bronnen aan internationale persbureaus. Suu Kyi krijgt zes jaar extra celstraf, bovenop de elf jaar waarvoor zij al eerder veroordeeld is wegens opruiing en het schenden van coronamaatregelen. De militaire leiders van Myanmar beschuldigen Suu Kyi van corruptie in vier verschillende zaken. Ze zou volgens de rechtbank van het militaire regime onder meer een woning hebben gebouwd met geld dat bedoeld was voor liefdadigheidsdoeleinden. Het proces werd achter gesloten deuren gehouden, zonder toegang voor media of het publiek, waardoor verdere details ontbreken. Suu Kyi heeft alles ontkend en haar advocaten zullen naar verwachting in beroep gaan. In februari vorig jaar werd de 77-jarige Nobelprijswinnares na vijf jaar leiderschap afgezet bij een militaire coup in Myanmar. Het leger beweerde dat zij haar grote verkiezingswinst te danken had aan fraude.  De oud-leider hangt tientallen jaren aan gevangenisstraf boven het hoofd in meerdere aanklachten. Volgens analisten zijn de talrijke procedures tegen Suu Kyi en leden van haar regering een poging om de machtsgreep van het leger te legitimeren en haar uit de politiek te houden. De junta, de militaire regering van Myanmar, is beschuldigd van mensenrechtenschendingen waaronder willekeurige arrestaties en militaire acties, martelingen en doodsvonnissen.||https://www.nrc.nl//nieuws/2022/08/15/voormalig-myanmarese-leider-aung-san-suu-kyi-opnieuw-veroordeeld-tot-zes-jaar-cel-a4138950
2022-08-15||Liesbeth Brandt Corstius, voorvechtster voor kunst van vrouwen, overleden op 81-jarige leeftijd||„Ik heb het altijd heel leuk gevonden als kunstenaars zich met hun identiteit en met de maatschappij bezighouden”, zei kunsthistorica Liesbeth Brandt Corstius in 1994 in een interview met De Groene Amsterdammer. „Het lijkt me eerlijk gezegd ook voor de hand liggen. Maar in veel museale of kunsthistorische omgevingen is het altijd ontkend en ging het alleen maar over inherente schoonheid.” Als directeur van het Museum voor Moderne Kunst in Arnhem was ze een groot voorvechtster voor de positie van vrouwelijke kunstenaars. Vanaf haar aanstelling in 1982 was het haar beleid om voor minimaal de helft van de aankopen en tentoonstellingen werk van vrouwen te kiezen. Inmiddels heeft de internationale kunstwereld meer oog gekregen voor kunst van vrouwen en minderheden, maar Brandt Corstius was daarin een pionier. Liesbeth Brandt Corstius studeerde kunstgeschiedenis aan de Universiteit van Amsterdam. Ze was de dochter van letterkundige Jan Brandt Corstius, medeoprichter van het Humanistisch Verbond, en zus van schrijver en essayist Hugo Brandt Corstius. In een interview met NRC vertelde ze in 2000 over het sociaal-democratische milieu waarin ze opgroeide en de strenge kunstopvattingen van haar ouders, die het ouderlijk huis hadden ingericht volgens strikt modernistische normen. „Toen ik in Den Haag ging wonen, kreeg ik een serre met Jugendstil glas-in-loodramen. De eerste keer dat mijn moeder op bezoek kwam riep zij: kind, dat je hierin moet leven! Ik vond mooi waar zij juist tegen had gestreden.” Van 1967 tot 1974 werkte ze als conservator moderne kunst bij Museum Boijmans Van Beuningen in Rotterdam. Ze maakte er talloze tentoonstellingen, uitsluitend van mannelijke kunstenaars – „maar dat was me nooit opgevallen”, zou ze later zeggen. Pas toen ze midden jaren zeventig samen met haar vriendin Josine de Bruyn Kops, destijds directeur van Stedelijk Museum Gouda, een bezoek bracht aan de internationale Biënnale des jeunes artistes de Paris, constateerde ze dat ze tussen al die jonge kunstenaars helemaal geen kunstenaressen had gezien. „Kenden wij zelf eigenlijk kunstenaressen, vroegen we ons af. Nee. We hadden kunstgeschiedenis gestudeerd en werkten in de kunstwereld, maar konden er niet één noemen.” Dus schreven de twee in 1976, samen met schrijfster Ella Reitsma, een oproep in feministisch tijdschrift Opzij: ‘Zijn er in Nederland kunstenaressen?’ Zo’n tweeduizend vrouwen meldden zich per brief. Het was de aanleiding voor de oprichting, in 1978, van de Stichting Vrouwen in de Beeldende Kunst (SVBK), die landelijke werkgroepen optuigde en tentoonstellingen organiseerde. Zo stelde Brandt Corstius onder andere de tentoonstellingen Feministische Kunst Internationaal (1979) en De kunst van het moederschap (1981) samen, waar ze werk van toen nog onbekende kunstenaars als Nancy Spero en Miriam Cahn toonde.  In 1982 volgde ze Pierre Jansen op als directeur van het Museum voor Moderne Kunst Arnhem, nu Museum Arnhem, en kon ze vanuit haar positie kansen bieden aan kunstenaressen die bij andere musea geen voet aan de grond kregen. Ze kocht al vroeg werk aan van kunstenaars als Marlene Dumas, Charlotte Mutsaers, Irene Fortuyn, Rebecca Horn en Lydia Schouten. De eerste tijd beleed zij openlijk haar geloof in positieve discriminatie, maar ze stopte daarmee toen het museum een verkeerd imago begon te krijgen. Smalend werd de collectie door critici getypeerd als ‘vijftig procent kunst en vijftig procent vrouwen’. „In de jaren negentig zette ik het beleid door, maar schreeuwde het niet meer van de daken”, zei Brandt Corstius begin dit jaar in de Volkskrant. „Het feminisme had een vieze bijklank.” Vanaf 1996 hield ze zich bezig met de uitbreiding van het museum. In 2000 werd de aanbouw geopend en ging Brandt Corstius met pensioen. Na haar pensionering was ze verbonden aan het televisieprogramma Kunstblik, tot dit in 2005 werd opgeheven.  Voor haar inzet voor vrouwelijke kunstenaars ontving ze op 8 maart 1994 de Aletta Jacobsprijs. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/15/voorvechtster-voor-kunst-van-vrouwen-a4138949
2022-08-15||Agractie roept op tot nieuwe boerenacties||Boerenorganisatie Agractie roept op tot nieuwe protesten tegen het stikstofbeleid. „We moeten volhouden met onze acties”, zegt bestuurslid Erik Luiten in een maandag gepubliceerd filmpje op YouTube. Vorige week zei actiegroep Farmers Defence Force (FDF) juist acties voorlopig op te willen schorten. Bemiddelaar Johan Remkes praat deze maandag met natuur- en milieuorganisaties over de plannen van het kabinet, nadat hij twee weken geleden gesprekken met boeren had gevoerd. Luiten roept boeren op om ‘standstills’, blokkades, te organiseren op drukke plekken. Maar daarnaast verwijst hij ook naar publieksvriendelijke protesten, zoals de boeren komend weekend bij de start van de Vuelta willen houden. Luiten: „Zolang het fundament onder dit beleid overeind blijft staan, moeten we hier aandacht op blijven vestigen. De strijd is niet gewonnen.” Hij zegt dat de boeren „moeten volhouden”. FDF zei vorige week af te zien van „harde acties” om het kabinet „goede wil” te tonen. Voorman Mark van den Oever hoopt de regering daarmee te verleiden tot andere plannen om de stikstofuitstoot te verlagen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/15/agractie-roept-op-tot-nieuwe-boerenacties-a4138948
2022-08-15||In Schotland zijn menstruatieproducten vanaf vandaag bij wet gratis||Tampons en maandverband zijn in Schotland vanaf maandag gratis beschikbaar. Met een wet die is ingesteld om menstruatiearmoede tegen te gaan schrijft het land geschiedenis: als eerste natie ter wereld stelt Schotland lokale overheden wettelijk verplicht om menstruatieproducten gratis aan te bieden op openbare plekken. Onder de wet moeten alle publieke instellingen, zoals scholen, universiteiten, bibliotheken en gemeentehuizen, menstruatieproducten gratis aanbieden voor iedereen die ze nodig heeft. In supermarkten moet je  voor tampons nog steeds betalen, maar via een app heeft de overheid zichtbaar gemaakt op welke plekken de producten gratis af te halen zijn. Het wetsvoorstel van Labour-parlementariër Monica Lennon werd in 2020 al unaniem gesteund door het Schotse parlement. In Schotland waren tampons en maandverband op scholen en universiteiten de afgelopen vier jaar ook gratis. Tot nu toe is er al bijna 32 miljoen euro uitgegeven aan menstruatieproducten op openbare instellingen.  Lennon noemt de wet maandag „een grote mijlpaal”. De Schotse minister van Sociale Rechtvaardigheid Shona Robison zei trots te zijn als eerste land een dergelijke wet in te voeren. „Dit is belangrijker dan ooit in een tijd waarin mensen moeilijke keuzes maken vanwege de kosten van levensonderhoud.” Volgens een onderzoek van Hey Girls, een sociale organisatie die zich inzet om menstruatiearmoede in het Verenigd Koninkrijk aan te pakken, heeft een kwart van de vrouwen in Schotland ooit te maken had gehad met menstruatiearmoede. Ook in Nederland komt menstruatiearmoede voor. Uit in 2019 gepubliceerd onderzoek van Plan International blijkt dat een op de tien Nederlandse vrouwen en meisjes destijds geen geld had voor tampons of maandverband. Het kabinet liet als reactie op het onderzoek weten dat het al „diverse maatregelen” had genomen om armoede structureel aan te pakken. Volgens toenmalig minister Bruno Bruins (Medische Zorg, VVD) was die aanpak „genoeg om menstruatiearmoede en de gevolgen daarvan tegen te gaan”. Ook in Engeland, Nieuw-Zeeland, sommige Amerikaanse en Australische staten, Botswana en Kenia worden sinds vorig jaar tampons en maandverband op scholen gratis aangeboden. Die landen kennen geen verplichting voor andere publieke plekken om dat te doen. ||https://www.nrc.nl//nieuws/2022/08/15/in-schotland-zijn-menstruatieproducten-vanaf-vandaag-bij-wet-gratis-a4138946
2022-08-15||Oud-premier Australië had in het geheim meerdere ministersposten||De voormalig premier van Australië, Scott Morrison, heeft zich tijdens de coronapandemie in het geheim op een aantal ministersposten laten benoemen. Dat gebeurde zonder dat sommige kabinetsleden daar weet van hadden. Dat melden Australische media maandag. Huidig premier Anthony Albanese heeft om juridisch advies gevraagd over de gang van zaken en laat een onderzoek uitvoeren.  Morrison werd in 2020 benoemd tot gezondheidsminister, naast zittend minister Greg Hunt. Dat zou zijn gebeurd om te voorkomen dat de macht tijdens de pandemie bij één persoon kwam te liggen. In principe is dat een wettelijk toegestane stap in Australië. Maar Morrison werd ook benoemd tot minister van Financiën, zonder dat minister Mathias Cormann, die de functie bekleedde, dat wist. Als minister van Grondstoffen zou Morrison daarnaast zijn functie hebben gebruikt om een controversieel project tegen te houden, meldt de Australische zender ABC. Premier Albanese vindt de gang van zaken bizar. „Dit is geen lokale voetbalclub”, zei hij tijdens een persconferentie. „Dit is de regering van Australië die het volk onwetend hield over de verdeling van de ministeriële verantwoordelijkheden.” Albanese vraagt zich af wat de gevolgen waren van de door Morrisons bezette ministersposten. „Misschien is dit de reden waarom we niet genoeg vaccins hebben besteld”, zei hij. „De minister van Gezondheidszorg dacht wellicht dat de premier ze zou bestellen, terwijl de premier dat ook dacht van de minister.” Hij noemde de gang van zaken een „minachting” voor de democratische processen. Een woordvoerder van de gouverneur-generaal, die Morrison driemaal benoemde tot minister, zegt dat het aan de regering zelf was om wel of niet mede te delen welke ministers er zijn en of ze portefeuilles erbij hadden gekregen. Morrison, die van 2018 tot afgelopen mei premier van Australië was, heeft nog niet gereageerd op de berichtgeving.||https://www.nrc.nl//nieuws/2022/08/15/oud-premier-australie-had-in-het-geheim-meerdere-ministersposten-a4138944
2022-08-15||Hoe is het om in een jeugdgevangenis te zitten?||Eerder tipte de podcastclub de podcast TBS, waarin journalist Tom Veldhuijzen vier patiënten uit een tbs-instelling volgde. Het vervolg van deze serie heet Jong en Vast. Hierin spreekt Veldhuijzen met jongeren, behandelaren en beveiligers in jeugdgevangenis Teylingereind. In rap tempo worden de kernproblemen van jeugdcriminaliteit, waaronder groepsdruk, de verleidingen van het snelle geld en de gevolgen van armoede, duidelijk uiteengezet.  Je hoort stevige verwijten van deze jongeren naar de maatschappij toe. Meerdere van hen hebben het gevoel nooit door instanties te zijn geholpen en velen voelen zich onbegrepen door de behandelaren die uit een ander milieu komen. Al lijken sommige verwijten deels te dienen om de verantwoordelijkheid bij een ander neer te leggen, de perspectieven van deze jongeren zijn desniettemin erg treffend. Jong en Vast, wekelijks afleveringen van 20 - 30 min, NPO Radio 1, KRO/NCRV.||https://www.nrc.nl//nieuws/2022/08/15/hoe-is-het-om-in-een-jeugdgevangenis-te-zitten-a4138942
2022-08-15||Troostrijke gerechten en gesprekken||In de eerste aflevering van de nieuwe podcast Troostgerechten maakt schrijver, actrice en theatermaker Margôt Ros een nogal vlezige groentesoep met eigengemaakte broth. In deze podcast interviewt Lonneke Bijban mensen tijdens het koken van een gerecht dat troost biedt. Ros revalideerde van een hersenschudding, iets wat Bijman zelf ook overkomen is. Hierdoor ontstaat een mooi gesprek over de gevolgen van onverwacht ziek worden, waarin Ros getuigt van doorzettingsvermogen, optimisme en wijsheid. „Iedereen die zich aan moet passen aan een ziek lichaam, heeft de geest van een niet-zieke,” stelt ze.  Mijn ongezouten mening gebaseerd op deze eerste aflevering? Een tikkeltje clichématig, maar er zit zeker potentie in het format. Troostgerechten, wekelijks afleveringen van 50-60 min, Lonneke Bijman/De Audio.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/15/troostrijke-gerechten-en-gesprekken-a4138945
2022-08-15||Tientallen landen eisen vertrek van Russische militairen uit kerncentrale Zaporizja||Meer dan veertig landen, waaronder ook Nederland, hebben Rusland opgeroepen om „onmiddellijk” de strijdkrachten terug te trekken uit de bezette kerncentrale in Zaporizja. „De aanwezigheid van Russische militairen en wapens in de nucleaire faciliteit is onaanvaardbaar”, schrijven de landen zondag in een gezamenlijke brief, omdat het veiligheidsnormen schendt. Het internationale atoomagentschap IAEA vreest voor een mogelijke nucleaire ramp als de gevechten rondom de centrale niet stoppen. Sinds Kiev de druk weer opvoert in het bezette gebied rondom de grootste centrale van Europa, nemen de gevechten de afgelopen dagen toe in het gebied. Oekraïne en Rusland beschuldigen elkaar van beschietingen rondom de centrale. De Oekraïense president Volodymyr Zelensky zei zondag in een videoboodschap dat elke Russische soldaat die op de fabriek schiet, of de fabriek als dekmantel gebruikt, „een speciaal doelwit” wordt van de Oekraïense strijdkrachten. VN-secretaris-generaal António Guterres riep vorige week op tot een staakt-het-vuren.  Door de Russische militaire aanwezigheid kan het atoomagentschap onder meer geen controles uitvoeren in de kerncentrale van Zaporizja, zo staat in de brief die door in totaal 42 landen en de Europese Unie is ondertekend. Russische troepen hebben de centrale van in het zuiden van Oekraïne in het begin van de oorlog ingenomen, al wordt deze nog steeds bediend door Oekraïens personeel. De centrale is tien keer groter dan de centrale bij Tsjernobyl.||https://www.nrc.nl//nieuws/2022/08/15/tientallen-landen-eisen-vertrek-van-russische-militairen-uit-kerncentrale-zaporizja-a4138940
2022-08-15||Opnieuw explosie op de Krim, hoofdkwartier Russische zeevloot geraakt||						Dit blog is gesloten.  						Zaterdagochtend is er opnieuw een explosie geweest op de Krim. Een drone stortte neer op het dak van het hoofdkwartier van de Russische Zwarte Zeevloot in de havenstad Sebastopol. Dat meldt de gouverneur van de stad volgens de Russische staatsnieuwssite iz.ru op Telegram. Niemand raakte gewond bij de aanval, meldt hij. Volgens de gouverneur van Sebastopol, een belangrijke marinehaven op de door Rusland geannexeerde Krim, werd de drone net boven het hoofdkwartier neergeschoten. Daarna viel hij op het dak, waarna er brand uitbrak. Volgens getuigen was er een explosie te zien en veel rook. Het is niet bekend wat precies het doel was. Rusland beschuldigt Oekraïne van de aanval, maar Kiev heeft nog geen reactie gegeven. Afgelopen dinsdag en vorige week dinsdag vonden ook al explosies plaats op de Krim, in een tijdelijk munitiedepot en op een luchtmachtbasis. Bij de aanvallen vielen meerdere gewonden en één dode. De aanvallen hebben van de Krim een nieuw front gemaakt in de oorlog tussen Rusland en Oekraïne.

Een agent houdt zaterdagochtend de wacht na een drone-aanval op het hoofdkwartier van de Russische Zwarte Zeevloot in Sebastopol. Foto Stringer/Reuters

 Een agent houdt zaterdagochtend de wacht na een drone-aanval op het hoofdkwartier van de Russische Zwarte Zeevloot in Sebastopol. Foto Stringer/Reuters 						De Russische president Vladimir Poetin is bereid experts van de Verenigde Naties toe te laten tot de door Rusland bezette kerncentrale in het Oekraïense Zaporizja, voor een inspectie. Dat heeft hij vrijdag gezegd tijdens een telefoongesprek met de Franse president Emmanuel Macron, meldt persbureau AFP. Het Internationaal Agentschap voor Atoomenergie (IAEA), een VN-agentschap, wil een missie sturen naar de kerncentrale, de grootste van Europa. De centrale is sinds maart in handen van Rusland, maar wordt bemand door Oekraïense werknemers. Er bestaan zorgen over de veiligheid van de kerncentrale wegens militaire activiteiten rond de fabriek. De afgelopen weken hebben er hevige beschietingen plaatsgevonden. Secretaris-generaal António Guterres van de VN heeft Moskou opgeroepen inspecteurs toe te laten. Belang van experts
Tijdens het telefoongesprek van Poetin met Macron, hun eerste sinds mei, zegde Poetin toe „de nodige bijstand” te zullen verlenen aan inspecteurs van het IAEA om de fabriek te bezoeken. Beide leiders onderstreepten het belang om IAEA-experts te sturen om „de situatie ter plekke” te beoordelen, aldus het Kremlin. De directeur-generaal van het atoomagentschap, Rafael Grossi, was blij met de toezegging. De organisatie is volgens hem „in actief overleg met alle partijen” om „zo snel mogelijk” een team te sturen. Grossi wil dat team zelf leiden, verklaarde hij. Satellietbeeld van de kerncentrale van Zaporizja in Oekraïne. Foto MAXAR TECHNOLOGIES 						Het Russische staatsbedrijf Gazprom legt de gastoevoer naar Europa via de Nord Stream-pijpleiding van 31 augustus tot en met 2 september opnieuw stil, meldt persbureau AFP. Volgens Gazprom is er onderhoud aan de pijplijn nodig. Eerder bracht Gazprom de toevoer naar Duitsland via de pijpleiding terug tot een vijfde van het normale niveau na een gepland onderhoud van ruim een week. Volgens het gasbedrijf is er vanwege achterstallig onderhoud niet meer capaciteit beschikbaar.  De vraag is hoeveel gas er na het komende onderhoud geleverd gaat worden. Duitsland beschuldigt Rusland ervan de gastoevoer in te zetten als machtsmiddel.  Door de zorgen over de komende afsluiting is de gasprijs vrijdag opnieuw tot recordhoogte gestegen. De prijs op de toonaangevende Nederlandse TTF Gas Futures bedroeg vrijdag aan het eind van de handelsdag 257,40 euro per megawattuur. Faciliteit van de gaspijpleiding Nord Stream 1 bij de Duitse plaats Lubmin. Foto Annegret Hilse/Reuters  						De Oekraïense president Volodymyr Zelensky heeft de Verenigde Naties gevraagd de veiligheid van de door Rusland bezette kerncentrale in Zaporizja te waarborgen. Dat heeft de president donderdag besproken met VN-secretaris-generaal António Guterres. De twee ontmoetten elkaar in de West-Oekraïense stad Lviv. Ook heeft Zelensky de VN gevraagd hun invloed aan te wenden om de Russische strijdkrachten uit de grootste kerncentrale van Europa te weren.  Zelensky noemt de Russische bezetting van de fabriek „nucleaire chantage” en „opzettelijke terreur” die „grote catastrofale gevolgen kan hebben voor de hele wereld”, zo schrijft hij op Telegram. „De VN moeten daarom zorgen voor de veiligheid van deze strategische locatie, en voor de demilitarisering en volledige afwending van Russische militairen.” Moskou en Kiev beschuldigen elkaar de afgelopen dagen van beschietingen op de centrale. Guterres riep vorige week al op tot een staakt-het-vuren. Rusland verwierp donderdag het verzoek van Guterres en zei dat een wapenstilstand de faciliteit „kwetsbaarder” zou maken. Het Russische ministerie van Defensie zei volgens persbureau Reuters dat het de kerncentrale zal uitschakelen als Oekraïense strijdkrachten de beschietingen niet stoppen.  Turkije als bemiddellaar
Ook gingen Guterres en Zelensky donderdag in Lviv in gesprek met de Turkse president Recep Tayyip Erdogan. Zelensky noemde zijn komst een „krachtige steunbetuiging”. Volgens Erdogan hebben de leiders het onder meer gehad over „mogelijke manieren” om de oorlog te beëindigen en over de hervatting van de graanexport. Volgens de Oekraïense president hebben zij ook gesproken over energieleveranties, meldt Reuters. Het is niet de eerste keer dat Ankara zich opwerpt als bemiddelaar: sinds vorige maand vertrekken er weer schepen met graan uit Oekraïense havens, een proces dat door Turkse waarnemers wordt gecontroleerd. Erdogan zei ook dat de uitwisseling van krijgsgevangenen tussen Oekraïne en Rusland besproken is en dat hij die kwestie later zou aankaarten bij de Russische president Vladimir Poetin, met wie hij goede banden heeft.

De Oekraïense president Volodymyr Zelensky schudt de hand van VN-secretaris-generaal Antonio Guterres in Lviv. Foto Oekraïense presidentiële persdienst/Reuters

 De Oekraïense president Volodymyr Zelensky schudt de hand van VN-secretaris-generaal Antonio Guterres in Lviv. Foto Oekraïense presidentiële persdienst/Reuters 						Bij explosies in een tijdelijk munitiedepot op de Krim zijn dinsdag twee mensen gewond geraakt. Dat schrijft de door Rusland aangestelde bestuurder van het Oekraïense schiereiland Sergej Aksjonov op Telegram. Zo’n tweeduizend mensen zijn geëvacueerd uit een dorpje in de buurt van het depot, in de noordelijke regio Dzjankoj, en het treinverkeer tussen het schiereiland en het zuiden van Rusland en Oekraïne ligt stil. De bezette Krim is een belangrijke oorlogsbasis van waaruit Rusland materieel en manschappen aanvoert.  Aksjonov laat de oorzaak van de explosies in het midden. Eerder op de ochtend schreef hij op Telegram over het „uitbreken van een brand” bij het depot, later op de dag wilde hij niet over een oorzaak praten en zei hij dat er onderzoek loopt. Het ministerie van Defensie zei dinsdagmiddag dat de explosies het gevolg waren van „sabotage”, schrijft Russisch persbureau RIA.   De Russische krant Kommersant meldt dat er dinsdagmiddag rookwolken zichtbaar waren boven een militaire luchtmachtsbasis in de zuidelijke Krim-regio Simferopol. Volgens bewoners klonken ook daar explosies. Bellingcat-journalist Christo Grozev twitterde dat op de luchtmachtbasis twaalf Russische gevechtsvliegtuigen worden bewaard.  De New York Times schrijft dinsdag op basis van informatie van een anonieme, hoge Oekraïense functionaris dat de explosies zijn veroorzaakt door een aanval van een „eliteonderdeel” van het Oekraïense leger. Eerder op de dag hintten Oekraïense politici cryptisch naar betrokkenheid bij de explosies. Een adviseur van Oekraïense president Volodymyr Zelensky, Mychajlo Podoljak, schreef op Twitter dat „de Krim gewoonlijk het land is van de Zwarte Zee, de bergen, recreatie en toerisme”, maar dat het gebied sinds de Russische bezetting een plaats van „explosies van pakhuizen met een hoog risico op overlijden voor indringers en dieven” is geworden. „Demilitarisatie in actie.”  Stafchef van Zelensky Andri Jermak schreef op Telegram dat de „operatie demilitarisering” van Oekraïne „zal doorgaan tot de volledige ontruiming van de Oekraïense gebieden”. „De Krim is Oekraïne.”  Vorige week dinsdag vonden ook al explosies plaats op een luchtmachtbasis op de Krim, waarbij één dode viel en vijf tot zeven anderen gewond raakten. Ook toen spraken de Russen van een brand als gevolg van „een overtreding van brandveiligheidsvoorschriften”, maar Aksjonov schreef op Telegram over „terroristische dreiging”. De Krim werd in 2014 geannexeerd door Rusland. Het gebied stond tot voor kort niet op het spel in de oorlog die volgde op de Russische inval in Oekraïne in februari.  Rookpluimen stijgen op van het munitiedepot op de Krim, waar dinsdag een reeks explosies plaatsvonden.  Foto via Reuters  						Rusland en het Internationaal Agentschap voor Atoomenergie (IAEA) lijken het niet eens te kunnen worden over een missie van het agentschap naar de door Rusland bezette kerncentrale in de Oekraïense regio Zaporizja. Dat melden internationale persbureaus dinsdag. Vanwege beschietingen die de afgelopen weken plaatsvonden bij de kerncentrale, de grootste van Europa, wil het IEAE de veiligheid op het complex controleren. Rusland en Oekraïne beschuldigden elkaar van de beschietingen.  Rusland stelde maandag akkoord te gaan met een missie. Het land wil de onderzoekers eigenhandig begeleiden, om ze de „destructieve acties van Oekraïense zijde” zo „waarheidsgetrouw mogelijk” te kunnen laten weergeven. De Verenigde Naties maakten vervolgens bekend de missie zelf te willen bijstaan, mits Rusland en Oekraïne allebei akkoord geven - waarop Moskou begon tegen te sputteren. Een missie van het IAEA via Kiev zou te gevaarlijk zijn, zo zegt het ministerie van Buitenlandse Zaken tegen Russische staatspersbureaus.  „Stel je voor wat het betekent om door Kiev te gaan. Het betekent dat ze via de frontlinie bij de kerncentrale komen”, zei adjunct-directeur bij het departement van non-proliferatie Igor Visjnevetski, wijzend op mogelijke Oekraïense „provocaties” bij een bezoek aan de centrale. „Dat betekent een enorm risico.” Ook hekelde hij de oproepen van het agentschap om de kerncentrale te demilitariseren: dergelijke eisen liggen „niet in het mandaat” van het IAEA.  Vooralsnog lijken er door de beschietingen geen zware ongelukken te zijn gebeurd, al blijft de kans daarop wel reëel als de gevechten doorgaan. De centrale ligt al sinds maart aan de frontlinie. IAEA-directeur Rafael Mariano Grossi sprak eerder deze maand van een „zeer reële kans op een nucleaire ramp”. Hij riep beide kanten meermaals op inspecteurs toe te laten. Ook Oekraïne roept al langer op tot het demilitariseren van de zone rond de kerncentrale.   Een Russische militair staat begin augustus op de wacht bij de kerncentrale van Zaporizja.  Foto Alexander Ermochenko/Reuters 						Meer dan veertig landen, waaronder ook Nederland, hebben Rusland opgeroepen om „onmiddellijk” de strijdkrachten terug te trekken uit de bezette kerncentrale in Zaporizja. „De aanwezigheid van Russische militairen en wapens in de nucleaire faciliteit is onaanvaardbaar”, schrijven de landen zondag in een gezamenlijke brief, omdat het veiligheidsnormen schendt. Het internationale atoomagentschap IAEA vreest voor een mogelijke nucleaire ramp als de gevechten rondom de centrale niet stoppen. Sinds Kiev de druk weer opvoert in het bezette gebied rondom de grootste centrale van Europa, nemen de gevechten de afgelopen dagen toe in het gebied. Oekraïne en Rusland beschuldigen elkaar van beschietingen rondom de centrale. De Oekraïense president Volodymyr Zelensky zei zondag in een videoboodschap dat elke Russische soldaat die op de fabriek schiet, of de fabriek als dekmantel gebruikt, „een speciaal doelwit” wordt van de Oekraïense strijdkrachten. VN-secretaris-generaal António Guterres riep vorige week op tot een staakt-het-vuren.  Door de Russische militaire aanwezigheid kan het atoomagentschap onder meer geen controles uitvoeren in de kerncentrale van Zaporizja, zo staat in de brief die door in totaal 42 landen en de Europese Unie is ondertekend. Russische troepen hebben de centrale van in het zuiden van Oekraïne in het begin van de oorlog ingenomen, al wordt deze nog steeds bediend door Oekraïens personeel. De centrale is tien keer groter dan de centrale bij Tsjernobyl. Een Russische militair houdt de wacht bij de door Rusland bezette kerncentrale in Zaporizja in het zuiden van Oekraïne. Deze foto is gemaakt door het Amerikaanse persbureau AP tijdens een reis georganiseerd door het Russische Ministerie van Defensie. Foto AP 						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/08/15/oekraineblog-week-33-a4138928
2022-08-15||In Zomergasten toonde Lieke Marsman wie ze niet wil zijn, maar toch is: de zieke dichter||Vijf weken nadat haar  rechterarm en schouder werden geamputeerd, zat dichter Lieke Marsman (32) zondagavond bij Zomergasten. Moe maar monter. De televisie-avond componeerde ze als een gedicht, zei ze tegen het einde van de avond.  Zoals ze de regie wil houden over de behandeling van haar ongeneeslijke ziekte – een zeldzame vorm van kraakbeenkanker – zo kon ze controle houden over hoe en wanneer ze uit zou komen bij het zwaartepunt van de avond, waarin ze zou vertellen hoe het voelt om zo jong al zo dicht bij de dood te staan. We leerden haar eerst als dichter kennen, via een documentaire over de dichter Gerrit Kouwenaar, die zegt dat poëzie best mag emotioneren, maar voor troost ben je beter af bij de dominee dan bij de dichter. Lieke Marsman durft inmiddels van zichzelf te zeggen dat ze een „gevoelsdichter” is – ze is voorbij de schaamte daarover.  Haar liefde voor taal toont ze met een fragment van een dichter die haar eigen taal haatte. De Roemeense Herta Müller verafschuwde de taal van de dictator in haar land zo, dat ze een nieuwe manier moest vinden om  woorden te rangschikken in een gedicht. Lieke Marsmans jeugdigheid zie je in haar solidariteit met een jonge, Britse milieu-activist die in Good Morning Britain wordt gekapitteld door én de presentator én een gast die de demonstraties afdoet als één groot „ecofestival” voor mooi-weer-activisten. Daarna een fragment uit de Roland Garros-finale tussen Steffi Graf en Martina Hingis. Oud tegen jong, oudgediende tegen nieuwkomer. Natuurlijk was Lieke Marsman, 9 jaar toen ze de tenniswedstijd zag, voor de jongste speelster. De „toekomst van het tennis”, die helaas verloor. Lieke Marsman kiest vervolgens een omweg, die  voor haar een uitweg is. Weg uit deze wereld, op naar het buitenaardse. In de documentaire The Phenomenon vertellen kinderen wat ze op een ochtend in september gezien hebben: een onbekend voertuig, wezens met grote ogen, aliens. En Lieke Marsman gelooft de kinderen. Ze wil hen geloven. Want als waar is wat de kinderen zagen, is er misschien  nog wel meer waar en mogelijk. Een hogere macht. Een hiernamaals. Een leven aan de andere kant. Niet-ziek zijn. Die wil tot geloven zit ook in het fragment uit de film Surviving Death. Een ouderpaar probeert een teken, een signaal te ontlokken aan hun dode kind. Iets waaruit ze kunnen opmaken dat het hem goed gaat, waar hij ook is. Ze  eisen bijna een sein, ook al betwijfelen ze of ze het zullen geloven als het zich aandient. Dat is een gemoedstoestand die Lieke Marsman herkent. De wens iets te geloven, en de angst wanneer het ongelooflijke  echt blijkt te zijn. Straks is er  een hiernamaals, komt zij er als eerste aan. „Ik ken nog helemaal geen doden.”   Zo tuimelen we naar het zwaartepunt, waarin ze toont wie ze niet wil zijn, maar toch is. De zieke dichter. De dichter met één arm. Net zo eenzaam en afgesneden van de wereld als zangeres Grimes zingt in Delete forever. Lieke Marsmans woorden daarover zijn verre van sentimenteel. Ze zegt dat ze zich niet verzoent met haar lot. Dat elke dag een gevecht is. Dat haar ziekte haar „volledig consumeert” en dat ze ook wel snapt dat na 4,5 jaar ziekte het nieuwtje voor anderen er wel van af is. Zo klaar. „Het zware ligt achter ons.” Ineens is daar even de Lieke Marsman die presentator Janine Abbring volgt op Twitter. „Snappy en grappig”. Maar, begrijpt ze: „Het eerste wat sneuvelt zijn de grappen.” De lach komt van de Ierse sitcom Derry girls. De ware liefde, of het geloof erin, van de documentaire Lyubov: Love in Russian. De wederopstanding is van zangeres Joni Mitchell, die na een aneurysma weer leerde zingen. Het slotwoord is weer aan een dichter: Henriette Roland Holst. Zij spoort de jeugd aan de taak goed te volbrengen.  Toen was de avond van Lieke Marsman voorbij. Het was goed zo.  ‘Het is ook oké om ergens in te geloven en dat het dan niet waar is.' Lieke Marsman in #Zomergasten over waarom het volgens haar niet erg is om teleurgesteld te raken. #zg22 pic.twitter.com/IeHtcDgkDW — VPRO Zomergasten (@zomergasten) August 14, 2022   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/15/zomergast-lieke-marsman-wil-geloven-2-a4138941
2022-08-15||Iran: steekpartij is schuld van Rushdie zelf||Het is de schuld van auteur Salman Rushdie en zijn fans zelf dat hij eind vorige week is neergestoken. Dat zegt een woordvoerder van het Iraanse ministerie van Buitenlandse Zaken maandag, meldt persbureau Reuters. Daarmee reageert voor het eerst een vertegenwoordiger van de Iraanse regering op de aanval waarbij de Britse schrijver zware verwondingen opliep. Volgens de woordvoerder rechtvaardigt vrijheid van meningsuiting de „beledigingen” van Rushdie richting de islamitische gemeenschap niet. Hij voegde daar nog aan toe dat Iran geen extra informatie heeft over de verdachte. Dat is de 24-jarige Hadi Matar, die een Libanese achtergrond heeft en inmiddels in de Verenigde Staten is aangeklaagd voor poging tot doodslag en mishandeling. Het is nog onduidelijk wat zijn motief was.  De 75-jarige Rushdie werd vrijdag vlak voor een lezing aangevallen in de staat New York. Hij liep daarbij verwondingen op aan onder meer zijn nek, buik en oog. Waarschijnlijk verliest hij als gevolg van de aanval een oog. Ook zijn lever is beschadigd geraakt en zijn zenuwen in zijn armen doorgesneden. Zijn literair agent zei afgelopen weekend dat hij weer kon praten. De woordvoerder ontkende verder dat Iran iets met de aanval op Rushdie te maken zou hebben. Sinds de publicatie van De Duivelsverzen in 1988 wordt Rushdie met de dood bedreigd. Critici zeggen dat hij in het boek de profeet Mohammed op godslasterlijke wijze heeft beschreven. Een jaar na het verschijnen van het boek riep de Iraanse ayatollah Khomeiny een fatwa uit tegen Rushdie: hij riep op om de schrijver en anderen die bij het boek betrokken waren, te vermoorden. De vertaler van de Japanse versie van het boek werd in 1991 vermoord. Rushdies Italiaanse vertaler en de Noorse uitgever William Nygaard overleefden aanslagen op hun leven. Hoewel de fatwa inmiddels is opgeheven door de Iraanse regering, bleef Rushdie doodsbedreigingen ontvangen. ||https://www.nrc.nl//nieuws/2022/08/15/iran-steekpartij-is-schuld-van-rushdie-zelf-a4138939
2022-08-15||Schrijvers ontleden boekpassages||Op de audioredactie van NRC zijn we unaniem fan van de podcast Song Exploder, waarin muzikanten hun eigen nummers stukje voor stukje ontleden. Deze zomer lanceert Song Exploder een tweewekelijkse miniserie genaamd Book Exploder. Hierin ontleden auteurs hun boeken op een vergelijkbare wijze: ze zoomen in op passages, zodat de luisteraar leert hoe een schrijver te werk gaat.  De host van deze mini-serie is Susan Orlean schrijver en staffwriter voor de New Yorker. Over dit project zei ze in een recent interview: “If there’s an overarching goal with this project, it’s to help people feel that creativity is not a rabbit to be pulled out of a hat.”  Book Exploder, tweewekelijks afleveringen van 20 min, Song Exploder/Hrishikesh Hirway. ||https://www.nrc.nl//nieuws/2022/08/15/schrijvers-ontleden-boekpassages-a4138943
2022-08-15||Het stikstofoverleg gaat verder: wat kan Remkes (nog) bereiken?||Vandaag gaat het stikstofoverleg verder onder leiding van Johan Remkes. Na een jaar van boerenprotesten zit hij aan tafel met het kabinet en verschillende betrokken organisaties. Politiek redacteur Philip de Witt Wijnen volgt deze gesprekken en ziet hoe de misverstanden zich opstapelen. Wat kan Remkes doen om het vertrouwen tussen de boeren en het kabinet te herstellen? ||https://www.nrc.nl//nieuws/2022/08/15/het-stikstofoverleg-gaat-verder-wat-kan-remkes-nog-bereiken-a4138938
2022-08-15||Bergwijn bewijst zich bij Ajax|| Ajax heeft de thuiswedstrijd tegen FC Groningen aangegrepen om te laten zien dat het aanvallend veel mogelijkheden heeft. Steven Bergwijn had met drie doelpunten een belangrijk aandeel in de zege van 6-1. In het shirt van Ajax maakte Steven Bergwijn zijn eerste hattrick in het betaalde voetbal. De aanvaller, voor ruim 31 miljoen euro overgekomen van Tottenham Hotspur, opende al in de vierde minuut  de score en vond met een knappe actie de verre hoek van het doel. Bergwijn heeft het naar zijn zin bij de club waarvoor hij ook al als tiener als  jeugdspeler actief was. „Ik ben goed opgevangen en maak plezier op de trainingen. En ik wil zo veel als mogelijk scoren”, zei de aanvaller die bij Tottenham Hotspur nauwelijks kansen kreeg. „Dat was  een leerzame periode voor me. Maar ik moet nu door.” Ajax-trainer Alfred Schreuder heeft zoveel goede aanvallers en middenvelders, dat Steven Berghuis en Davy Klaassen ruim drie maanden voor het begin  van het WK in Qatar op de bank moesten beginnen. De coach koos voor centrumspits Brian Brobbey, met Dusan Tadic daar vlak achter en Bergwijn en Antony op de flanken. Alle vier de aanvallers maakten hun uitverkiezing waar. PSV won op zaterdagavond  ook de tweede competitiewedstrijd van het seizoen.  Het elftal van trainer Ruud van Nistelrooij rekende  in Deventer met 5-2 af met  Go Ahead Eagles. Bij PSV was Xavi Simons met twee doelpunten de opvallendste speler. Go Ahead speelde een uur lang met een man minder. Verdediger Mats Deijl kreeg in de 32ste minuut een rode kaart voor een tackle op de enkel van Richard Ledezma, die zich geblesseerd moest laten vervangen. Met het oog op de komende twee wedstrijden met Rangers FC in de play-offs van de Champions League wisselde Van Nistelrooij halverwege De Jong en Cody Gakpo.  Feyenoord heeft  voor het eerst deze competitie punten laten liggen. Op eigen veld kwam de formatie van trainer Arne Slot tegen SC  Heerenveen niet verder dan 0-0. Vooral in de eerste helft was Feyenoord sterker, wat tot drie kansen leidde. Sebastian Szymanski en Marcus Pedersen zagen de Heerenveense doelman Andries Noppert redding brengen. In de slotfase was invaller Jens Toornstra nog dicht bij een treffer, maar ook hij stuitte in de Rotterdamse Kuip  op  Noppert. (ANP)||https://www.nrc.nl//nieuws/2022/08/15/bergwijn-bewijst-zich-bij-ajax-a4138919
2022-08-15||Ten Hag  neemt deels schuld  verlies United  op zich|| Trainer Erik ten Hag nam na de nederlaag van Manchester United bij Brentford (4-0) een deel van de schuld op zich. „Ik ben de hoofdverantwoordelijke voor wat er is gebeurd. Dat ga ik niet uit de weg. We moeten er nu samen alles aan doen om beter te worden”, zei  de voormalige  coach van Ajax bij Sky Sports. Ten Hag spaarde zijn elftal evenmin. „Het was wel een verrassing voor me dat we zo slecht begonnen. Na 35 minuten hadden we vier doelpunten tegen, dat is ongelooflijk. In de rust had ik eigenlijk iedereen kunnen wisselen. Ik vind het ook heel erg voor onze fans. Ze doen echt alles om ons te steunen en wij hebben iedereen laten vallen.” United-doelman David De Gea was eerlijk in zijn reactie. „Ik denk dat mijn fouten het elftal  de drie punten hebben gekost.” (ANP)||https://www.nrc.nl//nieuws/2022/08/15/premier-league-ten-hag-neemt-deels-schuld-verlies-united-op-zich-a4138918
2022-08-15||Column | Ook de klimaatcrisis is een geopolitieke strijd||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 Het is een glimlach die je niet snel vergeet, die van Ahmed Yamani – de Saoedische olieminister ten tijde van de Jom Kipoer-oorlog (1973). Saoedi-Arabië had zojuist zijn olieprijzen vervijfvoudigd om zo het Westen te straffen voor zijn steun aan Israël. De chantage lukte: onder druk van de Verenigde Staten kwam het tot een bestand tussen Israël en zijn onder de voet gelopen Arabische uitdagers.  Een verslaggever van de BBC wilde daarop van Yamani weten of dit betekende dat de verhoudingen in de wereld vanaf nu anders zouden zijn. Al tijdens de vraag tekende zich een triomfantelijke grijns af op het gezicht van de bewindsman.  „Ja, dat zal het geval zijn”, zei hij, de interviewer indringend aankijkend. „En hoe dat zo?” „Een nieuw type relatie […] En ik denk dat jullie moeten gaan zitten, en serieus praten, met óns, over dit nieuwe tijdperk.”  Ik dacht eraan terug toen de Franse president Macron onlangs de Saoedische kroonprins Bin Salman met alle egards ontving, en later opnieuw, toen Commissievoorzitter  Von der Leyen naar Azerbeidzjan reisde om zich daar te laten kieken met president Aliyev, net als Bin Salman een autocraat die het met de mensenrechten niet al te nauw neemt.  Het is maar hoe je kijkt: zie je een mensenrechtenschender, een moordenaar zo je wil, of een weldoener die ervoor gaat zorgen dat uw oude moedertje deze winter niet in de kou zit?  Tot de Russische inval in Oekraïne waren we voor het gemak even vergeten dat goedkope olie en gas hun prijs hebben. Ergens vreemd: de Saoedische olierijkdom leidde eerder tot de verspreiding van het wahabisme, een ultra-orthodoxe variant van de islam. Westerse industrialisering ging zo decennialang gepaard met religieus puritanisme – om over de opwarming van de aarde nog maar te zwijgen.  We zouden al veel langer beter hebben moeten weten.  Een uitgelezen kans dus om nóg sneller te verduurzamen, zeggen allerlei verstandige mensen daarom nu. In plaats van Poetin voor Bin Salman en Aliyev in te ruilen slaan we zo twee vliegen in één klap: we sponsoren geen schurkenregimes meer én raken versneld van onze levensbedreigende gas- en olieverslaving af.  Zo eenvoudig is het niet, vertelde Bruno Maçães me onlangs. Hij is voormalig Portugees staatssecretaris  voor Europese Zaken, consultant en auteur van   Geopolitics for the Endtime. Overstappen naar wind- en zonne-energie is een mooi streven, maar het gaat er volgens hem aan voorbij dat zowel windturbines als zonnepanelen zeldzame aarden of aardmetalen bevatten. Zeventien heb je ervan, en je treft ze aan in ertsen en mineralen. Maar check nu eens de landen waar je deze delft. Oeps. En dat is nog los van het kobalt dat nodig is voor de fabricage van de noodzakelijke accu’s. „Daarom pleit ik ervoor om maar helemaal niet meer over ‘duurzame energie’ te spreken”, aldus Maçães.  Ook wind- en zonne-energie zal onderworpen zijn aan internationale competitie van landen en organisaties die proberen grondstoffen veilig te stellen. Ook het vinden van een uitweg uit de klimaatcrisis zal blijven draaien om geopolitiek, denkt Maçães, waarin de EU zich zal moeten positioneren.  Daarmee ontkracht hij en passant een tweede populaire wijsheid, namelijk dat klimaat iets zal zijn wat ons als mensheid verenigt, dat het een probleem betreft dat iedereen als zodanig erkent en waar we gemeenschappelijk de schouders onder zullen zetten – als de spreekwoordelijke komeet die op ons allemáál af komt. „Klimaatverandering zal in mijn ogen juist resulteren in niet eerder vertoonde geopolitieke competitie.”  Die grijns van olieminister Yamani, kijk ’m vooral nog eens terug. Ik voorspel dat we daar de komende jaren elders in de wereld meer van gaan zien.    ||https://www.nrc.nl//nieuws/2022/08/15/ook-de-klimaatcrisis-is-een-geopolitieke-strijd-a4138914
2022-08-15||Beursexit van Boskalis komt nu echt in zicht||Wordt deze maand bekend wanneer Boskalis van de beurs verdwijnt? Het offshorebedrijf presenteert donderdag halfjaarcijfers, maar de meeste aandacht gaat ongetwijfeld uit naar het bod van grootaandeelhouder HAL. De Rotterdamse investeringsmaatschappij wil een eind maken aan ruim vijftig jaar beursnotering van de baggeraar en maritiem dienstverlener uit Papendrecht. HAL heeft zijn belang in Boskalis – deels via een stichting – vergroot naar ruim 55 procent. Voor 32,50 euro per stuk (een premie van 28 procent) wil de investeerder de overige aandelen in bezit krijgen om dan Boskalis van de beurs te halen. Hiermee waardeert HAL, die eind juli goedkeuring van de toezichthouders kreeg voor het bod, Boskalis op 4,2 miljard euro.  De vraag is wat de overige aandeelhouders willen. Op 24 augustus belegt Boskalis een buitengewone aandeelhoudersvergadering over de kwestie. Het bestuur bracht een ‘neutraal’ advies uit over het bod, wat tamelijk ongebruikelijk is. „Een signaal dat het bestuur het niet beschouwt als erg genereus”, zegt analist Christoph Greulich van de Duitse zakenbank Berenberg. „Maar ook weer niet zo laag dat het wordt gezien als een vijandig bod.”  Hij wijst erop dat de koers van Boskalis de laatste jaren nooit boven 28 euro kwam. Beleggers die niet zo lang geleden zijn ingestapt, kunnen volgens hem dus tevreden zijn met het bod. „Anderzijds waren de laatste jaren uitdagend, met een olie- en coronacrisis. Boskalis profiteert nog van de herstellende gas- en oliemarkt. Aandeelhouders die langer in Boskalis zitten, zullen dus minder tevreden zijn.”  Met 2,96 miljard euro omzet is Boskalis een van de grootste baggeraars ter wereld. Het bedrijf haalt ruim 80 procent van zijn omzet buiten Nederland en telt een vloot van ruim 600 schepen. Het bouwt en onderhoudt havens, waterwegen, tunnels, pijpleidingen en olie- en gasinstallaties voor de energiesector. In 2021 vergaarde Boskalis wereldfaam met het vlottrekken van de Ever Given in het Suezkanaal. Datzelfde jaar begon het aan een bijzondere klus: landontwikkeling voor de luchthaven van Manilla – met een waarde van 1,5 miljard euro het grootste contract in de geschiedenis van de onderneming. HAL kent Boskalis goed. De investeerder heeft al sinds zijn eigen oprichting, in 1989, een belang in het baggerconcern. Jaap van Wiechen, directeur van HAL Investments, is ook commissaris bij Boskalis.  HAL staat bekend om zijn geslotenheid: oprichtersfamilie Van der Vorm schuwt de publiciteit en opereert vanuit het hoofdkantoor in Monaco bij voorkeur in de luwte. Ook op de beoogde beursexit ging HAL niet al te diep in. De beursnotering zou „beperkte toegevoegde waarde” hebben voor Boskalis, gezien het „langetermijnkarakter van zijn grotere projecten”. Ook zou de notering niet opwegen tegen de kosten, en fusies en overnames belemmeren, aldus HAL bij de aankondiging van de overnameplannen. De investeerder zegt niet te willen snijden in het personeelsbestand (ruim 10.000 mensen) of het management of bestuursleden te willen vervangen.  Volgens analist André Mulder van Kepler Cheuvreux herkent de top van Boskalis zich niet direct in het beeld dat HAL schetst. „Zij hebben de beursnotering niet als een belemmering gezien voor hun bedrijfsactiviteiten of overnames.” Hij ziet verlies van beslissingsbevoegdheid over het aantrekken van investeringen wél als nadeel van een beursexit voor Boskalis. De 32,50 euro acht hij een redelijk bod. „Geen knock-out bid, maar het is een degelijke premie. Bovendien is niemand anders geïnteresseerd in overname van Boskalis.”  Volgens Berenberg-analist Greulich rekent de markt erop dat de beursexit doorgaat. „Maar het is geen uitgemaakte zaak.”||https://www.nrc.nl//nieuws/2022/08/15/beursexit-van-boskalis-komt-nu-echt-in-zicht-a4138902
2022-08-15||Opinie | Feminist||Ik, een jonge feministische vrouw, die graag haar omgeving wijst op  (onbewust) seksisme, was vorige  zomer werkzaam als arts op de kinder-IC.  Ik stel vragen aan een bij ons opgenomen jongetje over zijn klachten en diagnose: „En je huisarts, wat zei hij over je klachten?”  Het jonge patiëntje kijkt me verbaasd aan en reageert verontwaardigd: „Hij? Ook vrouwen kunnen arts worden hoor!”  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/15/feminist-a4138898
2022-08-15||In het midden||Horizontaal: 1.  Lang feest 4.  Coniferen 9.  Toestand 11.  Stellen de distantie vast  16.  Joods-Nederlands magazine 17. Roberts’ tegenspeler in Pretty Woman 18. The Young __, humor 21.  Heeft een hete keuken 22.  Kon__, boot van Heyerdahl 23.  Scholierendriehoek  25.  Grens 28.  Ja, ik ben me __ (2+3) 29.  Indisch __, Den Haag 30.  Zuid-Franse stad  Verticaal: 1.  Niet tegenvallen 2.  Door de wind meegevoerd worden 3.  Zuid-Franse stad 4.  __ van Dongen, humor 5.  Vertrekken wegens vochtverlies 6. __ Just Seen a Face, Beatles  7.  Zware straf 8.  Loch of Eliot 10.  Roemeense oud-international 12.  Kan ingezet worden  13.  Geen Fortuyn-fan 14. __ zoens, Remco Campert 15.  Veluwebewoners 19.  Gele Poolse nationalisten 20.  Stroomt door Leeds 21.  Voertuig 24.  Past na gel of knip 26.  Zure __  27.  Nieuw-Zeelandse vogel  Oplossing puzzel 12 augustus. Horizontaal: 3. SHUTTLES 8. AMALIA 10. KNUS 11. PROTHESE 13. TAKS 15. NTR 20. OER 21. PITS 22. GRACHTEN 23. SEKS 25. LONERS 26. NATURIST Verticaal: 1. PANDOER 2. PASTE 3. SIPKE 4. HARS 5. TATORT 6. LIENZ 7. STERN 9. MU 12. STERKST 14. ARTHUR 16. HOGAN 17. GRAAT 18. PINOT 19. IJSSEL 21. PELS 24. ER In het midden: HOGERE PRIJZEN ||https://www.nrc.nl//nieuws/2022/08/15/in-het-midden-a4138894
2022-08-15||Sudoku van maandag 15 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/15/sudoku-a4138892
2022-08-15||Heilige ruimte||De eerste keer dat ik informatie opzocht over ayurveda, een van de oudste geneeswijzen en die ruim vijfduizend jaar geleden in India werd ontwikkeld, was nadat een vriendin me vertelde over een retraite op Bali waar ze na twee weken acht kilo was afgevallen. Ik was meteen geboeid, dook in de materie en ontdekte een overdaad aan afvalresorts overal ter wereld. De met zijn of haar gewicht worstelende mens is geld waard. Eentje waar ik lang bleef haken was een Ayurveda resort in India. Ayurveda, ‘wetenschap van het leven’ in het Sanskriet, kende ik van naam, maar wat het concreet inhield, wist ik eerlijk gezegd niet.  Inmiddels ben ik helemaal bij dankzij De Ayurveda Keuken, ‘80 recepten voor lichaam en geest’ van Anne Heigham, behandelaar in alternatieve geneeswijzen en eigenaar van een ayurvedische kliniek in Norwich en Londen. In haar inleiding schrijf ze dat in de ayurvedische traditie de keuken als een heilige ruimte wordt beschouwd, als „een bron van krachtige voeding en genezing” en „Met de juiste aandacht en begeleiding kun je je keuken transformeren tot een harmonieus gezondheidsoord waar je heerlijke, gezonde maaltijden kunt klaarmaken.” Dat klinkt aanzienlijk goedkoper dan de duizenden euro’s die je neer moet tellen voor de luxe resorts die ik vond. Maar in een resort word je begeleid, thuis moet je het op eigen kracht doen. En dan maar vol zien te houden.  Heigham geeft de handvatten voor een omslag in je leefstijl met een uitgebreide introductie in de leer met uitleg over ingrediënten en wat ayurveda erover zegt, tips, oefeningen en op het eind natuurlijk ook recepten.  Ze staat bij elk seizoen stil, omdat je lichaam op de veranderingen reageert. Zo adviseert ze voor het warmere zomerweer voedingsmiddelen met verkoelende eigenschappen zoals komkommerbleekselderijsap en een snelle ‘warmweercouscous’. Die couscous gaan we deze week maken. Ieder recept in het boek gaat vergezeld van uitleg over de functie van ingrediënten. Ik vind het reuze interessant allemaal. Ik twijfel er niet aan dat wat je eet effect heeft op je lichaam en gemoed. Voor wie meer wil weten over ayurveda is dit een leerzame aanrader met verrassend lekkere recepten die de moeite van het proberen waard zijn. Anne Heigham De Ayurveda Keuken Terra 208  blz. € 24,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/15/thuiskok-heilige-ruimte-a4138885
2022-08-15||Column | Iran en Rusland hebben samen een grote mond||Iran gaat  Rusland honderden gewapende drones leveren voor gebruik tegen Oekraïne, althans dat  melden Amerikaanse bronnen. Rusland  op zijn beurt lanceerde vorige week  een Iraanse satelliet, iets waarover westerse functionarissen al even bezorgd zijn, want wat gaat die satelliet allemaal voor Rusland bekijken? Moskou heeft beloofd voor honderden miljoenen euro’s   in Iran te  investeren. De twee landen houden samen Assads regime overeind. De Russische president Poetin ging vorige maand gezellig langs bij de Iraanse opperste leider (nou gezellig,  googelt u de foto’s daarvan er nog eens op na). Hoe dan ook,  een woordvoerder van het Amerikaanse State Department  signaleerde ter gelegenheid van de satelliet dat Rusland en Iran „hun alliantie  verdiepen, en dat is iets  waarnaar de hele wereld moet kijken en als een serieuze bedreiging zien”.  Moeten wij dat allemaal ook zo zien? Dit is natuurlijk een dwarse column  en u ziet mijn  kanttekeningen aankomen. Niet zozeer omdat Teheran dat bericht van de drones betwist – misschien inderdaad geen drones voor Rusland, misschien wel drones,  Teheran kan de inkomsten goed gebruiken, ik weet het niet.  Maar die gevaarlijke en zich verdiepende alliantie. Hebben Rusland en Iran een alliantie? Ik zie eerder samenvallende belangen van twee landen die als schurkenstaten gelden,   allebei doelwit zijn van een bombardement aan westerse sancties,  en een grote mond hebben maar feitelijk tegen hun grenzen aanlopen.   Ik ga   een beetje terug   in de tijd, en dan ziet u waarom een land als Iran, dat buitengewoon gevoelig is voor echte of vermeende vernedering, veel problemen heeft met Rusland.  Dat begint met het verdrag van Golistan aan het eind van de eerste Russisch-Perzische oorlog (1804-1813) en dat van Turkmenchay na de tweede Russisch-Perzische oorlog (1826-1828). Die kostte het toenmalige Perzië van de Qajaren een aanzienlijk deel van de zuidelijke Kaukasus.  Dan begin 20ste eeuw, toen  Russen en Britten samen de Perzische sjah geldelijk uitkleedden en de constitutionele revolutie om zeep hielpen.  In dat kader verhingen de Russen in 1911 in Tabriz twaalfhonderd rebellen en burgers.   Tijdens en na  de Eerste en Tweede Wereldoorlog   de   bezetting en uitpersing van Iran, alweer samen met de Britten. De Iraanse revolutieleider ayatollah Khomeiny moest niet alleen niets hebben van  Amerika, ook niet van de Sovjet-Unie. Gelijk had hij, want Moskou leverde Saddam Hussein wapens in de uitputtende oorlog van 1980-1988. En ik herinner me  hoe woedend de  Iraniërs waren toen Moskou onder verwijzing naar de nucleaire sancties vóór het akkoord van 2015 weigerde Teheran de bestelde en betaalde luchtverdediging te leveren. Poetin heeft er vandaag geen enkel probleem mee dat Israëlische vliegtuigen en drones  in Syrië aan de lopende band   Iraanse doelen bombarderen.  Hij gaat helemaal geen honderden miljoenen in Iran investeren. Integendeel, hij is bezig Irans  enige grote olieklant China te kapen door hogere korting te geven dan Teheran aanbiedt.  En wat vindt u hiervan: de Russische  ambassadeur in Teheran legde in februari in de ambassadetuin een krans bij het beeld van Alexander Griboyedov, zijn voorganger die in 1829   door een woedende Perzische menigte werd gelyncht wegens zijn rol in de totstandkoming van het verdrag van Turkmenchay. Op Twitter wreef de ambassade     nog eens zout in de Iraanse wonden   met  de hashtag #WeRemember. Alliantie?  Ik zeg: twee landen die  tijdelijk elkaar kunnen gebruiken. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/08/15/khomeiny-moest-ook-van-de-russen-helemaal-niks-hebben-a4138925
2022-08-15||Dit team van onderzoekers gebruikt satellietbeelden om te zien hoe de Noord-Koreaanse economie ervoor staat||Met satellietbeelden kijken naar activiteit in mijnen, de bouwsector en de landbouw. Turven hoe vaak er rook uit de schoorstenen van belangrijke fabrieken komt. Bedragen in mindering brengen bij natuurrampen en raketproeven. Met onder meer deze data probeert het Noord-Korea Economieteam van de Zuid-Koreaanse centrale bank de omvang en ontwikkeling van de Noord-Koreaanse economie te bepalen. Hoe complex die taak ook is, het hoofd van dit team bagatelliseert zijn rol bij de Bank van Korea direct. „Deze bank houdt zich ook bezig met de wereldeconomie, het creëren van banen en innovatie, dus ik heb niet bepaald de meest begeerde positie hier”, lacht Cho Tae-hyoung (53). Zijn kantoor kijkt uit op hartje Seoul en het groene Namsanpark. De econoom houdt zich al langer bezig met Noord-Koreaanse economische vraagstukken en leidt het team sinds april 2017, naar eigen zeggen nadat hij een teken van God had ontvangen om deze functie te accepteren. Cho’s organisatie publiceert openbare papers op de website van de centrale bank en werkt samen met diverse economische instellingen. Ook maakt ze geclassificeerde rapporten voor onder meer de Nationale Inlichtingendienst en de ministeries van Economie en Financiën en van Hereniging. Die geheimhouding houdt verband met de gevoeligheid van de relatie met Noord-Korea. Het Noord-Korea Economieteam bestaat in zijn huidige vorm sinds 2014. De voorloper ervan werd begin jaren negentig opgezet, geïnspireerd door de val van het communisme in Oost-Europa, en met name de Duitse hereniging. „Door het Duitse voorbeeld heerste in Zuid-Korea het gevoel dat het land spoedig weer één zou worden”, vertelt Cho. „Met dit team wilden we ons daar zo goed mogelijk op voorbereiden.” De decennia erna werden geregeld Duitse oud-politici uitgenodigd die betrokken waren bij de hereniging van West- en Oost-Duitsland, om in Zuid-Korea hun kennis en ervaringen te delen. Terwijl de Koreaanse hereniging op zich laat wachten, onderzoekt het Economieteam de Noord-Koreaanse economie. Dat valt niet mee, aangezien ‘Pyongyang’ sinds medio jaren zestig geen economische statistieken meer publiceert. Het regime van Kim Jong-un staat bovendien niet bekend als betrouwbaar, zijn publicaties niet als waarheidsgetrouw. Daardoor moeten alle economische indicatoren van buitenaf worden bepaald.  Dat werkt als het leggen van een puzzel. Zuid-Koreaanse ministeries, onderzoeksinstellingen en private organisaties leveren allerlei data die worden gebruikt om een beeld te krijgen van de Noord-Koreaanse economie als geheel. Daarbij wordt gekeken naar soms de kleinste aanwijzingen: waterstromen bij een stuwdam, rook uit een schoorsteen, hoeveel huizen er worden gebouwd, hoeveel steenkool het land naar China exporteert, activiteit in fabrieken en andere economische sectoren. Veel gebeurt op basis van satellietbeelden. Ook worden simulaties uitgevoerd om bijvoorbeeld de grootte van de oogst van het land in te schatten. Cho: „En als je dan al die data hebt ontvangen, moet je ook nog bepalen welke gegevens ontbreken en daar in de berekening rekening mee houden.” Anders dan in Nederland, waar het Centraal Bureau voor de Statistiek de omvang van de nationale economie bijhoudt, wordt het bruto binnenlands product van Zuid-Korea vastgesteld door de Bank van Korea. Vanwege deze specialistische ervaring – „een zeer technisch proces” – zijn haar economen ook belast met de bepaling van dat cijfer voor Noord-Korea. „We hebben een computerprogramma dat op basis van alle relevante economische gegevens het Zuid-Koreaanse bbp vaststelt”, legt Cho uit. „Op basis daarvan hebben we een versie voor de Noord-Koreaanse economie gemaakt.” Uit die berekeningen rollen schattingen van het Noord-Koreaanse bbp, die eenmaal per jaar gepubliceerd worden. „In 2020 zagen we een economische krimp van 4,5 procent ten opzichte van het jaar ervoor, in 2019 was er 0,4 procent groei.” Vorige maand werd bekend dat de Noord-Koreaanse economie in 2021 opnieuw licht gekrompen is, met 0,1 procent. Voor Cho’s team is de groei of krimp van het Noord-Koreaanse bbp belangrijker dan het vaststellen ervan. „Dat is relevanter voor ons, omdat het meer zegt over hoe de Noord-Koreaanse economie zich ontwikkelt.”  De econoom vergelijkt de economische ontwikkeling van Noord-Korea in de afgelopen jaren met het afdalen van een trap. Op stilstand volgt een forse afname, gevolgd door verdere krimp en nulgroei.   „We gebruiken Zuid-Koreaanse systemen. Die kunnen de groei redelijk vaststellen, maar de omvang minder”, zegt Cho. De Zuid-Koreaanse vrijemarkteconomie, in omvang de tiende van de wereld, heeft een andere structuur dan de noodlijdende Noord-Koreaanse economie.   En dan maken de Zuid-Koreanen hun berekeningen voor Noord-Korea ook  nog in won, de Zuid-Koreaanse munt. Cho: „Daar berust ons systeem op. Maar hoe ga je dat omzetten? Gebruik van wisselkoersen lijkt mij discutabel.” In ontwikkelingslanden zegt zo’n wisselkoers nu eenmaal weinig over de koopkrachtpariteit; het verschil in koopkracht tussen de landen. En tegelijk is Noord-Korea met zijn moderne massavernietigingswapens nu ook weer geen typisch ontwikkelingsland. Verder is bepaling van prijzen en hoeveelheden in het gesloten land van buitenaf moeilijk. Cho schat het bbp per Noord-Koreaan op omgerekend zo’n duizend dollar, een bedrag dat  juist door die wisselkoers alweer twijfelachtig is. „De beste methode om iets te zeggen over de Noord-Koreaanse economie lijkt mij eerst de koopkrachtpariteit vast te stellen en die dan naar Amerikaanse dollars om te zetten.” Maar het blijft complex giswerk. Sinds de jaren negentig kent Noord-Korea vrijwel onophoudelijk economische problemen. Die raken vooral de 25 miljoen burgers. Het land werd in de tweede helft van dat decennium geteisterd door een hongersnood die honderdduizenden mensen het leven kostte. Rond de millenniumwisseling leek het ergste voorbij, maar nog altijd kampt een meerderheid van de bevolking met ondervoeding. Uitblijven van hervormingen in de centraal gestuurde economie staat ontwikkelingen en groei in de weg. Daarbij zorgen schaarste, corruptie en VN-sancties voor extra problemen. En dan is er nog de olifant in de kamer: Kim Jong-un geeft liever overheidsgeld uit aan dure kernwapens, raketproeven en de luxe levensstijl van de elite dan aan zijn behoeftige bevolking.  „Noord-Korea is een socialistische dictatuur waarin de Kim-familie als goden worden vereerd. Het regime is zeer kundig in het controleren van alle gedrag en gedachten van de burgers”, legt Cho uit. Volgens hem is een op de vijf huishoudens betrokken bij het toezicht op andere burgers – een arbeidspotentieel dat beter te benutten is. Dat betekent niet dat de tijd stilstaat in Noord-Korea. De ontberingen van de jaren negentig veranderden veel, aldus Cho. „De planeconomie stortte in.” Daarna ontstond een soort duale economie, met restanten van de planeconomie naast een gedoogde zwarte markt waarop burgers handelden in spullen die uit China gesmokkeld waren. „Dit leidde tot een bezittende klasse, de donju [meesters van geld], die leningen kon verstrekken. Daarnaast ontstond een grootschalige cultuur van steekpenningen betalen en omkopen.” Daardoor konden straffen soms worden afgekocht of knepen autoriteiten een oogje toe wanneer burgers zich overgaven aan te kapitalistische activiteiten. In zowel 2020 als 2021 stond Noord-Korea bovenaan de corruptie-index van Trace International, een organisatie die internationaal omkoping in kaart brengt. Nadat Kim Jong-un eind 2011 was aangetreden, nam volgens Cho de handel in Noord-Korea toe en werden bescheiden vormen van marktwerking gedoogd. Dat aanvankelijke optimisme eindigde met nieuwe, hardere VN-sancties tegen het land en de uitbraak van de coronapandemie.   De strafmaatregelen van de Verenigde Naties zijn in de loop der jaren aangepast, en hebben uiteenlopend effecten op de economie gehad. Cho: „De eerste [nadat Noord-Korea in 2006 met kernproeven begon] richtten zich vooral op sectoren die het massavernietigingswapenprogramma mogelijk maakten. Die sancties hadden niet zoveel invloed op de bredere economie.”  Breekpunt vormden de strafmaatregelen van 2017, tijdens het hoogoplopende conflict – toen Trump dreigde met „fire and fury” – tussen Kim Jong-un en de Amerikaanse president Donald Trump. „Die sancties waren écht gericht op de belangrijkste exportproducten van Noord-Korea: kleding, steenkool, ijzererts, vis en zeevruchten, en meer.” Ook moest het land zijn dwangarbeiders uit het buitenland terugtrekken. Dat raakte de Noord-Koreaanse economie in het hart.   De Covid-pandemie had een vergelijkbaar effect. Sinds januari 2020 zitten de Noord-Koreaanse grenzen potdicht en is alle import en export lange tijd stilgelegd. Het land legt zichzelf zo nog strengere beperkingen op dan de VN-sancties gebieden. „Vooral de gedoogde zwarte markt is hard geraakt. Kim Jong-un zet weer vol in op een centraal geleid bestuur.” Staat de Noord-Koreaanse economie op instorten? Cho lacht. Sinds 1990 is dat namelijk eindeloos vaak voorspeld – en het is nooit uitgekomen. „Zoiets is sowieso al moeilijk te voorspellen, en bij Noord-Korea helemaal niet. Dat land tart alle gangbare theorieën om de economische voortgang te voorspellen, zo blijkt steeds opnieuw.” Toch denkt Cho dat Pyongyang zich te zijner tijd gedwongen ziet tot buitenlandse samenwerking. „Het regime moet de controle versoepelen om de macht te kunnen behouden.” Voor de Zuid-Koreaanse president Moon Jae-in, die in mei aftrad, was toenadering tot Noord-Korea speerpunt in het beleid. Volgens critici ging hij daarbij veel te ver. Meer dan wat iconische fotomomenten leverden zijn eindeloze inspanningen niet op. Zelfs op het aanbod Covid-vaccins en andere medische hulp te leveren, reageerde Pyongyang slechts met stilzwijgen. Toch blijft Seoul klaarstaan om de communistische buur te helpen, wanneer de Noord-Koreanen zich daarvoor openstellen. Cho: „Wanneer ze afstand doen van hun kernwapens, kunnen we ze alles geven wat ze maar willen. Er staan hier pakhuizen vol computers die direct de grens over kunnen, en veel burgers willen naar Noord-Korea om hulp te bieden waar die nodig is. Als het mogelijk wordt, ga ik iedere zaterdag met mijn kinderen naar Noord-Korea om te helpen waar ik kan.”||https://www.nrc.nl//nieuws/2022/08/15/als-de-schoorstenen-roken-gaat-het-goed-in-noord-korea-a4138901
2022-08-15||Column | Een oog voor  een boek||Rijkelijk laat heeft Hadi Matar, de man die afgelopen vrijdag Salman Rushdie neerstak, besloten de geschiedenisboeken binnen te glippen. Een oog voor een boek. 24 jaar oud is de verdachte; toen ayatollah Khomeiny in 1989 zijn fatwa uitsprak tegen Rushdie en diens roman De duivelsverzen was deze Hadi Matar nog niet eens in de maak. Religieuze woede is dus erfelijk, je hoeft de gebeurtenissen niet zelf meegemaakt te hebben om 33 jaar later toch in vuur en vlam te staan. Volgens onderzochte Facebookberichten is deze Matar een groot fan van Khomeiny, leider van de Iraanse Revolutie, die stierf in 1989 – het jaar dus, dat hij Rushdies doodsvonnis uitsprak. Daarmee waren het zo’n beetje de laatste heilige woorden van de Iraanse geestelijke leider en die kunnen niet zomaar ingetrokken worden. Toch bewoog Iran een beetje: in 1998 verklaarde het regime zelf geen actie te ondernemen om Rushdie te doden, maar zoals ayatollah Ali Khamenei monter verklaarde is de fatwa tegen Rushdie „als een kogel die niet te stoppen valt voordat hij zijn doel heeft bereikt”. Zwerfwoorden van Khomeiny met een groot bereik; er lopen duizenden, tienduizenden islamisten rond die zich de woorden van de leider hebben eigen gemaakt. Wat is er in religieus opzicht bevredigender dan zo’n laatste taakopdracht te vervullen. Wat je voorouder niet lukt, doe jij even: je pakt de auto vanuit New Jersey, weet dat Rushdie een lezing gaat houden in de staat New York, er is enige beveiliging maar die is minimaal. Rushdie wil, na al die jaren in de onderduik, zoveel mogelijk een alledaags leven leiden, waarbij hij niet van gepantserde limousine naar een betonnen bunker wordt gesleept. Rushdie zelf heeft om opheffing verzocht van de Internationale Rushdie Defence Committees, ook die in Nederland. Hij wilde niet de fatwa-schrijver zijn, die vastgeklonken bleef zitten aan Khomeiny’s roepmoord; hij wilde voetballen met zijn zoon in het park, hij wilde boeken schrijven en deed dat ook tegen de klippen op. In 2002 verhuisde hij vanuit het Verenigd Koninkrijk naar New York, om daar een wat vrijer leven te leiden. Het is geen keuze: óf levenslang in een kelder begraven worden, óf toch stukje bij beetje de openbaarheid opzoeken. Een mens is niet gebouwd op een eeuwig durende ophokplicht. De verbeelding, zeker van een schrijver moet gevoed. Aan je bureau schrijf je, maar buiten komen de ideeën. Vanaf zijn eerste publicaties heeft Salman Rushdie zich gekeerd tegen het idee van de schrijver als Merk: hij was geen Migranten-, geen Indiase-, islamitische- of anti-islamitisch auteur. Hij is vooral geen Martelaar-schrijver.||https://www.nrc.nl//nieuws/2022/08/15/een-oog-voor-een-boek-a4138937
2022-08-15||Al-Qaida lijkt meer armslag te hebben||Plechtig beloofden de Taliban vorig jaar na hun machtsovername in Kabul dat ze terroristische organisaties niet zouden toestaan om Afghanistan als springplank te gebruiken. Eind juli rezen hierover ernstige twijfels, toen de Amerikanen Al-Qaida-leider Ayman al-Zawahiri in Kabul met een drone-aanval liquideerden. Zawahiri verbleef in een huis van de familie Haqqani, die een belangrijke factie binnen de Taliban vormt. Woordvoerders van de Taliban stelden  hiervan niets geweten te hebben.  De kennelijk nog altijd nauwe contacten tussen de Taliban en Al-Qaida kwamen niet helemaal uit de lucht vallen. De Veiligheidsraad van de Verenigde Naties had in juni van dit jaar in een rapport al gewaarschuwd dat Al-Qaida in Afghanistan weer meer armslag leek te hebben gekregen. Er zouden in totaal zo’n vierhonderd goed getrainde Al-Qaidaleden zitten. Helemaal ongestoord konden die echter ook weer niet hun gang gaan. De Taliban hielden hen wel degelijk in de gaten.   Hoewel Al-Qaida de laatste jaren geen grote aanslagen meer in het Westen heeft gepleegd, blijft het de moederorganisatie waaraan de leiders van ‘dochters’ als Al-Shabaab in Somalië en Jama’at Nasr al-Islam wal Muslimin    (JNIM) in de Sahel trouw zweren. In de praktijk zijn die organisaties verder echter autonoom. Wat de laatste jaren de rol van Zawahiri was, is  grotendeels in nevelen gehuld. Hetzelfde geldt voor het antwoord op de vraag wie zijn opvolger wordt en van waaruit hij – een zij is niet te verwachten – zou opereren. Dat hoeft niet noodzakelijkerwijs Kabul te zijn.  Afghanistan zelf heeft intussen ook te kampen met  terroristische aanslagen. Vooral Islamitische Staat, dat op voet van oorlog verkeert met de Taliban, laat regelmatig bommen afgaan. De organisatie, die zich Islamitische Staat in Khorasan noemt, opereert veelal vanuit de oostelijke provincies Nangahar en Kunar. Geliefd doelwit is de Hazara-minderheid, die de sjiitische stroming van de islam aanhangt. Daarbij zijn al honderden doden gevallen. Ook de Taliban  vielen de Hazara’s, die ze als ketters beschouwden, in het verleden trouwens vaak aan.  Maar IS spaart ook soennitische tegenstanders niet. Een prominente  Taliban-geestelijke, sjeik Rahimullah Haqqani, die bekend was om  zijn vurige preken tegen IS (maar ook om pleidooien voor de heropening van middelbare scholen voor meisjes), werd afgelopen donderdag opgeblazen met explosieven die de invalide dader in zijn prothese had verstopt.  Human Rights Watch meldde vorige maand dat de Taliban tientallen mannen die verdacht werden van IS-lidmaatschap standrechtelijk hadden geëxecuteerd. ||https://www.nrc.nl//nieuws/2022/08/14/al-qaida-lijkt-meer-armslag-te-hebben-a4138931
2022-08-15||Chinese analisten: Taiwan binnenvallen is te riskant voor Xi Jinping|| Wu Qiang, ook bekend als Mark Wu, spreekt snel en precies. Hij weet alles over de geschiedenis van China en over internationale betrekkingen. Je  kunt je meteen voorstellen wat voor inspirerende docent hij was voor zijn studenten. Was, want hij is ontslagen. Tot 2015 was hij universitair docent politieke wetenschappen aan de gerenommeerde Qinghua-universiteit in Beijing. Hij verloor die positie   toen hij in 2015 onderzoek ging doen naar protestbewegingen in Hongkong. Dat onderwerp lag te gevoelig. Sindsdien zit hij zonder werk en heeft hij moeite rond te komen. Toch blijft hij praten met buitenlandse journalisten. Dat is  uitzonderlijk, want sinds Xi Jinping aan de macht is, durven intellectuelen dat vrijwel niet meer. En áls  ze  al praten, dan wijken ze niet af van de standpunten van de Communistische Partij van China (CPC). In  Chinese media wordt Nancy Pelosi, de voorzitter van het Amerikaanse Huis van Afgevaardigden, sinds haar tweedaagse bezoek aan Taiwan, zo’n beetje afgeschilderd als de duivel op aarde die namens Biden  kwam stoken in interne Chinese aangelegenheden. In de praktijk is Taiwan een onafhankelijke eilandstaat, maar in Chinese ogen is het een afvallige provincie, die vroeg of laat weer onder het gezag van Beijing gebracht moet worden.  Volgens Wu heeft Pelosi ‘precies de vinger op de zere plek gelegd’. „Het gaat bij Taiwan helemaal niet om een interne Chinese zaak. Het gaat om het internationale gevecht tussen democratie en autocratie. Het grote gevecht van onze tijd. Daar gaat  het nu bijvoorbeeld  ook om in Oekraïne.” Wang Huiyao  ziet dat heel anders. Dat is dan ook een heel ander soort man, met een heel andere positie. Wang is de oprichter en het hoofd van de denktank Center for China and Globalization (CCG). In naam is die organisatie  onafhankelijk, maar er zijn waarschijnlijk nauwe banden met het Verenigd Front. Dat is een organisatie  onder de Communistische Partij van China (CPC) die gericht is op de beïnvloeding van invloedrijke spelers in het buitenland.  Wu Qiang, in het buitenland ook bekend als Mark Wu (1971),  is een kritische ex-docent politieke wetenschappen.  „Hongkong is één groot heropvoedingskamp geworden. Dat staat Taiwan ook te wachten.”  Wang Huiyao alias Henry Wang (1958) is de  oprichter en het hoofd van de partijgetrouwe denktank Center for China and Globalization (CCG).  „Pelosi geeft Taiwan het idee dat het onafhankelijk zou kunnen worden. Ze stimuleert de opruiende krachten daar. Dat is heel gevaarlijk en onverantwoord.”  Wang vervult die taak met verve: hij is open en makkelijk benaderbaar, spreekt vlot Engels en is een groot promotor van internationale uitwisselingen met academici. De kantoren van het CCG hangen vol met foto’s van buitenlandse ambassadeurs en hoogwaardigheidsbekleders. Wang zelf is net terug van een dertigdaagse reis naar Europa en de VS. „We hebben aan zeventig bijeenkomsten deelgenomen in dertig dagen”, zegt hij trots. Wu kan zulke tripjes niet maken, want hij mag het land niet zomaar uit.  Wang wuift het argument weg dat Pelosi zou opkomen voor democratie. „Wat Pelosi in werkelijkheid doet, is Taiwan het idee geven dat het onafhankelijk zou kunnen worden. Ze stimuleert de opruiende krachten daar. Dat is heel gevaarlijk en onverantwoord”, aldus Wang.  Het is precies hoe Pelosi’s bezoek in Chinese media wordt gebracht: Pelosi is naar Taiwan gekomen om zich te bemoeien met China’s interne zaken, in de hoop dat Amerika munt kan slaan uit de spanningen tussen Taiwan en China.  Beijing was woedend over het bezoek en reageerde met dagenlange militaire oefeningen rondom het eiland. Die kwamen woensdag officieel ten einde.  Volgens Wu dienen die oefeningen vooral een intern doel.  „Xi wil met die militaire oefeningen laten zien dat hij de onbetwiste baas is over het leger en dat dat leger inmiddels heel sterk is. Dat is belangrijk in de aanloop naar het twintigste Partijcongres dit najaar. Het vergroot de kans dat hij niet alleen voor de komende vijf jaar, maar ook voor de vijf jaar erna wordt herkozen. Want dat is nog geen gelopen race.”  Xi heeft voor zijn plannen de steun nodig van de partijelite, maar niemand weet hoe de interne machtsverhoudingen precies liggen. Wang en Wu zijn het er wel over eens dat China niet van plan is om Taiwan ook werkelijk met militair geweld in te nemen.  Volgens Wu zou dat veel te riskant zijn voor Xi Jinping. „Als zo’n militaire actie mislukt, en die kans zit er zeker in, dan zou dat een persoonlijk falen van Xi zijn, een falen ook met enorm veel interne en externe repercussies”, zegt hij. „Dan komt niet alleen Xi Jinping ten val, maar met hem de hele CPC. Dat weet hij heel goed, dus zo’n risico neemt hij alleen in het uiterste geval.” Wang zegt dat Xi de voorkeur geeft aan stabiliteit en aan een hernieuwde dialoog met de Verenigde Staten. De G20, de groep van belangrijkste landen voor de wereldeconomie, komt dit najaar bijeen in Indonesië. Zowel de VS als China zijn lid. „De G20 is niet afgezegd. Dat vind ik hoopvol. Ik denk dat Xi en Biden de banden dan weer zullen aanhalen”.  De conclusie van Wang en Wu over het karakter van China’s recente militaire oefeningen rondom Taiwan komt verrassend genoeg overeen met die van het China Aerospace Studies Institute, een Amerikaanse militaire denktank.  Die analyseerde wat het Chinese leger  precies heeft gedaan tijdens de recente militaire oefeningen en stelt dat die vooral de bedoeling hadden de VS en andere landen af te schrikken. Ze waren niet offensief van aard.  Toch sluiten  Wang en Wu ook weer niet helemaal uit dat China Taiwan op een slechte dag zal aanvallen. „Dat gebeurt alleen als Taiwan nóg opstandiger wordt, en nog meer gericht op afscheiding van China”, aldus Wang.  Volgens Wu zijn de presidentsverkiezingen in Taiwan een belangrijke graadmeter.  Die staan gepland voor 2024, en daarna weer voor 2028. „Xi zal nog willen wachten tot de verkiezingen van 2028”, denkt Wu. „Als Taiwan dan nog steeds voor de DPP kiest, kan het misgaan.” China wantrouwt de partij die nu onder leiding van president Tsai Ing-wen aan de macht is in Taiwan zeer. De  DPP is een democratische partij die opkwam als alternatief voor de KMT, de partij van de Chinese nationalisten die in 1949 naar Taiwan vluchtten. De DPP zou uit zijn op afscheiding van China, hoewel president Tsai steeds stelt dat ze de status quo niet wil wijzigen. Dat hoeft volgens haar ook niet: Taiwan is in feite toch al een zelfstandig land.  Als Taiwan bij de presidentsverkiezingen in 2024 weer voor iemand van de DPP kiest, dan zal Xi dat volgens Wu nog net tolereren. „Maar als dat in 2028 weer zo is, dan grijpt hij in”, denkt Wu. „Dan is Xi 75 jaar oud. Dan is het nu of nooit als hij China nog wil herenigen.” Dan zou Xi alsnog kunnen besluiten tot een blokkade of invasie van Taiwan.   Dat Xi Taiwan nog tijdens zijn leven wil inlijven staat voor Wu buiten kijf. „Xi  ziet zichzelf als een nieuwe keizer Qianlong” Dat was een achttiende-eeuwse keizer, die de Qing-dynastie tot een hoogtepunt van bloei bracht. Wu lacht erbij. Zijn opmerking zou in China nooit door de censuur komen, want een ware communist als Xi staat aan de kant van het volk, en heeft officieel natuurlijk geen keizerlijke ambities.    Wang stelt dat Taiwan ook zonder militaire invasie in de Chinese moederschoot kan terugkeren. Hij verwijst naar het principe van ‘een land, twee systemen’. Dat werd ooit bedacht als een manier om Hongkong en vooral Taiwan te integreren in één groot communistisch China. Volgens dat principe mogen Hongkong en Taiwan een grote mate van autonomie behouden, zolang ze maar erkennen dat ze uiteindelijk vallen onder het bestuur in Beijing. Dat Xi nog tijdens zijn leven Taiwan wil inlijven, staat volgens Wu buiten kijf In Hongkong is dat systeem volgens de meeste buitenlandse waarnemers inmiddels volledig uitgehold. Hongkong mag over niets belangrijks meer zelf beslissen, alle democratische krachten zijn uit het parlement verwijderd, en de persvrijheid is zo goed als geheel verdwenen. Wu omschrijft de ontwikkeling van Hongkong als ‘van een democratie naar een autocratie’.  „Het is één groot heropvoedingskamp geworden. Dat staat Taiwan ook te wachten.”  Wang ziet dat anders.  „Hongkong is weliswaar door een chaotische periode gegaan, maar dat stof zal neerdalen. Wat je dan zult zien, is dat het er economisch goed gaat door de nauwe samenwerking met China”, voorspelt hij. China kwam kort na het bezoek van Pelosi voor het eerst sinds Xi aan de macht is met een nieuwe  white paper, een blauwdruk voor het bestuur van Taiwan na een hereniging met China. Voor het eerst laat Beijing daarin de mogelijkheid open dat er na een uiteindelijke hereniging, hoe die dan ook tot stand zal komen, voor langere tijd Chinese troepen op het eiland gelegerd zullen worden.    „Verstandige Taiwanezen kiezen op een gegeven moment eieren voor hun geld”, zegt Wang. „Zeker nu China overduidelijk laat blijken dat afscheiding geen optie is”, aldus Wang. „Ze kiezen dan liever voor welvaart en samenwerking dan voor afscheiding en armoede.”  Wu is het daar niet mee oneens. „Het kan best zijn dat de Taiwanezen uiteindelijk voor welvaart onder China zullen kiezen.” Ze worden daar dan niet militair maar wel economisch toe gedwongen.  De Chinese ambassadeur in Parijs wees er onlangs op dat het goed zou zijn om de bevolking na een hereniging dan ook meteen een heropvoeding en een spoedcursus vaderlandsliefde te geven. Wu stelt dat Xi’s ambities veel verder reiken dan Taiwan. „Xi wil zijn macht ook uitbreiden naar het westelijke deel van de Stille Oceaan. Daarom oefent het Chinese leger juist aan de oostkant van Taiwan.” Daar is meer ruimte: de Straat van Taiwan is volgens Wu eigenlijk te smal om alle nieuwe Chinese wapens en tactieken goed uit te kunnen testen. Uiteindelijk wil Xi volgens Wu de huidige Amerikaanse vrede, de zogeheten Pax Americana, vervangen door een Pax Sinica. Daarvoor moeten de VS en Japan uit de Indo-Pacific worden verdreven. Voor Wu is zo’n Pax Sinica een gruwel. „Dan komen we terecht in een nieuwe, duistere periode van autocratie, in een soort nieuwe middeleeuwen”, zegt Wu. „Kan de rest van de wereld dat accepteren?” Juist daarom is het  goed dat Pelosi naar Taiwan is gekomen, vindt Wu. Ze durft een lijn in het zand te trekken. Andere landen zouden er volgens hem verstandig aan doen om haar voorbeeld te volgen.||https://www.nrc.nl//nieuws/2022/08/14/china-is-voorlopig-niet-uit-op-een-invasie-van-taiwan-a4138926
2022-08-15||Een jaar na de val van Kabul: ‘Mijn land is onherkenbaar, dramatisch veranderd’|| Zelfs droog brood en thee – het vaste dieet voor een groot deel van de bevolking – kunnen sommige Afghanen zich niet meer veroorloven. „Als ik naar de bakker ga, zie ik ze daar  bedelen”, zegt Mansour, een 32-jarige medewerker van een internationale ngo die in de provincie Kabul vlak buiten de hoofdstad woont, in een gesproken app-bericht.   Mansours wandeling naar de winkelstraat vindt hij nu een trieste bedoening: in de voorheen gezellige, bedrijvige eethuisjes en cafés is het veel stiller geworden. „In een jaar tijd is mijn land onherkenbaar, dramatisch veranderd”, zegt hij. Mansour vertelt graag hoe het nu is in Afghanistan. Maar uit veiligheidsoverwegingen doet hij dat liever niet onder zijn volledige naam (die wel bekend is bij de redactie).   Uit Mansours relaas blijkt dat het de Taliban grote moeite kost het land effectief te besturen. Net als een kwart eeuw geleden, toen de radicale moslims het land ook al vijf jaar runden. „Hun takenpakket is veranderd”, zegt Martine van Bijlert, medeoprichter van het Afghanistan Analysts Network, telefonisch. „Ze moeten de omslag maken van opstandelingen naar regering en dat vergt veel energie.”  Daar komt bij dat de Taliban onderling verdeelder zijn dan ze naar de buitenwereld  doen voorkomen. De opperste leider,  Hibatullah Akhundzada, door de Taliban wel aangeduid als emir, huist in Kandahar, vanouds een bolwerk van de Taliban. Slechts incidenteel laat hij van zich horen. Maar een wat pragmatischer vleugel zit vooral in de hoofdstad Kabul,  het administratieve centrum van het land. De pragmatici zouden bijvoorbeeld graag weer de middelbare scholen willen openstellen voor meisjes. Van Bijlert: „Het is ook een duidelijke vraag vanuit de samenleving. Maar binnen een fundamentalistische beweging is het vaak moeilijk om openlijk af te wijken.” De aanhangers van de harde lijn, kennelijk gesteund door  Akhundzada, houden hun poot tot nu toe stijf en tonen zich ongevoelig voor druk uit het buitenland om dit besluit te herzien. „Zij redeneren: God heeft ons de overwinning geschonken, wij hebben de rest van de wereld niet nodig”, zegt Van Bijlert.   De belofte dat ook meisjes ouder dan twaalf (jaar 6) hun opleiding mochten voortzetten, werd vorig jaar augustus breed uitgemeten in officiële verklaringen. Maar op 23 maart, de dag dat de scholen weer volledig open zouden gaan, werden meisjes na enkele uren toch naar huis gestuurd.  Mansours dochter werd het afgelopen jaar twee. Hij ziet haar toekomst somber in: als hij en zijn vrouw zich schikken naar de machthebbers, zal zij waarschijnlijk niet veel kansen krijgen, vrezen zij.  Verspreid door het land zijn inmiddels ‘geheime scholen’ ontstaan voor tienermeisjes en jonge vrouwen. De leerlingen, die soms zelfs familieleden niets vertellen over hun pogingen hun opleiding voort te zetten, reizen via omwegen naar  klaslokalen op geheime plekken. Ze houden thuis hun schoolboeken uit het zicht, zo vertelde  een meisje  aan persbureau AFP: de keuken, volgens strenge Talibs de gepaste plek voor vrouwen, bleek de perfecte verstopplek  voor haar huiswerk. De Taliban gaven het afgelopen jaar vrij baan  aan hun obsessie met de scheiding van de seksen. Voor parken in Kabul heeft het weer opgerichte ministerie van de Bevordering van de Deugd dagen ingevoerd waarop alleen mannen toegang hebben en andere waarop alleen vrouwen welkom zijn. De vrijdagen, waarop eerder families samen naar  het park gingen, zijn nu louter voor mannen. Gezinnen die afgelopen maart voor het nieuwsjaarsfeest Nowruz in het openbaar muziek speelden, kregen te horen dat dat  voortaan verboden was. Reizende vrouwen moeten door mannelijke familieleden worden vergezeld.  Die regels gelden ook voor vrouwen die forenzen voor hun werk, hoort  hulpverlener Mansour van collega’s. „Zo werken de nieuwe richtlijnen ver door: mijn werkgever moet inmiddels geld reserveren voor de betaling van mannelijke begeleiders als vrouwen het veld in willen voor onze hulpprojecten.” Zelfs voor de spaarzame internationale donoren die nog  bijdragen, is dat geen acceptabele kostenpost. Door dit soort drempels op te werpen, wordt het vrouwen in de praktijk moeilijk gemaakt maatschappelijk iets bij te dragen, al is er geen direct verbod. „Overal is controle”, vertelt Mansour.  Het gaan en staan van inwoners in Kabul wordt nauwlettend in de gaten gehouden. „Het is vermoeiend om bij elk checkpoint je antwoord klaar te moeten hebben, ter verantwoording. Zelfs als je gewoon de waarheid vertelt.”  De economische situatie is intussen aanzienlijk verslechterd sinds de Taliban de macht grepen. Volgens schattingen van de Verenigde Naties hebben zo’n twintig miljoen mensen, dat wil zeggen ruim de helft van de Afghaanse bevolking, moeite om zichzelf in leven te houden.  Door  schrale en eenzijdige voeding worden mensen sneller ziek.De gezondheidszorg is het afgelopen jaar, mede door gebrek aan geld, goeddeels ingestort. In veel ziekenhuizen en klinieken is na de op gang gekomen vluchtelingenstroom een tekort aan getraind personeel en gespecialiseerde artsen. Ook zijn er onvoldoende medicijnen en moeten meerdere patiënten vaak één bed delen. Het aantal miskramen stijgt, mede doordat moeders niet genoeg te eten krijgen.  Het leed van de burgerbevolking houdt de Taliban intussen niet zo erg bezig. „Daar zit iets  onverschilligs in”, stelt Van Bijlert. „Sommigen van hen zeggen: wij hebben ook honger en andere ontberingen geleden, toen we vochten, terwijl jullie het destijds tamelijk goed hadden. Nu voelen jullie dat ook eens. Leer er maar mee omgaan.” De Taliban stonden ook voor een bijna onmogelijke opgave. Ongeveer driekwart van de begroting van de vorige regering werd gedekt met hulpgelden uit het buitenland en die vielen na de overwinning van de Taliban (en de terugtrekking van de Amerikaanse en andere westerse troepen) vrijwel geheel weg, omdat donoren geen geld aan de Taliban wilden geven. Juist onderwijs en gezondheidszorg werden veelal betaald met hulpgeld.   Ook bevroren de VS en andere landen de circa  9 miljard dollar aan buitenlandse tegoeden van de Afghaanse Centrale Bank. Een immoreel besluit, volgens een internationale  groep van ruim zeventig economen, onder wie Nobelprijswinnaar Joseph Stiglitz. Juist deze week zonden ze de Amerikaanse president Joe Biden een brief met het verzoek dit geld vrij te geven, nu de Afghaanse bevolking zo heeft te lijden. „De bevolking van Afghanistan heeft daardoor dubbel moeten lijden voor een regering die ze niet had gekozen”, is te lezen in de brief.  Helemaal stil ligt het Afghaanse overheidsapparaat overigens niet. De belastinginning loopt bij voorbeeld relatief soepel. Een deel van de ambtenaren is in Kabul gebleven en met behulp van hun expertise wordt de belasting zelfs deels digitaal geïnd. Dat gaat bovendien gepaard met minder corruptie dan onder de vorige regering. Doordat de economie zo is ingezakt, zijn de netto-opbrengsten echter aanzienlijk lager dan vroeger.   Ondanks de exodus na 15 augustus vorig jaar en het ontslag van ambtenaren die in de ogen van de Taliban te liberaal of anderszins verdacht waren, zijn veel ambtenaren in functie gebleven. Zelfs als ze weg zouden willen, is dat lastig voor hen. Ze missen de financiële middelen en hebben daar  een paspoort voor nodig van de Taliban, die er niet scheutig mee zijn. Dus werken velen door, vaak tegen een nogal gereduceerd salaris.  De Taliban hebben hun hoop nu deels gevestigd op de mijnbouw, een sector die door de decennia lange oorlogen nooit erg tot ontwikkeling is gekomen. Op het moment zijn er eigenlijk alleen enkele kolenmijnen, waar kompels (soms jongens van amper tien jaar) kolen delven. Maar het land is ook rijk aan mineralen, onder meer koper van uitstekende kwaliteit. Amerikaanse experts schatten al tien jaar geleden dat er in totaal voor  1 miljard dollar in Afghanistan onder de grond zat. Tot ongerustheid van Washington is China inmiddels met de Taliban in gesprek over contracten voor de winning hiervan.  Een andere, controversiële bron van inkomsten is de papaverteelt, waaruit opium kan worden gewonnen die weer als grondstof voor heroïne dient. Afghanistan is hiervan al jaren de grootste producent ter wereld en de Taliban hebben het in het verleden vaak oogluikend toegestaan in gebieden waar zij de  controle hadden. Dit voorjaar verboden ze formeel de papaverteelt maar – zoals vaker – wordt er nog niet structureel tegen opgetreden.  Hoe geliefd de Taliban een jaar na hun machtsgreep zijn, is moeilijk te zeggen. Veel Afghanen waren de eindeloze onveiligheid als gevolg van gevechten beu en verwelkomden alleen al daarom de relatieve rust onder het Taliban-bewind. Sommigen, zeker in het conservatieve zuiden, verwelkomen ook het concept van een religieus regime.  Van Bijlert: „Nieuwe machthebbers krijgen vaak het voordeel van de twijfel. Veel Afghanen wilden eerst eens kijken hoe ze het zouden doen. De vorige regering, met haar corruptie en de doorlopende gevechten op grote delen van het platteland, was voor veel mensen ook niet geweldig.” Mansour groeide op in een Afghanistan waarin de Taliban waren verdreven. Hun vorige machtsperiode  in de jaren  negentig maakte hij niet bewust mee. Veel vrienden en kennissen zijn kort na de val van Kabul vorig jaar vertrokken. Hij maakt zich zorgen over hoe het zijn land verder zal vergaan. „Ik voel me eenzaam – niet alleen omdat ik mijn vrienden mis, maar ook omdat ons leven hier zo is veranderd.”||https://www.nrc.nl//nieuws/2022/08/14/onder-de-taliban-is-het-leven-in-afghanistan-nog-zwaarder-a4138920
2022-08-15||‘Nederlands grootste natuurbrand ooit’ schudde natuurbeheerders wakker. Welke lessen zijn er sindsdien geleerd?||„Dat is niet de bedoeling”, zegt Lieke Verhoeven. Met hetzelfde boswachtersoog waarmee ze even later zonnedauw ziet groeien tussen het overheersende pijpenstro, ontdekt ze diep in de Deurnsche Peel een peuk. Ze maakt een foto en steekt  het restant van de sigaret bij zich. Die hoort niet thuis in het Natura 2000-gebied. Al helemaal niet tijdens een kurkdroge zomer en met  voorjaar  2020 nog vers in het geheugen. In april van dat jaar woedde wat  werd omschreven als „de grootste natuurbrand in Nederland ooit”. In vijf dagen ging 710 hectare natuur in vlammen op. Het bleef nog twee maanden smeulen.   Voor de Deurnsche Peel is nu een natuurbrandbeheersplan gemaakt, voor de Mariapeel is het nog in de maak. Die naam zegt het al, volgens Verhoeven. „De illusie is niet dat natuurbranden in de toekomst helemaal te voorkomen zijn. Het is  meer een poging de natuur en mensen weerbaarder te maken bij zo’n calamiteit. Als de brandweer uitrukt voor een brand in een huis of een gebouw, ligt alles vast in protocollen. Iedereen weet wat hij moet doen. Bij natuurbranden was dat minder het geval. De gebeurtenissen in het voorjaar van 2020 hebben betrokkenen in heel het land wakker geschud.” De twee   natuurgebieden  liggen tegen de provinciegrens aan, aan de Brabantse kant. Dit is een van de streken met de hoogste veedichtheid van Nederland. Aan flink wat lantaarnpalen hangen omgekeerde vlaggen als protest tegen de voorgenomen stikstofmaatregelen.  De Peel is ook door bedrijfsactiviteit ontstaan. Pas in de jaren zeventig  stopte de laatste veenwinning.   In de twee Natura 2000-gebieden zijn de gevolgen van hoge stikstofdeposities inmiddels duidelijk zichtbaar. Adelaarsvaren en pijpenstrootje woekeren en laten maar steeds minder ruimte voor de hoogveengebieden zo typerende veenmossen. Dat heeft ook gevolgen voor de brandveiligheid, legt Verhoeven uit. „Zeker in tijden van droogte zorgen adelaarsvaren en pijpenstrootje ervoor dat het vuur zich sneller kan verspreiden. Vochtige moerasvegetatie werkt juist remmend. „Veenmos kan tot wel dertig keer zijn eigen gewicht aan vocht vasthouden.” In de Deurnsche Peel en de nabijgelegen Mariapeel zijn veel van de bijzondere veenmossen ondertussen volledig verdroogd. Het is zoeken naar plekken waar nog water staat en de kikkers hun koppen laten zien. Bij het brandbeheersplan voor de Deurnsche Peel hoort het verminderen van een deel van de adelaarsvarens en pijpenstrootjes. Verhoeven wijst ook op de berkenbomen langs het centrale pad door de Deurnsche Peel. „Je denkt dat een brand niet van de ene naar de andere kant van het pad kan komen, maar via de stammen en de kronen – zogenaamde brandladders –  kan de brand   toch  naar de overkant. Dus is het verstandig om langs het pad een strook bomen weg te kappen.” Dat verlies aan groen betaalt zich uit in geval van brand. Met zulke ‘stoplijnen’ is het natuurgebied op te delen in ‘brandcompartimenten’. „In 2020 was daar niet of nauwelijks sprake van, zodat het in combinatie met extreme weersomstandigheden lastig was het vuur te beheersen. Als zulke lijnen er wel zijn, kan de brandweer ook op andere manieren blussen. Niet alleen heel offensief bij de brandhaarden maar ook defensief bij die lijnen om de brand binnen een bepaald deel te houden.” Het betekent dat brandweerwagens en loonwerkers ook het gebied in moeten. „Dat vergt meer, bredere en stevigere paden die de voertuigen kunnen houden, plaatsen waar ze elkaar kunnen passeren en de aanleg van enkele opstelplaatsen, waar ook putten worden geslagen waaruit bluswater omhoog kan worden gehaald.” Zulke paden hebben ook een keerzijde, geeft Verhoeven toe. „Het maakt deze gebieden ook toegankelijker voor publiek, terwijl we bezoekers juist zo veel mogelijk willen weghouden uit een flink gedeelte van de Deurnsche Peel en de Mariapeel, vanwege de natuurwaarden en de kwetsbaarheid daarvan. Meer mensen betekent ook meer risico op branden.” Soms gaan doelen van natuurontwikkeling en brandbeheersing ook gelijk op. „Plannen voor het omhoog brengen van het waterpeil en het herstellen van het hoogveen waren er al vóór voorjaar 2020. Daarmee voorkom je ook dat het vuur zich makkelijk verspreidt.” Het natuurbrandbeheersplan volgt op kritiek die doorklonk in onderzoeken die de provincie Noord-Brabant liet uitvoeren na de grote brand in de Deurnsche Peel. Daarin kwam naar voren dat natuurbeheerders onvoldoende oog hadden voor brandpreventie en te weinig communiceerden met regionale en lokale bestuurders. (Provincie)bestuurders hielden bij de inrichting van natuurgebieden onvoldoende rekening met het risico op brand. Verhoeven: „Dat verandert dankzij de maatregelen die in het brandbeheersplan worden voorgesteld. Iedereen kent daarin zijn taken en weet wie waarop aanspreekbaar is.” Het blijven wel veel betrokkenen: in het geval van de Deurnsche Peel en de Mariapeel onder meer twee provincies, twee gemeenten, twee brandweerkorpsen en twee waterschappen. Anton Slofstra, commandant van de brandweerregio Gelderland-Midden en portefeuillehouder natuurbranden bij de Brandweer Nederland, vindt het merkwaardig dat bij al die bestuurlijke drukte eigenlijk niemand eindverantwoordelijk is. Hij pleit daarom voor de instelling van een nationale autoriteit. „Die is er op elk ander terrein waar sprake is van grote fysieke risico’s wel.” Zo’n autoriteit zou – bijna vergelijkbaar met de deltacommissaris – ook een langetermijnvisie moeten hebben. „Want het brandrisico verandert met het klimaat en we maken nu keuzes voor de komende tientallen, soms wel honderd jaar.” Tegelijkertijd moet er regelgeving komen, vindt Slofstra. „Die ontbreekt nu, terwijl je voor alle soorten gebouwen wel allerhande voorschriften hebt op het gebied van materialen, vluchtdeuren en vluchtgangen. Als ik een camping wil beginnen naast een chemisch bedrijf mag dat niet. Als ik diezelfde camping midden in een natuurgebied wil beginnen met maar één vluchtweg, staat mij qua brandveiligheidsvoorschriften niets in de weg.”||https://www.nrc.nl//nieuws/2022/08/14/met-brandcompartimenten-en-stoplijnen-moeten-branden-in-de-peel-beheersbaar-blijven-a4138917
2022-08-15||‘Vaak vragen ze: hoe betalen jullie dit allemaal?’||Rick: „Het plan om een jaar fulltime te cruisen ontstond tijdens corona. Ik was net mijn eigen reisorganisatie begonnen nadat ik zes jaar bij TUI had gewerkt als inkoper van cruises. Ik werkte veel thuis en dacht: ik wil niet nóg een winter in deze sleur zitten. Dus dachten we na of we iets met onze passies konden doen: cruisen, pretparken en Disney.” Tari: „We dachten er eerst aan ergens te overwinteren, in Orlando bijvoorbeeld – daar hebben we samen stage gelopen bij Disney World en zijn we zelfs getrouwd. Uiteindelijk besloten we een wereldreis  van een jaar te maken op cruiseschepen, samen met onze twee dochters van 3 en 1. Ik heb ontslag genomen bij het detacheringsbureau waar ik als leidinggevende werkte en maak nu content over onze reis voor Instagram en onze website. Voor Rick is dat tegelijkertijd reclame voor zijn reisorganisatie.” Rick: „We willen niet te commercieel zijn en noemen ons daarom ook geen influencers. Maar na twee weken posts op Instagram over de Disney Cruise Line hadden we er wel meteen vijf verkocht.” Tari: „De dagen op het schip staan in het teken van werken. Ik denk vanuit content: hoe kan ik de cruisebeleving het beste laten zien? We maken excursies en op het schip is er met de kinderen ook genoeg te doen. Zwembaden, draaimolens, soms een kidsclub. Tussendoor proberen we zoveel mogelijk te werken.” Rick: „Als we ’s avonds in de bar of lounge zitten met onze laptops opengeklapt, denken andere gasten vast: die hebben de saaiste vakantie van hun leven. Maar ons bevalt dit enorm goed. We komen met zijn vieren op unieke plekken, zoals het Atlantis-hotel in Dubai, en kunnen spontaan mee op een schip als er een goede lastminutedeal voorbijkomt. Dat vind ik toch wel heel bijzonder.”  Rick: „We krijgen meerdere keren per maand de vraag: hoe betalen jullie dit allemaal? Dan leggen we uit dat we gewoon doorwerken en dat we door mijn contacten in de toerismesector vaak voor een speciaal tarief mee kunnen op een cruise. Dat scheelt.” Tari: „Op het schip is al het eten inbegrepen. Ook geef ik een stuk minder geld uit aan kleding; je kunt toch maar weinig meenemen in je koffer. Ons huis in Oss hebben we kunnen verhuren, dus die vaste lasten hebben we ook niet.”  Rick: „Privéfinanciën zijn niet ons sterkste punt, moet ik zeggen. Op reis betaal je alles per creditcard, dus we schrikken weleens als aan het eind van de maand de eindrekening binnenkomt. Vooral vliegtickets zijn tegenwoordig enorm duur.” Tari: „En dan nog alle commerciële coronatesten die je moet doen voordat je op een schip mag. Daar hebben we, denk ik, letterlijk al 1.000 euro aan besteed.”  Rick: „We hebben gelukkig een stabiele financiële achtergrond met een goede spaarrekening en veel overwaarde op ons huis, waardoor we nu niet op een paar honderd euro hoeven te beknibbelen.” Netto-inkomen: gemiddeld 6.000 euro per maand Gezamenlijke lasten: wonen (koophuis is verhuurd) 0 euro; mobiel/internet 63 euro; verzekeringen 338,50 euro; boodschappen (losse aankopen in het buitenland) 800 euro; abonnementen (Netflix, Spotify, Disney+, Videoland, YouTube Premium) 62,50; goede doelen (Villa Pardoes) 8 euro; kleding (voor het hele gezin) 250 euro; horeca (bars buiten hotel of schip) 650 euro; reizen (deels zakelijke kosten) 4.000-5.000 euro Sparen: 0 euro    Laatste grote uitgave: MacBook Pro (3.400 euro)    
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/14/vaak-vragen-ze-hoe-betalen-jullie-dit-allemaal-a4138903
2022-08-15||Column | Een beter zeepaard||We gingen met twee kinderen acht dagen naar de Turkse kust, de jongste bleef achter bij oma. All-inclusive. Ik was vooraf gewaarschuwd dus ik wist waar ik aan begon. Het was er inderdaad bloederend heet, maar het huisje had airco en het eten was prima. Driemaal daags schoven we aan in het restaurant, als ik mijn ogen dicht doe hoor ik het gekwetter van de anderen nog.   „Mensa”, zei de vriendin, een adequate omschrijving. Telkens over dat pad, tussen aangelegde natuur waar tuinmannen met tropenhoedjes kropen.  Naar de bedjes. Ik was de oudste vader. Ik had mezelf voorgenomen: minimaal drie keer een half uur meespelen, zodat zij ook een boek kon lezen. Aan een opblaasbeest trekken. Ik hoorde ze over me zeggen dat ik  ‘echt een goed zeepaard’ was. Alle resorts in Turkije hebben vreselijke glijbanen.  De meeste andere bewoners waren Duits, er was ook een cohort Nederlanders. We lagen onafgesproken allemaal bij elkaar in de buurt. Net als in de dierenwereld: daar liggen de nijlpaarden ook altijd bij de nijlpaarden en niet bij de flamingo’s. We maakten met elkaar niks mee,  behalve die keer dat het zwembad officieel werd ontruimd vanwege een drijvende drol. Heel veel tatoeages. Na drie dagen wist ik niet meer welke dag het was. Ik zal niet zeggen dat het mijn soort vakantie is, of dat ik genoot. Ik at, ik lag, ik speelde, ik had het warm en juist toen ik dacht dat ik was verworden tot een wezen dat alles ondergaat was daar opeens een restant van het eigen karakter.  Ik begon me te ergeren aan een andere vader in het zwembad, een supervader. Hij had maar een kind, terwijl hij energie had voor tien. De hele dag zag ik die snorkelende gek aan plastic beesten trekken, waarop ook mijn kinderen zaten.  Ik deed tijdens mijn dienst extra mijn best, maar kon niet aan zoveel oprecht speelplezier tippen. Mijn dochters gaven me opdrachten om ongeveer hetzelfde te doen, maar ik kan helemaal niet dubbelgevouwen achterstevoren onder water roteren. „Nu hebben ze opeens een beter zeepaard”, klaagde ik vanaf de zijkant.  De bijval bleef uit, dagen had ik gezegd dat ik ook wilde lezen, nu dat dankzij een onbenul opeens kon was het weer niet goed. Er was me een spiegel voorgehouden, het was aan- of afhaken. Er is me verteld dat ik op de laatste avond in het entertainment-theater, waar bij een temperatuur van ver boven de dertig graden een dierenmusical werd opgevoerd door acteurs in dikke pakken, high-fives heb uitgedeeld. Ik herinner me weinig, maar ik hoor terug dat ik toen een uitgeruste indruk maakte. ||https://www.nrc.nl//nieuws/2022/08/14/een-beter-zeepaard-a4138904
2022-08-15||Onder de Taliban zijn vrouwen steeds verder verdrongen uit het publieke leven||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/14/onder-de-taliban-zijn-vrouwen-steeds-verder-verdrongen-uit-het-openbaar-leven-a4138688
2022-08-15||Remkes probeert de stikstofimpasse  buiten de boeren om te doorbreken|| De Vogelbescherming, de Triodos Bank, de Unie van Waterschappen,  supermarktconcern Jumbo. Nadat hij begin augustus een verzoeningsgesprek tussen het kabinet en de boeren zag mislukken,  probeert Johan Remkes het taaie stikstofdossier nu via een andere route vlot te trekken. Afgelopen week  heeft het oliemannetje van de regering andere betrokken partijen uitgenodigd om met een steeds wisselende kabinetsdelegatie over de grote stikstofopgave te spreken. Strikt genomen behoort dit niet tot zijn opdracht. Die luidde, zoals de ministers Christianne van der Wal (Stikstof, VVD) en Henk Staghouwer (Landbouw, ChristenUnie) het begin juli aan de Tweede Kamer formuleerden, om het gesprek tussen kabinet en de agrarische sector weer op gang te krijgen. Zo zou „beter begrip voor elkaars positie” moeten ontstaan, opdat er „weer een constructieve dialoog gevoerd kan worden over de toekomst van het landelijk gebied”. Die missie leek al op dag één te zijn mislukt, toen LTO-voorzitter Sjaak van der Tak direct na het eerste verkennende gesprek verklaarde niet van plan te zijn om nog eens met het kabinet in gesprek te gaan, zolang het in juni gepresenteerde stikstofbeleid niet van tafel gaat. De radicalere boerenorganisaties, die zich door Van der Tak bij Remkes hadden laten vertegenwoordigen, kondigden nog dezelfde dag nieuwe demonstraties aan.  Al bleven „de hardste acties ooit” uit en zei Farmers Defense Force-voorman Mark van den Oever donderdag deze „tot nader order op te schorten”.    Deze stellige en boze kant van de boerenstand blijft de rol van Remkes anders zien dan waar hij voor is aangesteld: niet als ‘neutrale gespreksleider’, maar als bemiddelaar bij een onderhandeling waar concessies van het kabinet zijn binnen te slepen. Nu de impasse niet is doorbroken gaat Remkes met organisaties buiten de agrarische sector om de tafel. Deze maandag met natuur- en milieuclubs, woensdag met de lobby van bedrijfsleven en bouwsector, donderdag met de financiële sector en bedrijven uit de levensmiddelenketen en volgende week met lokale overheden. Al deze partijen hebben evenzeer met het stikstofprobleem te maken, maar van een impasse met het kabinet is in hun geval geen sprake. Ze zijn allen bereid mee te denken over het achterliggende doel ervan: natuurherstel.  Al is er één hoek uit het bedrijfsleven die zich nadrukkelijk achter de boze boeren heeft geschaard en de uitnodiging van Remkes heeft afgeslagen: enkele vertegenwoordigers uit de grote agrarische industrie, zoals slachterij Vion, veevoerbedrijf ForFarmers en zuivelconcern Royal A-ware. Zonder dat de boeren bij de nieuwe serie gesprekken aanschuiven wil Remkes hen er wel mee tegemoet komen, legt zijn woordvoerder Jan-Willem Wits uit. „Hij wil het verhaal niet alleen over maatregelen voor de landbouw laten gaan en daarom bij andere betrokken organisaties ideeën ophalen die de uitvoering van het stikstofbeleid kunnen vergemakkelijken.” Hij wil naast de noodzakelijke stikstofreductie ook het tweede aspect van de stikstopgave bespreken: de hervorming van de agrarische sector naar een duurzame, minder intensieve landbouw. De vraag die Remkes aan zijn nieuwe gesprekspartners wil stellen, zegt woordvoerder Wits: „Hoe kunnen jullie de boeren helpen bij het heruitvinden van hun bedrijfsvoering?” Kan een melkveehouder, na noodzakelijke inkrimping van zijn stal, straks ook een boterham verdienen als natuurbeheerder? Of kan een boer tegen een passende vergoeding een actieve rol  spelen bij het beschermen van bedreigde weidevogels? Met de vrijwillige verbreding van zijn opdracht voert Remkes in wezen het huiswerk uit dat nog op het bordje van Landbouwminister Staghouwer ligt. Diens eerste poging om een wenkend perspectief te bieden voor de duurzame toekomst van het boerenbedrijf werd eind juni door de Tweede Kamer gekraakt. De bewindsman werd gesommeerd om uiterlijk begin september met een nieuwe ‘perspectiefbrief’ te komen. Komende donderdag zal hij informeel – het is nog reces – de Tweede Kamercommissie vertellen hoe ver hij daarmee is.  Intussen lijken de verhoudingen binnen de coalitiefracties van de Tweede Kamer over het stikstofdossier erdoor geraakt te worden. Lange tijd bleven VVD, D66, CDA en ChristenUnie tamelijk eensgezind roepen dat de in het regeerakkoord afgesproken stikstofdoelen overeind moeten blijven, maar vorige week stelden de  drie betrokken Kamerleden van regeringspartijen VVD, CDA en ChristenUnie vragen  aan minister Van der Wal. Zij willen weten of de noodzakelijke vermindering van stikstofuitstoot in absolute termen (39 kiloton per jaar) wel strikt noodzakelijk is. Heeft het ministerie van Financiën immers niet berekend dat die reductie aanzienlijk minder kan (30 kiloton), zonder dat de ultieme doelstelling voor natuurherstel in 2030 in gevaar komt? D66-Kamerlid Tjeerd de Groot ziet in de gestelde vragen door zijn coalitiegenoten een blijk van zwakke knieën. „Het is het typische uitstelgedrag, van pappen en nathouden, van het niet durven nemen van noodzakelijke lastige maatregelen. Dat is precies de reden waarom we na jaren van vooruitschuiven nu met het stikstofprobleem zitten.” Als de consensus over de stikstofmaatregelen begint te schuiven, zal de opdracht van Remkes er niet gemakkelijker op worden. Tenzij het kabinet zwicht en het in juni gepresenteerde beleid ineens tóch gaat aanpassen. Dan was er helemaal geen neutrale gespreksleider nodig geweest.  Maandag 15 augustus Vertegenwoordigers ‘natuur en milieu’ met onder meer Greenpeace, Vogelbescherming  en Federatie particulier grondbezit. Aanwezig namens kabinet: Christianne van der Wal (Stikstof, VVD) en Rob Jetten (Klimaat, D66). Woensdag 17 augustus Werkgeversverenigingen VNO-NCW en MKB Nederland, Bouwend Nederland. Namens kabinet: Van der Wal, Hugo de Jonge (Ruimtelijke ordening, CDA). Donderdag 18 augustus ‘Ketenpartijen’, bedrijven en banken, waaronder Rabobank, Triodos, Jumbo, DSM, beroepsorganisatie voor dierenartsen. Namens kabinet: Van der Wal, Henk Staghouwer (Landbouw, CU), Sigrid Kaag (Financiën, D66) en  premier Mark Rutte (VVD). Maandag 22 augustus Vertegenwoordigers provincies, waterschappen en gemeenten. Namens kabinet: Van der Wal, Staghouwer en Hanke Bruins Slot (Binnenlandse Zaken, CDA). 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/14/remkes-probeert-het-ook-buiten-de-boeren-om-a4138916
2022-08-15||‘Roeien moet inclusiever en veel diverser worden’||De absolute uitblinkers van het Europese roeien streden dit weekend om het eremetaal, op het ‘multi-EK’ in München. Ook TeamNL was in verschillende vormen van de partij. Nederland ontwikkelde zich in de loop der jaren tot een grote speler in het roeien. Dat kwam voor het eerst, zeker bij de mannen, op het WK in 2019 ultiem tot uiting. In het Oostenrijkse Linz verpulverde de Nederlandse dubbelvier drie jaar geleden met een bootlengte verschil geleden haar concurrentie. Fraai, maar het kwartet kapiteinen was verre van voldaan. Het streven naar perfectie én een honger naar meer leverde hen zelfs de bijnaam Ploegje Nooitgenoeg op. Vorig jaar volgde pas voldoening, op de Spelen in Tokio. Daar presteerden Wieten, Uittenbogaard, Metsemakers en Wiersma wat niemand ze in 25 jaar nadeed: Hollands goud op een roeionderdeel bij de mannen. Olympisch kampioen, bij velen moet zo’n eretitel eerst even doordringen. Abe Wiersma had dat amper. „Dat vind ik het fijne aan roeien: ga je als eerste over de finish, dan win je en weet je meteen waar je aan toe bent.” Die gouden gebeurtenis is inmiddels ruim een jaar geleden, maar één detail staat hem nog helder voor de geest: de waarden op  zijn sporthorloge. „Het bleek dat ik niet tijdens, maar net ná de race mijn hoogste ritme aantikte. Ik schreeuwde het uit van vreugde, met als gevolg een maximale hartslag van 204...”  Het fundament voor het eremetaal werd voor een groot deel gelegd door extreem veel en extreem hard trainen. Onder leiding van bondscoach Eelco Meenhorst zochten de roeiers keer op keer de fysieke grens op. Regelmatig gingen ze daar zelfs overheen. Wiersma kan er inmiddels om lachen. „Ik hou van roeien, maar na drie uren gas geven, begon ik pijn te voelen op plekken waar je dat liever niet hebt. Er zaten dagen tussen dat ik meer dan negenduizend calorieën verbrandde.” Het andere deel van de successtructuur komt op het conto van Monica Visser. Zij stopte in januari na tien jaar als directeur van de roeibond. Toen ze in 2012 begon, was de olympische vlam in Londen net gedoofd en had het Nederlandse roeiteam slechts één medaille veroverd. Inmiddels loopt dit aantal per Spelen met twee op: in Rio drie, vorig jaar in Tokio een hele hand vol. Visser wuift de meeste credits weg, maar beseft wel dat haar daadkracht nodig was. „Toen ik begon, zag ik geen eenheid, er stond een zwakke organisatie.”  Visser, tegenwoordig directeur van de cricketbond, ervoer in de roeiwereld veel ego’s, veel eigen plannetjes en vooral weinig teamwork. Een reorganisatie volgde, de banden met verenigingen werden aangehaald, processen opnieuw ingericht en de juiste mensen op de juiste plekken gezet. „Ik vergelijk dat traject met een grote box vol smarties: allemaal verschillende snoepjes die we één voor één oppakten en waarmee we aan de slag zijn gegaan.”  Met het aanstellen van Visser groeide de roeisport, anders dan veel andere sporten.. Tien jaar geleden telde het zo’n 31.000 leden, vijf jaar later 36.000 en nu ruim 43.000. Wiersma ziet het om zich heen: het wordt steeds drukker op thuishonk de Bosbaan in  Amsterdam. „Ook in de  winters, als we varen op de Amstel, zie ik meer roeiers dan ooit. Alleen maar goed, want hoe meer ploegen meedoen, hoe sterker je elkaar maakt. En niet alleen in de top, maar ook in de breedte van de sport.” Ook Christa Grootveld, sinds april de opvolgster van Visser als KNRB-directeur, is er blij mee. Haar grootste uitdaging? Misschien wel de cultuurverandering die de sport ondergaat. Eerder werd binnen de roeibond de commissie Diversiteit en Inclusie in het leven geroepen, met mensen uit de roeiwereld die het gevoel hadden dat de sport te homogeen zou zijn. „Dat gevoel moest aan cijfers gekoppeld worden. Uit het onderzoek wat volgde, kwam dat wat men stiekem al wist: roeien wordt beoefend door met name hoogopgeleide, witte atleten.” Ook Wiersma voldoet aan de vinkjes. „Ik weet dat ik in een bubbel zit. En ik zie zeker dat de roeiwereld niet representatief is voor de samenleving. Daar kan je vraagtekens bijzetten, ja.” Het onderzoek wees meer uit. Zoals het gegeven dat één op de drie roeiers te maken heeft met negatieve grappen en vooroordelen over hun opleidingsniveau. En één op de twee roeiers van kleur is slachtoffer van racisme. Ook in het meerjarenplan dat Grootveld nu schrijft, is de cultuurverandering een groot thema. „Als roeibond zeggen we dat iedereen welkom is, maar dat is anders dan je daadwerkelijk welkom voelen. Die stap moeten we nu zetten.” De bond zet juist daarom stevig in op bewustwording. Onder andere via een social media-campagne met de slogan ‘Woorden raken. Ook die van jou.’ „Zo laten we zien dat je over dit thema niet moet zwijgen. Door gewenst en ongewenst gedrag te benoemen, kom je vroeg of laat tot een verantwoorde en veilige sportomgeving.” Zo is de sport niet alleen op het water, maar ook overstijgend in beweging. Want er is meer waarin het zich wil ontwikkelen. Ondanks het toenemende ledenaantal is er een categorie die extra aandacht nodig heeft: de groep vóór de studenten. Daarom is een juniorencommissie ingesteld om de aanwas in jonge roeiers, vanaf veertien jaar, te vergroten. Grootveld denkt hierbij terug aan haar eerste sportstapjes. „Ik ging volleyballen vanwege mijn lengte en kracht. Maar ook omdat niemand me op alternatieven, zoals roeien, wees. Juist daar is nog veel winst te behalen.”  Roeien is tijdens de  ‘multi-EK’ in München één van de negen sporten waar gestreden wordt  om Europese titels. De mannen-acht, waar Wiersma onderdeel van is, veroverden op zaterdag de zilveren medaille.  Hij is de enige van de gouden vier die nu in TeamNL actief is. Al is Wiersma naast roeier inmiddels ook applicatiebouwer. „Na de Spelen Van Tokio werd duidelijk dat we allemaal iets anders gingen doen. Daarom is Dirk Uittenbogaard bezig met het opstarten van een ecosysteem-herstellende boerderij, Tone Wieten doet een stage verpleegkunde en Koen Metsemakers loopt zijn coschappen. Die sluit daarna weer bij ons aan, Tone wellicht later.”   Zelfs van het imago van  Ploegje Nooitgenoeg lijkt even weinig over. Ze moesten genoegen nemen met een tweede plaats. Al was goud  absoluut niet het grote doel tijdens deze Europese kampioenschappen. Wiersma resoluut: „Ik heb altijd geleerd dat de focus niet op de prijs, maar op het roeien zelf moet liggen. Dit is puur experimenteren met een nieuwe ploeg. Eerst richting het WK eind september en daarna smeden en dán presteren op de Zomerspelen van 2024 in Parijs.” Nederland heeft  op de  EK roeien in het Duitse München twee  gouden medailles veroverd.  Zowel Melvin Twellaar als Karolien Florijn werd  Europees kampioen in de skiff. Het was maar liefst 93 jaar geleden dat Nederland bij de mannen een Europees kampioen leverde in de skiff.  Florijn was een klasse apart in op de EK.  Ze nam direct afstand  en kwam met groot verschil als eerste over de finish.  Florijn is pas de tweede Nederlandse  die  in de skiff  Europees kampioen is geworden. In totaal eindigde Nederland de EK op twee gouden, vier zilveren en drie bronzen medailles. De mannen acht, vrouwen dubbelvier, mannen vier-zonder en vrouwen dubbeltwee veroverden  zilver en er was brons voor de vrouwen twee-zonder. De Nederlandse  roeiers gaan nu toewerken naar de WK, die volgende maand in Tsjechië wordt gehouden.||https://www.nrc.nl//nieuws/2022/08/14/roeien-moet-inclusiever-en-veel-diverser-worden-a4138915
2022-08-15||Deze veehouder sluit de kringloop door álle reststromen te recyclen||Diep respect heeft melkveehouder Pieter van der Valk niet voor de politiek. „We zitten met een stikstofprobleem en het enige wat er tijdens een debat in de Tweede Kamer gebeurt, is dat politici elkaars stoelpoten afzagen.” Maar met zijn trekker actie voeren en protesteren doet hij ook niet graag. „Als je ergens tegen bent, kun je de vraag verwachten waar je dan voor bent. Ik werk liever aan zo’n antwoord.” In de stallen van Van der Valk (38) op het Friese platteland van Ferwoude staan 125 melkkoeien maar die zijn voor dit verhaal minder interessant dan wat er enkele honderden meters verderop op zijn weilanden ligt: grote hopen compost. Van de gemeente Súdwest-Fryslân krijgt de boer sinds kort bermgras, slootmaaisel en houtsnippers. Het toegedekte materiaal ligt op zeventig graden Celsius te gloeien in de zon, tot het na acht weken de gewenste „sublieme” kwaliteit heeft bereikt en over de weilanden uitgereden kan worden. Het zijn mineralen die zijn grond verrijken en het gebruik van kunstmest terugdringen, zelfs overbodig zouden kunnen maken. Agricycling, heet het. „De boer als recyclemachine.” Van der Valk heeft lang nagedacht over de vraag hoe de landbouw de „transitie” kan maken van productiegedreven sector naar kringlooplandbouw. Zijn conclusie: „Als je af wil van een productiegedreven prikkel, dan moet je je waarden niet koppelen aan een het eindproduct.” Anders gezegd: wie als koeienboer een hoge prijs krijgt voor melk zal daardoor op dit moment niet minder koeien gaan houden, want over een paar jaar is de prijs misschien weer gedaald. „Maar als je een verdienmodel hebt door het verwerken van reststromen, dan hoef je minder geld uit de productie te halen. Dan wil ik best wat minder koeien melken.” Hij bespaart ook nog eens veel geld en hij reduceert stikstof door het achterwege laten van kunstmest. En zo krijg je „een nieuwe balans” binnen het boerenbedrijf. Van der Valk wil de kringloop sluiten door alle soorten reststromen te recyclen, dat wil zeggen: in de bodem terug te brengen. „Daar wordt mijn grond alleen maar beter van.” Hij is initiatiefnemer van een Friese coöperatie van boeren ‘ten behoeve van de benutting van mineralen uit reststromen’. Ruim dertig deelnemende boeren composteren tegen een vergoeding reststromen van de gemeente. Honderd boeren staan op de wachtlijst. „En we onderhandelen met vijf andere provincies om daar te beginnen.”  De coöperatie wil op eigen akkers niet alleen bermgras en slootmaaisel uitrijden, maar ook groente-, fruit- en tuinafval, baggerslib én menselijke uitwerpselen.  Van der Valk: „Wij willen poep en plas omdat we van de kunstmest af willen. Wij sluiten de kringloop alleen als we de mens daar ook in meenemen. Dat gebeurde vroeger ook, mijn overgrootvader haalde de tonnetjes bij de inwoners van Workum op en reed de uitwerpselen uit over zijn land. Nu verkwanselen we deze waardevolle reststromen, terwijl ze bomvol mineralen zitten.” Je hoeft de landbouw niet alleen te beschouwen als producent van voedsel, aldus Van der Valk, landbouw is ook het „recyclend vermogen van de samenleving”. Als een groep landbouwdeskundigen  wordt gevraagd om het „perspectief” voor de landbouw, is de Friese melkveehouder een van de voorbeelden. Tegelijk met de presentatie van de stikstofplannen van het kabinet, twee maanden geleden, schreef minister Henk Staghouwer (Landbouw, ChristenUnie) de Kamer een brief met het „perspectief” voor de Nederlandse boeren. Een teleurstellend verhaal, vonden niet alleen de boeren maar ook de Kamer. Staghouwer studeert nu op een nieuwe nota. Intussen zijn er voldoende perspectieven, zegt Cees Veerman, voormalig minister van Landbouw (CDA). Hij is woordvoerder van een brede initiatiefgroep van boeren, natuurorganisaties, wetenschappers en topmensen uit het bedrijfsleven, de ‘transitiecoalitie voedsel’. Veerman: „Het kabinet is onbesuisd te werk gegaan door de plannen simpelweg van bovenaf op te willen leggen, en inmiddels is de sfeer verziekt en staan de boeren en het kabinet tegenover elkaar. Op die manier komen we niet vooruit.” Dat de boeren zich zo fel verzetten, stelt Veerman, is logisch. „Ze voelen zich in het nauw gedreven. Boeren voelen dat er een andere tijd komt, dat de maatschappij de negatieve gevolgen van de landbouw niet meer wil accepteren. Er is verandering nodig en veel boeren willen ook wel veranderen. Maar ze weten niet hoe. Veel boeren zijn onzeker, ze zijn radeloos en sommigen worden agressief. Het kabinet zou boeren niet moeten dwingen anders te werken of zelfs te stoppen. Er wordt wel gezegd dat er geen probleem bestaat dat niet met geld kan worden opgelost. Van zulke denkbeelden moeten we af. We moeten de ondernemers juist ondersteunen. Geef mensen de kans om voedselbossen aan te leggen. Laat ze menselijke uitwerpselen  op hun grond verwerken en daardoor de mens weer terugbrengen in de kringlooplandbouw. Laat honderd bloemen bloeien. Stimuleer het ondernemerschap. Mijn zoons produceren tegenwoordig verse boerderijfriet, heel bijzonder. Ik zeg: help de boeren, ondersteun hen ook psychologisch, want velen zijn onzeker.”  En, vindt Veerman, laat het kabinet meebewegen met ontwikkelingen. „Zoals de demografie; elke dag verdwijnen er  boeren, onder meer omdat ze geen opvolger hebben. Bekijk dat per geval. Ga na wat er in een gebied mogelijk is. Neem als overheid de leiding bij de ruimtelijke ordening en stel doelen. Zorg dat marktpartijen de boer gaan belonen voor duurzame productie. Betaal boeren voor diensten waar de markt niet voor betaalt maar die we als samenleving belangrijk vinden, zoals schoon water en een mooi landschap. En ga na wat de boeren bezielt. Kabinet en boeren moeten samen optrekken. Ze moeten aan dezelfde kant van de kar trekken.” Melkveehouder Van der Valk ondervindt veel tegenstand bij zijn plannen om reststromen binnen te halen, vertelt hij. „De huidige composteerders zijn onze concurrent. Die procederen ons helemaal gek. Dat is lastig.” Ter discussie staat niet alleen het politiek besluit om te kiezen voor de landbouw als verwerker van reststromen. Veel van de bezwaren zijn terug te voeren op regels en wetten om de reststromen zo hygiënisch en zuiver mogelijk te verwerken. „Daar werken we aan. Wij werken met gecertificeerde compost.” Maar menselijke uitwerpselen worden toch niet voor niets niet meer uitgereden? Er zijn toch niet voor niets rioleringen aangelegd? Van der Valk: „Natuurlijk heeft de riolering veel goeds gebracht, en veel ziektes voorkomen. Met de aanleg van rioleringen zijn allerlei problemen met de volksgezondheid opgelost. Maar met die oplossing is ook een probleem gecreëerd. Het probleem van de grond. Daar zitten we nu mee. Dus laten we de reststromen gebruiken. Gecontroleerd en veilig. Hoe we dat doen, moeten we onderzoeken. Dit systeem moet anders. Dit is niet een probleem voor de landbouw maar voor de hele samenleving.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/14/deze-veehouder-sluit-de-kringloop-door-alle-reststromen-te-recyclen-a4138913
2022-08-15||Grote angst voor een vergisaanslag in het idyllische ‘Boef en Haag’||Vijf jaar geleden was het nog weiland. Nu staan er statige woningen met laadpalen, dobberen zwanen in de watergeul en klinken vrolijke kinderstemmen bij de dagopvang. Met ‘rust en ruimte’ als belangrijkste eigenschappen werd de afgelopen jaren naast Vianen een gloednieuw dorp uit de grond gestampt: Hoef en Haag.  Deze zomer is die rust ver te zoeken en werd het dorp aan de Lek in de volksmond omgedoopt tot ‘Boef en Haag’. Op twee huizen werden met zeer krachtige explosieven aanslagen gepleegd:  kozijnen en binnenmuren compleet weggeblazen, half Hoef en Haag rechtop in bed. De aanslagen zouden samenhangen met een conflict in het drugsmilieu over een partij cocaïne.  Vanwege hetzelfde conflict, zo veronderstelt de politie-eenheid Midden-Nederland, zijn afgelopen weken ook aanslagen gepleegd op een rijtjeshuis in een lommerrijke woonwijk in Huizen en een chalet in Tienhoven. De arrestatie van een 42-jarige man uit Den Haag maakte geen eind aan de aanslagenreeks.  Zo werd ook Den Bosch opgeschrikt door twee aanslagen, waaronder  die op  de partner van Klaas Otto – de veroordeelde oprichter van motorclub No Surrender.   „We hadden gehoopt dat met die arrestatie de dreiging weg was, maar de recentere explosies tonen aan dat het niet zo is”, vertelt politieteamchef Carmen van den Bogaert-Bruins die verantwoordelijk is voor de gemeente Huizen, in het district Gooi en Vechtstreek.  Samen met teamchef Ilona van der Leer, die Hoef en Haag tijdelijk onder haar hoede heeft, schuift ze op verzoek van NRC aan in een lokaal politiebureau om de nasleep van dit type aanslagen te bespreken. Van den Bogaert: „Dit soort incidenten kennen wij niet als politie in dit gebied. Het is enorm heftig. De wereld staat, heel begrijpelijk, dan echt op zijn kop in zo’n woonwijk.” Tijdens de criminele zomer van 2022 worden veel aanslagen op woningen -gepleegd met zelfgemaakte zware explosieven. Het Nederlands Forensisch Instituut signaleerde onlangs een forse stijging van dit type aanslagen. Terwijl er vorig jaar negentien plaatsvonden, stond de teller de eerste zeven maanden van het jaar al op zestien, waarvan negen afgelopen maand in Den Bosch, Midden-Nederland en Rotterdam. De laatste aanslag in Hoef en Haag (gemeente Vijfheerenlanden) dateert van twee weken geleden en de rust  is  allerminst teruggekeerd.  De getroffen woningen zijn dichtgetimmerd, door het dorp staan camera’s. Hoewel sommige inwoners zeggen niets te vrezen omdat ze zelf niet crimineel actief zijn, willen ze absoluut niet met hun naam in de krant. „Bij veel buurtbewoners zit de angst er goed in”, vertelt Van der Leer. „In Hoef en Haag hebben een heleboel mensen hun brievenbus dichtgemaakt. Dan kan er geen post in, maar ook geen explosief,  redeneren ze.” Dit weekend ging de burgemeester over tot de formele sluiting van de woning die twee weken geleden door een explosief werd getroffen terwijl er een zwangere vrouw en een jong kind lagen te slapen.  De sluiting – waarbij de burgemeester zich  onder meer  baseert op bestuurlijke politierapportages –  duidt erop dat het politieonderzoek nog steeds niet uitsluit dat het om een vergisaanslag gaat. In de buurt wordt namelijk nadrukkelijk rekening gehouden met een vergissing.  Vader des huizes  Matthijs van Lier, die tijdens  de aanslag niet thuis   was,  zegt  dat ze „de verkeerde hebben gehad’”  en dat hij absoluut niet in een crimineel milieu verkeert. „Ik heb de afgelopen tien jaar voor één baas gewerkt en alles gepind. Ze kunnen me helemaal doorlichten.” Teamchef Van der Leer legt uit  dat na de allereerste „knal” op 2 juli bij de politie-eenheid Midden-Nederland snel „allerlei radartjes gingen draaien”. De agenten die als eerste ter plaatse kwamen constateerden dat het om een explosie ging waardoor ook het Team Explosieve Verkenning, de forensische opsporing én de districtsrecherche gealarmeerd werden. Al snel werd ook een team grootschalige opsporing gevormd.  De politie-eenheid kreeg relatief snel zicht op het vermeende criminele conflict. Vandaar dat zestig kilometer verderop in Huizen, daags na de eerste aanslag een zwaarbewapende beveiligingseenheid werd gepositioneerd om twee woningen – volgens buurtbewoners van leden van dezelfde familie – te bewaken. Die woningen werden daarop door de burgemeester gesloten. „Dat gaf veel onrust, want iedereen had in de buurt via via al gehoord dat er iets met drugs speelde, maar tegelijkertijd konden wij niet veel zeggen”, vertelt Van den Bogaert.  De politie en gemeente Huizen organiseerde daarop  een bewonersbijeenkomst. „Als politie heb je een koord waarop je moet balanceren. Je wil de rust in de buurt bewaren, maar kunt in het beginstadium nog niet te veel zeggen. Onderzoeksbelangen maken communicatie met bewoners soms buitengewoon lastig.” Toen de bewakingseenheid zich, nadat een verdachte was gearresteerd, terugtrok uit Huizen  werd alsnog een aanslag gepleegd op een van de (lege) woningen. Van den Bogaert: „ Ik sprak recent nog met de directe buren. Die slapen slecht, zijn angstig en krijgen niet al hun schade van de verzekering vergoed. De impact op de buurt is zo groot. Ik zou zo graag willen zeggen dat het allemaal goedkomt, maar dat kun je als politie nooit met 100 procent zekerheid garanderen.” Sommige buurtbewoners verwachten die zekerheid wel, ziet Van der Leer. „Ze vragen of de garantie gegeven kan worden dat hun  woning niet de volgende is.” De teamchef zegt dat de politie-eenheid Midden-Nederland het maximale doet wat in hun vermogen ligt en dat er  ondanks de grote capaciteitsproblemen nu tientallen agenten bij het politieonderzoek betrokken zijn, aan de rand van Hoef en Haag een tijdelijke politiepost -geplaatst is en dat er volop extra gesurveilleerd wordt.   Op de vraag hoelang deze maatregelen nog nodig zijn, heeft ze geen antwoord.  „Het hoofddoel is dat de rust terugkeert en het normale straatbeeld zo snel mogelijk als verantwoord weer terugkeert.  Dat kan je nooit voor iedereen goed doen. De ene inwoner wil dat je zes weken blijft, de ander vindt een week genoeg.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/14/in-het-idyllische-boef-en-haag-is-de-rust-nog-niet-wedergekeerd-a4138912
2022-08-15||De marechaussee sloeg aan op zijn  gelige ogen||Op slippers,  in een olijfgroene cargobroek en -T-shirt loopt de op Curaçao geboren Arvis (49) de         zittingszaal binnen. Hij is mager van postuur. Arvis kijkt even rond en gaat zitten. Sinds zijn aanhouding op 24 juli zit de bolletjesslikker in detentie. Op die 24 juli, zondagochtend, landt Arvis op Schiphol na een vlucht van ongeveer negen uur vanuit Curaçao. In de aankomsthal wordt hij bevraagd door de wachtmeester van de Koninklijke Marechaussee. Een gerichte controle.  Dat is niet ongebruikelijk; Schiphol is een veiligheidsrisicogebied. De marechaussee mag dan controles uitvoeren zonder met een concreet opsporingsonderzoek bezig te zijn.  „U weet dat mensen kapotgaan aan cocaïne. En toch werkt u eraan mee deze het land in te smokkelen. Waarom?”, vraagt de rechter.   Arvis: „Ik heb geen werk, dan moet je wat. En ik ben onder druk gezet.” De rechter neemt het dossier door met Arvis. Hij zou met de trein naar huis gaan, zou Arvis hebben gezegd tijdens de controle tegen de marechaussee. Ze laten hem gaan, maar blijven hem observeren.  De wachtmeester ziet dan dat -Arvis op Schiphol Plaza een man een box geeft. Samen lopen ze richting de parkeergarage naar een auto. Arvis wordt opnieuw bevraagd, nog steeds in het kader van de gerichte controle.  Hij zegt nu tegen de wachtmeester dat hij met de man meerijdt in plaats van met de trein gaat. Vanwege zijn nieuwe verklaring gaat de marechaussee over tot het doorzoeken van de auto en het aanhouden van beide mannen.  De aanhouding was onrechtmatig, maar voor de straf maakt dat niet uit De man met wie hij zou meerijden is niet degene die hem onder druk heeft gezet, zegt Arvis. „Nee, ik had hem net ontmoet. Hij ging toevallig ook naar Rotterdam.” Na de aanhouding gaat Arvis door de bodyscan. Op de foto ziet de röntgenoloog de bolletjes. Hij wordt hierop langer vastgehouden. Later zijn de bollen met een witte stof uit zijn lichaam gekomen. In het labrapport staat dat het om -cocaïne gaat.  De aanhouding en de in verzekeringstelling zijn door de rechter-commissaris later onrechtmatig bevonden, staat in het dossier. De rechter stelt dat het bewijs voor de aanhouding onvoldoende was. „Het enkele feit dat iemand eerst zegt ‘Ik ga met de trein’ en vervolgens toch met de auto gaat met iemand anders is onvoldoende om te zeggen ‘Ja, je zal wel drugs hebben gesmokkeld’.”  Maar de officier van justitie twijfelt niet aan de aanhouding. Er was volgens haar voldoende verdenking voor het vervoeren van drugs: de verschillende verklaringen die -Arvis opgaf over hoe hij naar huis ging, maar ook de tekenen die zouden voldoen aan de ‘slikkerscriteria’. „Arvis bleek bij het eerste gesprek met de wachtmeester een verwarde indruk te maken. Ook had hij gelige oogleden.” De advocaat wil strafvermindering. „Zonder de onrechtmatige aanhouding is het goed denkbaar dat Arvis zijn weg had kunnen vervolgen en hier vandaag niet voor de rechter hoefde te staan.” Arvis wist dat het cocaïne was wat hij slikte, zegt hij tegen de rechter. Met de beloning van 8.000 euro die hij bij aflevering van de drugs zou krijgen, wilde hij van Nederland naar Curaçao verhuizen. Hij heeft daar vijf kinderen.   Het invoeren van drugs vindt de officier van justitie een ernstig feit. „Door het vervoeren van de drugs wordt de productie van drugs en de criminaliteit die daarbij hoort in stand gehouden.”  Arvis heeft een verleden in de drugs. „Zowel in Nederland als in Curaçao is hij eerder veroordeeld voor drugsfeiten.”  Ze eist een onvoorwaardelijke gevangenisstraf van acht maanden. „Het feit is bewezen”, zegt de officier van justitie. „Na zijn aanhouding zijn er 99 bolletjes met cocaïne uit zijn lichaam gekomen.”   De onrechtmatige aanhouding heeft geen invloed op de straf, zegt de rechter. „Hiervoor moet u aannemelijk maken dat u echt daadwerkelijk nadeel hebt geleden. Ik vind dat in uw geval niet.”  Hij gaat mee met de eis van de -officier van justitie. Arvis moet zijn celstraf per direct uitzitten. Politierechter: mr. J.O. Rutten Officier van justitie: M.M. Kruijer Advocaat: A. Leigh 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/08/14/de-marechaussee-sloeg-aan-op-zijn-gelige-ogen-a4138911
2022-08-15||Column | Bloedsport||Dit weekend eindigde het WK Speciësisme in Denemarken. Speciësisme is discriminatie op grond van soort, het stelt de ene soort moreel boven de andere bij vergelijkbare belangen. Het voor menselijk plezier fokken en berijden van planeetgenoten moet wel onder speciësisme vallen. Een andere benaming hiervoor zou menselijk suprematistisch denken kunnen zijn, maar dat vinden mensen akelige woorden, dus hou ik het vandaag op speciësisme. Beide denkwijzen staan mensen ongestoord toe dieren hun wil op te leggen. In Herning, Denemarken, kwam speciësisme in actie in de categorieën springen, dressuur en voltige. Vanuit de Valkenburghoeve te Oosterbeek werd dit van commentaar voorzien in een online talkshow. Annette van Trigt deed de presentatie, dressuurruiters Hans Peter Minderhoud en Tineke Bartels deden de analyses en Britt Dekker zat er waarschijnlijk omdat  ze een peperdure knol heeft van John de Mol.  Het publiek bestond uit mensen die zichzelf, net als hun soortgenoten rond de talkshowtafel en de ruiters in Herning, waarschijnlijk paardenliefhebbers noemen. Allemaal hebben ze naast dezelfde liefhebberij nog een ding gemeen: een verwrongen idee van wat liefhebben is of kan zijn. Als een paard een been breekt, kan het de deelname aan een sportevenement met zijn leven bekopen. Ruiters weten dit. Voor sportplezier Russische roulette spelen met het voorwerp van je affectie, zou als psychische aandoening een naam mogen krijgen.  Tineke en Britt waren enthousiast over een Spaans paard. Tineke vertelde een anekdote over een Spaanse ruiter die vroeger het publiek uit zijn dak liet gaan door een elegant gebaar te maken na elke pirouette en de ring te verlaten in Spaanse pas. „Hij had dan ook een stiervechtersachtergrond.”  Britt: „Oh echt?! Een soort clown?!” In de speciësismebubbel leek niemand problemen te hebben met een stijl die je oppikt bij een zogenaamde bloedsport. In dit geval het doodmartelen van een stier voor het plezier van menselijke toeschouwers. Bloedsport is ook sport zullen ze daar gedacht hebben.  Uit een Zwitsers onderzoek waarin recreatiepaarden werden vergeleken met sportpaarden, bleek dat een sportpaard gemiddeld twee uur per dag buiten komt. Dat is een uur langer dan mijn vader per dag werd gelucht toen hij in de gevangenis zat van de Uruguayaanse dictatuur. De rest van de dag zat de gevangene in zijn cel, een ruimte die veel op een paardenbox lijkt: tralies, grendels en water uit een fontein. Het contact met soortgenoten is zowel voor paarden als gevangenen beperkt. Mensen die belang hebben bij het voortbestaan van de ruitersport, zeggen dat paarden er veel plezier aan beleven. Ze wijzen naar de gespitste oren en de houding van het dier: kijk hoe graag hij bereden wordt. Mijn vader en consorten gingen ook met gespitste oren de gevangenistuin in, die hadden daar ook zin in. Zij droegen geen zadels maar grijze overalls. Waarschijnlijk waren ze ook naar buiten gegaan als ze de cipier op hun rug hadden moeten dragen. Buiten is buiten. Zondag werd Herning 2022 afgesloten met onder andere ‘individueel springen’ – paard uiteraard niet meegerekend. Op tv is het amper zichtbaar, maar wie goed kijkt, ziet dat de paarden, onder de zadels, grijze overalls dragen.||https://www.nrc.nl//nieuws/2022/08/14/bloedsport-a4138905
2022-08-15||Altijd stralend en zelfbewust, dat is atlete Lieke Klaver volgens haar naasten||Lieke Klaver moet een jaar of vier zijn geweest toen ze op een middag met haar broer Ties in de tuin speelde en ineens was verdwenen. Haar moeder Annemieke Klaver kan zich die dag nog goed herinneren. „Vanuit de keuken kon ik ze altijd goed in de gaten houden. Maar nu was ik haar kwijt.” Geschrokken stapte haar moeder de tuin van het huis in Velsen-Zuid in, waar twee mooie, grote bomen stonden. Pas toen zag ze waar de kleine Lieke was gebleven: in een boom, op een paar takken een paar meter boven de grond. Haar anderhalf jaar oudere broer stond erbij en keek ernaar. „Ze riep nog iets naar beneden als: ‘Kom dan, durf je niet?’”, zegt haar moeder. „Ze was toen al een ondernemend en onverschrokken meisje.” Competitief, nieuwsgierig, sociaal, het zijn allemaal eigenschappen die worden toegeschreven aan de 23-jarige Klaver. Ze is ook een van de beste 400-meterlopers ter wereld. Bij de afgelopen WK in Eugene werd ze vierde op het onderdeel, dat lang niet eens haar favoriete afstand was.  Omdat de Poolse Anna Kielbasinska als enige andere Europese atlete in de finale liep en  een halve seconde achter Klaver eindigde, geldt de Nederlandse als een van de grote favorieten voor de Europese titel op de volle ronde. De EK-finale van de 400 meter staat woensdag op het programma in het Olympiastadion in München. Klaver vindt die nieuwe status en alle bijbehorende aandacht maar „een vreemde gewaarwording”, zegt haar broer Ties. Ze houdt het liefst zelf in de hand wat en wanneer er iets over haar verschijnt, bijvoorbeeld door iets te posten voor haar bijna 700.000 volgers op Instagram. In aanloop naar grote toernooien sluit ze zich af. Toen Klaver in juni bij de FBK Games in Hengelo in actie kwam, zat haar familie op de tribune. Maar een spandoek, zoals haar moeder van tevoren had geopperd, werd niet gewaardeerd.  „Doe maar normaal, dan doen we al gek genoeg, dat is typisch Lieke”, zegt haar coach Bram Peters. Als achtjarig meisje wilde Klaver helemaal geen topatlete worden. Ze wilde op streetdance. Maar in plaats daarvan deed haar moeder haar op atletiek. „Ik vond dat dansen maar niks”, zegt Annemieke Klaver. „Ik wilde dat mijn kinderen in een positieve en veilige omgeving werden opgevoed. In mijn beleving was dat bij atletiek.” Moeder Annemieke had vroeger zelf op atletiek gezeten, met een voorkeur voor de sprintnummers. En Lieke en haar broer gingen toch al „altijd overal rennend naartoe”, herinnert broer Ties zich. „Naar school, als we boodschappen gingen doen, de hond moest er bij het uitlaten aan geloven. Alles moest altijd snel.” En dus worden Klaver en haar broer  lid van de Streker Atletiek Vereniging (SAV) in Grootebroek, vlakbij Enkhuizen. Daar is moeder Annemieke met haar kinderen gaan wonen na haar scheiding met hun vader. Op de atletiekclub krijgen de kinderen de kans om alles uit te proberen; verspringen, hoogspringen, maar al snel blijkt dat Klaver talent heeft voor hardlopen. „Ik herinner me de eerste wedstrijd die we ooit liepen”, zegt Ties. „Toen de race voor meisjes begon, ging Lieke bij de start onderuit. Uit medelijden mocht ze meedoen bij de jongens, en toen bleek dat ze een aantal van hen bijhield. Dat maakte direct indruk.” Klaver is al op jonge leeftijd lang en sterk, een lichaamsbouw die ze net als haar blonde krullen van haar moeder heeft meegekregen. En ze heeft een passie voor snelheid, merkt haar  jeugdcoach Paul Olofsen, die haar op veertienjarige leeftijd onder zijn hoede krijgt. „Ze wilde de queen van de 200 meter worden, alles wat verder was vond ze veel te lang.” Als je tegen Klaver begon over de 400 meter, dan keek ze je raar aan, zegt haar broer. „’Weet je wel hoe lang dat is’, zei ze dan. ‘Dan pak ik liever de auto.’” De jonge atlete weet dan al dat ze topsprinter wil worden. Als haar vader een keertje vraagt wat ze wil bereiken, zegt Klaver doodleuk: ik wil naar de Olympische Spelen in Tokio. Vader en dochter sluiten er een weddenschap over af, met als inzet een roze Lamborghini. Later wordt dat een witte Range Rover. „Toen Lieke de Spelen in 2021 haalde, kreeg ze van haar vader een miniatuurautootje”, zegt broer Ties. „En we gaan nog een keer een echte Range Rover huren om er een paar dagen in de rijden.” Op de baan is Klaver als tiener serieus met haar sport bezig, al wil ze samen met haar broer nog wel eens veranderen „in twee draakjes”, zegt Olofsen. Maar tijdens trainingen blijkt ze de gave te bezitten om goed naar haar lichaam te kunnen luisteren. Bovendien kan ze diep gaan, „dieper dan de jongens die ik trainde”, zegt Olofsen. En Klaver ontwikkelt eenvoudig spierkracht. „Ze hoefde maar naar een gewicht te kijken of ze kreeg al spieren.” Daarbuiten vindt Klaver het soms lastig haar sportbestaan te combineren met haar sociale leven. „Ik ben haar een keer in de lokale kroeg in Hoogkarspel tegengekomen tijdens een wedstrijdperiode”, zegt Olofsen. „Daar voelde ze zich later wel schuldig over”. Maar ze vond het ook belangrijk om haar vriendinnen te zien, zegt haar moeder. „Lieke is heel trouw, en bekommert zich snel om anderen. Ze kon moeilijk ‘nee’ zeggen.” Dit jaar nog reisde Klaver tussen een Diamond League-wedstrijd  en het NK Atletiek  op en neer naar Parijs om een paar uur bij het huwelijk van een vriendin aanwezig te kunnen zijn.  Toch krijgt er één ding voorrang in het leven van Klaver: haar sport. Als haar trainingen en wedstrijden  intensiever worden, stapt ze zelf naar haar mentor om te overleggen hoe ze dat het beste met school kan combineren. Ze is goed in beta-vakken, wil bouwkunde gaan studeren, maar besluit in haar laatste schooljaar van vwo naar havo te gaan, tot verdriet van haar moeder. „Persoonlijk vond ik dat heel jammer. Je doet toch een stapje terug in je opleiding”, zegt Annemieke Klaver.  Inmiddels heeft ze er vrede mee. „Het is heel knap dat ze dat besluit durfde te nemen. Dat typeert Lieke.” Als ze haar  school heeft afgerond, verhuist Klaver naar Papendal waar ze gaat trainen onder Rogier Ummels. Hij is degene die haar overhaalt  de 400 meter te gaan lopen. „Ze had zowel fysiek als mentaal aanleg voor die afstand”, zegt Ummels. „Ze kon heel diep gaan, ze herstelde snel, en ze beet zich echt vast in de trainingen die ervoor nodig waren.” Hij weet haar te overtuigen door tegen haar te zeggen: „Dit zou wel eens je grootste talent kunnen zijn.” Dankzij haar sprintachtergrond moet Klaver het op haar nieuwe afstand hebben van haar snelheid op de eerste 300 meter. „Daar ontwikkelt ze zo makkelijk snelheid met die grote, lange, relaxte passen”, zegt haar huidige coach Bram Peters. Maar in de eerste jaren dat ze de 400 meter loopt, is de tank vaak  na driekwart wedstrijd leeg. Telkens wordt Klaver op de laatste 100 meter ingehaald, waardoor het mentaal „een dingetje” wordt, zegt haar broer Ties. „Ze voelde zich opgejaagd. Andere atletes vonden het lekker om tegen haar te lopen, dan hadden ze een prooi om op te jagen.” Onder leiding van Peters, die samen met Laurent Meuwly een trainingsgroep voor 400-meterlopers is gestart waar onder meer Liemarvin Bonevacia, Femke Bol en Terrence Agard bijzitten, gebruikt Klaver de coronaperiode aan haar uithoudingsvermogen te werken. Van Bonevacia krijgt ze het advies zich op zichzelf te focussen in plaats van te gaan kijken waar haar tegenstanders blijven. En ze blijft zich verbeteren op haar sterke punt: haar snelle start. „Ze moest die eerste 300 meter met dezelfde snelheid maar tegelijkertijd efficiënter gaan lopen, zodat ze meer kracht en energie over zou houden voor de laatste 100 meter”, zegt Peters. Dat lukt: Klaver loopt nu de eerste 300 meter in vier stappen minder dan een paar jaar geleden. Met haar collega-loper Agard krijgt Klaver in 2020 een relatie. Hij brengt  kalmte in haar leven, zegt broer Ties. „Lieke heeft graag de touwtjes in handen, dus ze kan nog wel eens gestresst raken als het niet gaat zoals ze wil. Terrence is veel relaxter, die kan dat allemaal relativeren.” Sinds kort wonen de twee samen in een appartement dichtbij Papendal. „Lieke woonde daarvoor op Papendal en zat daar 24/7 tussen de sporters, dat werd haar te veel”, zegt haar moeder. „Nu heeft ze samen met Terrence haar eigen plekje gevonden.”  Het past bij de ontwikkeling die Klaver de laatste jaren heeft doorgemaakt, zegt haar moeder. „Ze geeft nu veel beter aan waar haar grenzen liggen.” Klaver loopt dit jaar  minder wedstrijden dan het jaar ervoor en gebruikt minder belangrijke evenementen om naar haar topvorm toe te werken. „Ze staat niet meer de hele tijd ‘aan’”, zegt haar coach Peters. „Zo blijft ze fris.”  Haar vierde plek op de WK, samen met het lopen van  een Nederlands record van 50,18 in de halve finale,  was voor Klaver het voorlopige hoogtepunt van haar carrière. Inmiddels is ze het nationale record  alweer kwijt aan Femke Bol, haar trainingsmaatje en vriendin, maar ook haar grote rivale. Bol dook onlangs als eerste Nederlandse vrouw onder de 50 seconden (49,75). „Lieke heeft het in het begin wel heel lastig gehad met de prestaties van Femke”, zegt Peters. „Want hoe goed Lieke ook liep, Femke liep altijd beter.” Omdat Klaver  in de schaduw van Bol stond, was ze er altijd mee bezig haar vriendin te verslaan. Inmiddels heeft Klaver dat los kunnen laten, zegt Peters. „Ze weet nu dat ze het Bol heel erg moeilijk kan maken. Sindsdien  vindt ze het ook weer echt leuk om tegen haar te lopen.”  De 400 meter op de EK in München zal de nieuwste krachtmeting vormen tussen de twee. Vaststaat dat Klaver stralend aan de start zal verschijnen, zegt haar broer. „Lieke is wel ijdel. Haar krullen zijn haar grote trots, en haar outfits matchen altijd.” Als ze er goed uitziet, voelt ze  zich beter en loopt ze  harder, zegt hij.  Klaver zal altijd goed nadenken over hoe ze naar buiten toe overkomt, zegt haar moeder. Het is het resultaat van de vele gesprekken die ze met Lieke voerde over wie ze wilde worden. „Ik wilde dat mijn kinderen bewust levende mensen zouden worden, dus ik vroeg vaak naar waarom ze deden wat ze deden.  Ik wilde dat ze daar over nadachten”, zegt Annemieke Klaver. Voor haar dochter voelde het soms alsof ze door een rechercheur ondervraagd werd,   geeft ze toe, maar zie: „Ze heeft haar  persoonlijkheid ontzettend ontwikkeld en wil the beauty and the brains uitstralen. Lieke is een hele knappe, sterke, zelfbewuste vrouw geworden.” ||https://www.nrc.nl//nieuws/2022/08/14/altijd-stralend-en-zelfbewust-a4138900
2022-08-15||Turnsters    op    EK met succes uit ‘de overlevingsstand’||Daar stonden ze, vijf turnsters met de armen over elkaar heen. Glunderend. Ze waren zaterdagmiddag vierde geworden in de teamfinale van de  EK - voor Nederland een heel knappe prestatie. Ze waren „super-tevreden” (Vera van Pol), het was „fantastisch” (Tisha Volleman) en „supermooi” (Sanna Veerman).  Tisha Volleman (22) had het voor de kwalificaties voelen aankomen. Vertrouwd was het, om weer op een groot toernooi te staan. De lichte spanning, de korte aanwijzingen die ze gaf aan teamgenoten, de lol samen. „De sfeer is heel  goed. We vertrouwen op elkaar, en we zijn er klaar voor”, zei ze voor de kwalificaties via  de telefoon vanuit München. Het teamgevoel. Turnbond KNGU had vooraf  aangekondigd dat de EK daar vooral om zouden draaien. Een prestatie neerzetten „als team” -  dat was tijdens dit toernooi belangrijker dan individuele successen.  Volleman snakte er  naar  weer gewoon te kunnen turnen, te kunnen laten zien waarvoor ze  zo hard traint. Weer plezier te hebben. „Alles gaat nu weer richting normaal”, zei ze voor het toernooi. „Voor de crisis heb ik een mooie carrière gehad. Daarna kwamen we met z’n allen in een overlevingsstand. Daar heb ik veel last van gehad. Nu pas heb ik weer het gevoel dat ik kan genieten van zo’n wedstrijdweek.” Twee jaar gaat het in het vrouwenturnen al over bijna niets anders dan (machts)misbruik. Over trainers die jonge meisjes kleineerden, vernederden, soms  geestelijk of fysiek mishandelden. Over de angstcultuur in het turnen verscheen een lijvig onderzoeksrapport, het nationale topsportprogramma werd in 2020 tijdelijk stilgelegd, trainers op non-actief gesteld door de turnbond.  Nog altijd lopen er tuchtzaken bij het Instituut Sportrechtspraak en onlangs  was er een nieuwe documentaire op televisie (De Gouden Lichting), waarin ex-turnsters gruwelijke verhalen vertellen over machtsmisbruik en vernederingen door trainers in de turnhal. Beeld je dan eens in om nu topturnster te zijn. Elke dag te trainen voor grote toernooien. Tisha Volleman vertelt dat ze zelf helemaal geen nare ervaringen heeft gehad in de sport. Toch moet ook zij er steeds weer op reageren. Ook nu, voor en tijdens deze  EK in München. Vervelend natuurlijk, dat vinden álle turnsters. Ze vinden het belangrijk  dat recht wordt gedaan aan de slachtoffers uit het verleden, maar  willen  óók dat hun carrière niet wordt geschaad. Of in ieder geval willen ze ‘gewoon’ kunnen turnen, op het hoogste niveau.    Wat niet helpt is dat er ook bínnen het team problemen zijn geweest. Er was ruzie tussen Vera van Pol en Sanne Wevers, en die kwam in de openbaarheid. Wevers stapte uit de nationale selectie en begint met haar vader Vincent Wevers een eigen  profteam. Nationaal kampioen Naomi Visser, teamcaptain in München, sluit zich ook bij Wevers aan en verlaat om die reden het nationaal trainingscentrum in Heerenveen. Het is allemaal  extra gevoelig, omdat tegen Vincent Wevers  nog het hoger beroep loopt in een grote zaak over grensoverschrijdend gedrag. Hij werd door twaalf vrouwen aangeklaagd, maar is in eerste instantie vrijgesproken.   De turnbond heeft dit jaar een nieuwe bondscoach (Jeroen Jacobs) en technisch directeur (Jeroen van Leeuwen) benoemd om alle gemoederen tot bedaren te brengen. De oprichting van het ‘team Wevers’ kwam voor hen als een verrassing. De  EK waren  voor hen de eerste mogelijkheid om weer te laten zien waartoe het Nederlandse vrouwenturnen sportief in staat is.  Want vraag het de turnsters zelf en ze willen niets liever dan de vervelende hoofdstukken afsluiten. Vera van Pol zei in München dat ze het vervelend vond dat de kwestie met Sanne Wevers in de openbaarheid is geëscaleerd. Voor haar heeft het de voorbereiding op het EK in de weg gezeten, zei ze. „Het doet wat met je, niet alleen als sporter maar ook als mens”, zei Van Pol tegen persbureau ANP. „Maar ik heb geprobeerd me te focussen op de EK en dat is wel  goed gelukt. Het team staat los van het conflict tussen Sanne en mij.” Uiteindelijk hebben de turnsters laten zien dat er een nieuw begin mogelijk is – in ieder geval in sportief opzicht. Dat ze ondanks alles een topniveau kunnen halen. Vooral op de onderdelen sprong en brug presteerden de vrouwen op hoog niveau. In de finale scoorde de ploeg nog beter dan in de kwalificaties en klom Nederland nog een paar plaatsen. Nederland hield  Frankrijk  achter zich, en ook België werd gepasseerd. Italië was onbereikbaar en pakte afgetekend het goud, Groot-Brittannië won zilver, Duitsland brons. Tisha Volleman had voor de  EK al gezegd dat ze wilde laten zien dat turnen „een prachtige sport” is. „We hebben lange tijd machteloos gestaan. Maar wat geweest is, is geweest. Het is voor een groot deel afgesloten en ik weet zeker dat het in de toekomst weer mooi kan worden. Tijdens deze  EK al”. Het bleken dus profetische woorden.      Tisha Volleman is trots op de prestaties. Ze heeft genoten, appt ze na afloop van de wedstrijd. „Een fantastische wedstrijd en een gekkenhuis met dat publiek.”||https://www.nrc.nl//nieuws/2022/08/14/turnsters-op-ek-met-succes-uit-de-overlevingsstand-a4138897
2022-08-15||Mensen kwamen te dichtbij dus moest de walrus worden afgemaakt||Blijf uit haar buurt, anders moet ze worden geëuthanaseerd. Die vergeefse oproep deden de Noorse autoriteiten afgelopen weken aan publiek dat massaal afkwam op een walrus in de wateren bij Oslo. Het 600 kilo wegende dier, dat vorig jaar ook al opdook aan de Nederlandse kust, is zondag ingeslapen. Reden: ze vormde een te groot risico voor de veiligheid van toeschouwers. Critici noemen het besluit overhaast. Freya, vernoemd naar een godin die in de Noorse mythologie wordt geassocieerd met liefde en schoonheid, werd half juli voor het eerst gezien in een fjord bij de Noorse hoofdstad. Het vijfjarige vrouwtje trok al snel veel bekijks. Ze achtervolgde eenden en zwanen en klom op boten, die vervolgens onderliepen met water.  Ondanks waarschuwingen om het dier met rust te laten, kwamen nieuwsgierigen volgens de Noorse autoriteiten gevaarlijk dichtbij. Sommigen zwommen naar de walrus toe, anderen naderden haar om selfies te maken of stokken en stenen naar haar te gooien. Begin augustus werd een recreatiegebied uit voorzorg afgesloten omdat een zwemmer zich door de walrus opgejaagd voelde. De situatie werd te gevaarlijk, concludeert de Noorse overheidsdienst verantwoordelijk voor visserij zondag. „We hebben veel respect voor dierenwelzijn, maar mensenlevens en veiligheid moeten voorrang hebben.” Bovendien was het „te ingewikkeld” om het dier te verdoven en zou het „erg duur” zijn om haar te verplaatsen. Afgelopen maand nog zeiden functionarissen dat ze hoopten dat de walrus zelf zou vertrekken en dat euthanasie een laatste redmiddel was. Critici reageren zondag ontstemd op het besluit. Bioloog Rune Aae noemt het zondag „oneindig triest” dat „zo’n mooi dier” is ingeslapen, schrijft persbureau AFP. „Simpelweg omdat we ons niet goed met haar gedroegen.” Milieuactivisten hadden ervoor gepleit het dier te verdoven en haar terug te brengen naar Spitsbergen. Ook riepen zij toeschouwers op om de walrus met rust te laten, indien mogelijk op straffe van een boete. „Dan waren deze massa’s mensen waarschijnlijk snel verdwenen”, aldus een woordvoerder van dierenwelzijnsorganisatie NOAH op Noorse televisie.  Walrussen zijn een beschermde diersoort en leven normaal gesproken in het noordpoolgebied. Voordat Freya Noorwegen bereikte, was het dier al gesignaleerd in de marinehaven van Den Helder, evenals in het Verenigd Koninkrijk, Denemarken en Zweden. ||https://www.nrc.nl//nieuws/2022/08/14/mensen-kwamen-te-dichtbij-dus-moest-de-walrus-worden-ingeslapen-a4138896
2022-08-15||Trump-aanhangers bedreigen FBI en maken zich op voor strijd: ‘We zijn in oorlog’|| Rick Shiffer vatte de doorzoeking van het huis van oud-president Trump door de FBI op als een „mobilisatiebevel”, schreef hij dinsdag op Truth Social, het Twitterachtige platform dat de oud-president oprichtte. „Zodra morgen de wapenwinkel, de legerdump, de pandjeswinkel opengaat, laat je je werk achter je en pak wat je nodig hebt voor de strijd. Dit kunnen we niet dulden.” Twee dagen later probeerde hij gewapend een FBI-kantoor in Cincinnati, Ohio, binnen te dringen. Hij sloeg op de vlucht en toen een agent hem langs de snelweg zag lopen, schoot Shiffer op hem. Even later werd hij zelf dodelijk getroffen door politiekogels. Shiffer was de meest radicale, maar zeker niet de enige Amerikaan die de FBI-agenten als staatsvijanden begon te zien. Nieuwszenders CNN en Fox News citeerden bronnen bij de federale politie die zeiden dat het aantal dreigementen aan hun adres uitzonderlijk hoog is opgelopen na de huiszoeking bij Trump.  De  radicaal-rechtse nieuwssite Breitbart verspreidde vrijdag het huiszoekingsbevel met daarop de namen van de FBI-agenten. De officiële openbaarmaking van het stuk, op verzoek van het ministerie van Justitie, kwam enkele uren later – met de namen van de agenten weggelakt, zoals gebruikelijk. Volgens CNN verstuurde Truth Social vrijdag een pushbericht met een verwijzing naar het artikel van Breitbart.  Directeur Chris Wray adresseerde de „ongegronde aanvallen op de integriteit van de FBI” in een korte verklaring. „Geweld en dreigementen zijn gevaarlijk en zouden iedere Amerikaan zorgen moeten baren.”  Die laatste opmerking konden vooral die prominente leden van de Republikeinse Partij zich aantrekken die in hun ijver om Trump bij te staan de FBI en het ministerie van Justitie beschuldigden van politieke vervolging. Ook nadat vrijdag duidelijk werd dat Trump wel degelijk staatsdocumenten in huis had die als staatsgeheim zijn aangemerkt, sommige zelfs in een categorie van vertrouwelijkheid waarbij geldt dat die alleen in zwaarbeveiligde ruimtes mogen worden ingezien, zijn de aanvallen op FBI en Justitie niet gestopt. „Het is nog erger als je bedenkt dat dit maar één onderdeel is van een patroon van bureaucratische mishandeling van Trump”, schreef de Republikeinse partijvoorzitter Ronna McDaniel in een opinieartikel voor Fox News.    Die verbreding van ‘politie’ naar ‘de bureaucratie’ was doelbewust en wordt wijd ondersteund. Dit weekend nam het Huis van Afgevaardigden een grote wet aan waarin naast bepalingen over klimaat en geneesmiddelen, ook een versterking van de belastingdienst IRS is voorzien. Die dienst zal met 87.000 medewerkers worden uitgebreid, die meer dan hun eigen personeelskosten moeten terugverdienen als ze helpen bij de inning van belastingen.  „De IRS komt je te grazen nemen”, viel bij rechtse discussieprogramma’s te horen. Het hielp niet dat in een advertentie waarin de dienst personeel wilde werven, stond dat special agents „een vuurwapen moeten dragen en bereid zijn zo nodig dodelijk geweld te gebruiken”. De nuance dat het hier om een vacature voor de misdaaddivisie van de dienst ging, bleef in de Republikeinse verontwaardiging achterwege. Op de dag van de huiszoeking herinnerde Trump in een e-mail zijn aanhangers aan Schedule F, een decreet uit de laatste weken voor de verkiezingen, door president Biden direct herroepen. Het was bedoeld om ontslag van ambtenaren te vergemakkelijken, „ambtenaren die hun boekje te buiten gaan, die bewust de democratie ondermijnen”, volgens Trump.  Op precies dezelfde dag mocht een adviseur van Trump in de Wall Street Journal in een opiniestuk uiteenzetten waarom „iedere president” Schedule F zou moeten herinvoeren. Het stuk is één lange verdachtmaking van ambtenaren die „in theorie onpartijdig zouden moeten zijn”, maar die er „eigen politieke opvattingen op na houden”.  De adviseur schrijft zonder verdere onderbouwing dat hij „op het Witte Huis regelmatig meldingen kreeg van carrière-ambtenaren die het presidentieel beleid ondermijnden”.  Overigens zijn er over Trumps ambtstermijn tal van boeken verschenen waarin door Trump zelf benoemde adviseurs hun best deden het beleid te ondermijnen, bijvoorbeeld door papieren met in hun ogen onverantwoorde plannen weg te nemen zodat de president ze zou vergeten. Maar de bedoeling van al die stukken en commentaren is onmiskenbaar: hier wordt aangestuurd op een nieuwe, heviger fase van Trumps strijd tegen wat hij de Deep State noemde.  Steve Bannon, een van de geestelijke vaders van het Trumpisme en korte tijd in 2017 adviseur in het Witte Huis, zei dinsdag in zijn podcast War Room: „Wij zijn in oorlog. Wij hebben toegestaan dat links in de laatste vijftig, zestig jaar een ambtenarenstaat heeft opgebouwd die immuun is voor verkiezingen.” Die ambtenarenstaat zei hij, „daar moeten we tegenaan, die moeten we steen voor steen afbreken.” 
Nieuwsbrief
		NRC Amerika
	 
		De laatste ontwikkelingen rond het Witte Huis en president Joe Biden
	||https://www.nrc.nl//nieuws/2022/08/14/trump-aanhangers-bedreigen-fbi-en-hekelen-bureaucratische-mishandeling-a4138895
2022-08-15||Nieuwe delegatie van Amerikaanse congresleden geland in Taiwan||Een delegatie van vijf Amerikaanse congresleden is zondag aangekomen in Taiwan voor een tweedaags bezoek. Volgens internationale persbureaus staat onder andere een ontmoeting met de Taiwanese president Tsai Ing-wen op de agenda. De parlementariërs komen onder andere praten over de relaties tussen de VS en Taiwan, veiligheid in de regio en handel. Het is het tweede hoge bezoek van de VS aan Taiwan in korte tijd. Begin augustus ging Nancy Pelosi, voorzitter van het Huis van Afgevaardigden, ook naar Taiwan, „uit steun voor de levendige democratie” van het land. Daardoor liepen de spanningen op tussen Taiwan en China, dat Taiwan niet erkent als zelfstandig land. China begon kort na het bezoek van Pelosi met militaire oefeningen waarbij grenzen van Taiwan werden overschreden. Met het nieuwe bezoek laten de VS zien dat ze geen spijt hebben van het bezoek van Pelosi. „China heeft overdreven gereageerd, en zijn acties zijn nog steeds provocatief, destabiliserend en ongeëvenaard”, zei een assistent van de Amerikaanse president Joe Biden in een persgesprek.  Persbureau Reuters citeert een woordvoerder van Ed Markey, het Senaatslid dat de delegatie leidt: „[De congresleden] zullen de steun van de VS voor Taiwan herbevestigen, en stabiliteit en vrede rondom de Straat van Taiwan aanmoedigen.” De Chinese ambassade in de VS zei zondag volgens Reuters dat het bezoek aan Taiwan „nogmaals bewijst dat de VS geen stabiliteit rondom de Straat van Taiwan willen en alle moeite doen om confrontatie tussen de twee kanten uit te lokken en zich in China’s binnenlandse zaken te mengen.” Het Taiwanese ministerie van Defensie bericht dagelijks over Chinese schepen en vliegtuigen die over de middenlijn van de Straat van Taiwan varen, de informele grens tussen de twee landen. Ook zondag was dat weer het geval. ||https://www.nrc.nl//nieuws/2022/08/14/nieuwe-delegatie-van-amerikaanse-congresleden-geland-in-taiwan-a4138882
2022-08-15||Grachtenfestival koestert talent met een boodschap||De rode banier van het Grachtenfestival wappert tot en met volgend weekend overal in Amsterdam. De stad vormt een kwart eeuw, in het hart van augustus, de kraamkamer van muzikaal talent.  Het openingsconcert ontvouwde zich vrijdag in Nieuw-West,  langs de Sloterplas. Een plek eerder gemaakt voor de alles overstemmende The City I live in, The City I Love van  soulzangeres Noa Lauryn en rapper Benjamin Fro, dan voor het Klarinettrio van Johannes Brahms door de drie kandidaten voor de Grachtenfestival Prijs dit jaar. De klassieke musici – onder wie artist in residence, cellist Alexander Warenberg – warmden het publiek zodoende rond etenstijd op voor een steeds uitbundiger avond. Festivals draaien nu eenmaal niet om ideale muzikale omstandigheden, maar om sfeer. En soms pakte menig klassiek nieuweling toch wat moois mee. „Zo’n cello is toch net een zangstem”, zei een jonge popfan. De opening was een van de negentig gratis concerten die  tot en met 21 augustus op allerlei buitenplekken te bezoeken zijn. En dan zijn er nog zo’n honderdtien andere optredens, in tal van genres. Mijn zaterdag was hier een goed voorbeeld van. Die begon in het Eye Filmmuseum met een compositie van Camiel Jansen, als Nieuwe Maker bij het Grachtenfestival krijgt hij twee jaar lang de ruimte en coaching in het schrijven van stukken. Hij componeerde eerst zijn muziek, waarna regisseur Casper Braat en animator Gideon van der Stelt er een film bij bedachten. Deze omgekeerde wereld leverde een mooie vertelling op, Small World, over de echte muis Josh die rondzwerft in een geanimeerde omgeving, die je zou kunnen zien als de vervreemding die wij als mensen met alle moderne tech om ons heen hebben geschapen. Beeld en muziek, live vertolkt door Asko|Schönberg, sloten een volmaakt huwelijk, dat op speelse wijze nogal wat vragen kon oproepen. In de Rode Hoed vertelden, zongen en musiceerden de  zussen Maria en Anuschka Pedano en de musical-tweeling Mylène en Rosanne Waalewijn over hun onderlinge verhoudingen. Vooral de opkomst van dat laatste tweetal was treffend: ze hadden hun beider lange blonde haar tussen hen in tot één vlecht samengebonden. Alle vier in deze eeuw geboren toonden ze niet alleen muzikale bevlogenheid, maar ook conceptueel talent: het aanstekelijke Zussen kende een sterke rode draad en bijpassende stukken uit musicals, pop, Jiddisch repertoire, film, Nederlandse kleinkunst en klassiek.  Hoe muziek door families en generaties loopt, wordt elk jaar wel weer duidelijk bij het Grachtenfestival. Zo was de kleine opera WE TWO in de Vondelkerk een bedenksel van Elsina Jansen, dochter van de bekende pianist Rudolf Jansen. Zij maakte een actuele collage van twee 20ste-eeuwse stukken, die je zelden hoort: de korte opera The Telephone (1947) van Gian Carlo Menotti en de liedcyclus Four Dialogues (1954) van Ned Rorem. Grappig om te zien hoe de verslaving aan de telefoon ook driekwart eeuw geleden al relaties kon verpesten. Fysieke verbinding tussen mensen – inclusief het elkaars hand vasthouden van het concertpubliek – vormde daarna de verhaallijn van jazz-zanger en saxofonist Tim Wes in Paradiso: muziek niet als elitaire en uitsluitende kunst, maar als een gemeenschappelijke noemer, waarin iedereen zichzelf begrepen kan voelen en elkaar kan vinden.  De avond eindigde in de onderdoorgang van het Rijksmuseum met cellist Warenberg en drie vrienden in zijn twee favoriete strijkkwartetten van Dmitri Sjostakovitsj en Felix Mendelssohn, de componist die eens zei dat muziek een veel preciezere taal is  om ons gemoed in uit te drukken. In beide stukken bevestigden de vier strijkers dat de jonge generatie iets wil vertellen dat de muziek zelf overstijgt. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/14/grachtenfestival-koestert-talent-met-een-boodschap-2-a4138881
2022-08-15||Fabio Jakobsen wint EK wielrennen in München||Fabio Jakobsen heeft zondag goud gewonnen op het Europees Kampioenschap wielrennen in München. In een massasprint reed hij met hulp van Danny van Poppel voorbij de Fransman Arnaud Demare en de Belg Tim Merlier. Het is de eerste Europese titel voor Jakobsen, die daarmee ook als eerste Nederlandse man de prijs binnensleept. Een massasprint was te verwachten bij het parcours van 209,4 kilometer. Behalve twee korte klimmen in de eerste helft was het relatief vlak, met op het einde vijf rondes door het centrum van München. De Zwitserse wielrenner Silvan Dillier en Lukas Pöstlberger uit Oostenrijk ontsnapten meteen bij de start en reden het grootste deel van de rit aan kop, maar werden tijdens de rondes in de stad weer door het peloton ingehaald.  Sonny Colbrelli won vorig jaar het EK wielrennen in Trentino, maar kon vanwege hartproblemen zijn titel niet verdedigen. Jakobsen gold vooraf als favoriet. „Het hele team heeft er enorm veel moeite in gestoken om mij in een goede positie te krijgen”, zei hij na afloop. „Danny van Poppel heeft het geweldig gedaan door me op snelheid in het wiel van Merlier te brengen.”||https://www.nrc.nl//nieuws/2022/08/14/fabio-jakobsen-wint-ek-wielrennen-in-munchen-a4138880
2022-08-15||Rampen brachten eenheid in het Nederland van de 19de eeuw||Het is begin februari 1825. Een desastreuze combinatie van storm, springtij, hoog binnenwater en verwaarloosde dijken leidt tot dijkdoorbraken en overstromingen langs de Wadden en de Zuiderzee. Bijna de gehele Gelderse kuststrook komt onder water te staan als onder meer de zeedijk bij Kampen doorbreekt. Er vallen 397 doden, onder wie 29 in en om Elburg. Daar woont de schipper Menzo Bokhorst. Samen met dertig andere schippers vaart hij de storm in om mensen van daken en uit huizen te redden van het koude zeewater. Hun actie levert ze een heldenstatus op. Fons Meijer (1994) behaalde cum laude zijn masterdiploma voor de researchmaster historical, literary and cultural studies aan de Radboud Universiteit in Nijmegen. Hij is docent cultuurgeschiedenis en  werkzaam bij de Nederlandse Organisatie voor Wetenschappelijk Onderzoek (NWO).    De schippers krijgen een halfjaar later als dank een erepenning uitgereikt van de Maatschappij tot Nut van ‘t Algemeen. Tijdens de plechtigheid in de Grote of Sint-Nicolaaskerk spreekt ook de rector van de lokale Latijnse school, Hendrikus Hoefhamer. „Zijn verhaal over de heldenmoed van de schippers gaat al gauw over in een lofzang op de hele Nederlandse natie, waarbij hij de deugdzaamheid van zijn landgenoten verheerlijkt”, vertelt Fons Meijer. Meijer is historicus. Hij promoveerde in juni aan de Radboud Universiteit op het proefschrift Verbonden door rampspoed. Rampen en natievorming in 19de-eeuws Nederland, ook als boek verschenen. Hierin onderzoekt Meijer hoe Nederlanders in de 19de eeuw rampen aangrepen om nationale gevoelens vorm en betekenis te geven. „Hendrikus Hoefhamer was onderdeel van een legertje rampenpublicisten in de periode tussen 1800 en 1890 dat na veel grootschalige rampen de gelegenheid aangreep om de nationale ideologie te cultiveren en tijdgenoten uitnodigde zich te identificeren met de natie.” Nederlandse koningen lieten zich na rampen van hun beste kant zien Waarom bent u specifiek naar rampen gaan kijken? „In het onderzoek naar natievorming wordt vaak gekeken naar politieke ijkpunten en oorlogen. Voor Nederland wordt vooral gewezen naar de Franse tijd, toen Nederland bezet werd en onderdeel was van Frankrijk. De Tweede Wereldoorlog was ook zo’n moment waarop leden van een natie in elkaars armen werden gedreven. „Maar wat als de ‘vijandige ander’ geen buitenlandse mogendheid was, maar een dijkdoorbraak? Ik heb in mijn onderzoek laten zien dat natuurrampen een wezenlijk onderdeel waren van het alledaagse leven in de 19de eeuw. Dit geldt sowieso voor kleinschalige rampen, kleinere overstromingen vonden bijvoorbeeld vaak plaats. Maar ook grote rampen waren er ieder decennium wel. Hoe gaven mensen uiting en vorm aan nationale gevoelens op zulke momenten? Ik kreeg al snel het idee dat als je dat begrijpt, dat je dan ook dieper kunt duiken in hoe natievorming werkt. Dichters, journalisten, predikanten en auteurs van gedenkboeken waren aanjagers van rampennationalisme.” Hoe deden zij dat? „De nationale media maakten van lokale en regionale calamiteiten nationale rampen. In het geval van Hendrikus Hoefhamer, die de schippers bezong, werd de heldenmoed gebruikt om een groter verhaal te vertellen: ‘Minder door de rijkheid van grond, dan door eenvoudigheid van zeden: minder door grootheid van magt, dan door deugden zijner burgeren, minder door den roem van wapenen, dan door de schooneren lof zijner weldadigheid. Gelukkig Nederland!’ Het werd een nationaal verhaal over het deugdzame Nederland.” „Auteurs eigenden zich ook de betrokkenheid van koningen toe als vader van de natie of beschermer tegen rampspoed. Nederlandse koningen lieten zich na rampen van hun beste kant zien. Koning Willem III was aan het begin van zijn regeerperiode bijvoorbeeld regelmatig in overstroomde gebieden te vinden.” „Een ander belangrijk beeld dat werd gecreëerd was dat van Nederland als liefdadige natie. In preken, toespraken en gedichten werd het beeld geconstrueerd van Nederland als de liefdadigste natie van Europa en misschien wel de wereld. Het beeld was dat er maar een dijk door hoefde te breken of een buskruitschip ergens hoefde te ontploffen en Nederlanders gingen bijna uit zichzelf geld inzamelen en doneren.” Er waren mensen die zeiden dat het geld alleen naar christelijke slachtoffers moest gaan Waren ze echt zo liefdadig? „Ik wil vooral benadrukken dat het een beeld was. Niet overal werd evenveel geld ingezameld. Het meeste geld kwam uit het westen van het land en in het begin van de eeuw vooral ook uit de grotere steden.” Hoe kwam dat? „Het maatschappelijk leven was georganiseerder, mensen waren rijker en er waren goed ontwikkelde liefdadigheidsnetwerken. Het westen was in de 17de en 18de eeuw lange tijd bovendien het hart van Nederland geweest. In de 19de eeuw bestond vooral daar een sterke loyaliteit met de Nederlandse staat.” Waren er ook groepen die uitgezonderd werden van liefdadigheid? „Ook in de 19de eeuw waren er al mensen zoals Multatuli die zeiden: Nederlanders zeggen wel dat ze zo liefdadig zijn, maar waarom halen ze dan minder geld op na een ramp in de koloniën? Er waren mensen die zeiden dat het geld alleen naar christelijke slachtoffers moest gaan – moslims wilden ze niets geven. Tegen het einde van de eeuw werd soms alleen geld ingezameld voor Europeanen, dus niet de inheemse bevolking.” Mensen zeiden dat de katholieken zelf de dijken hadden doorgestoken En de katholieken? „Rond de jaarwisseling van 1880/1881 overstroomde de Maas voor een derde keer in een korte tijd. De dijk bij het katholieke Nieuwkuijk, een dorpje bij ’s-Hertogenbosch, brak toen door. Weer werd er geld ingezameld, maar vanuit verschillende media zoals de Arnhemse Courant en orthodox-protestante bladen werden complottheorieën verspreid. Mensen zeiden dat de katholieken zelf de dijken hadden doorgestoken. Er was kritiek op de hoeveelheid geld die slachtoffers zouden krijgen. Het overheersende idee was dat slachtoffers er toch zeker niet van moesten profiteren. Ik heb niet veel voorbeelden van antikatholieke beeldvorming gevonden, maar katholieke dagbladen reageerden er wel op waardoor een publiek debat ontstond.” Ik moet denken aan de watersnood in Limburg vorig jaar. Zag u daarbij parallellen met het rampennationalisme van de 19de eeuw? „Ik denk dat er ook na de overstromingen in Limburg sprake was van rampennationalisme. Er waren niet alleen in Nederland overstromingen maar ook in België en Duitsland. Sterker nog, daar waren de gevolgen veel desastreuzer. Maar ik kwam een advertentie tegen waarin er vooral een Nederlandse ramp van werd gemaakt. De slogan was: ‘Deze ramp in Limburg raakt ons allemaal.’ ‘Ons’, dat sloeg op de inwoners van Nederland. Dat werd ook duidelijk uit de manier waarop het gironummer was gepresenteerd, namelijk als een Nederlandse driekleur. De advertentie deed geen beroep op de medemenselijkheid, maar op  nationaliteit: we helpen onze landgenoten.”||https://www.nrc.nl//nieuws/2022/08/14/rampen-brachten-eenheid-in-het-nederland-van-de-19de-eeuw-a4138769
2022-08-15||In de gaten gehouden door een hogere kookinstantie||Wanneer je tegen jezelf praat en hoe dan, daar had ik het laatst met iemand over. En wanneer is het ‘tegen je zelf’? Als het slot van de fiets moeilijk doet en je zegt ‘rotding!’ praat je dan tegen jezelf of tegen dat slot, of tegen de wereld in het algemeen? Of praat je überhaupt niet, dat is ook nog een mogelijkheid, dat je iets zegt dat niet communicatief bedoeld is. De ijskast open doen, niet meer weten wat je er ook weer uit wilde pakken en dan hardop zeggen: „Wat wilde je nou?”  lijkt wel praten tegen jezelf. Maar ik houd het niet voor onmogelijk dat je dat zinnetje eigenlijk uitspreekt voor een onzichtbare toeschouwer die je ervan probeert te overtuigen dat je weliswaar niet meer weet waarom je in de ijskast keek, maar dat je niet zo’n sukkel bent dat je niet weet dat je dat nu even kwijt bent. Dat ‘ze’ ‘daar’ niet denken dat je seniel bent geworden. Ik las een heel herkenbare beschrijving van een man die altijd heel oppassend is in het verkeer, die vriendelijk voorrang verleent óók als die ander het eigenlijk niet goed doet en die zich daarbij verbeeldt dat hij gezien wordt door  Trafficgod. Stond in een boek van de altijd verrukkelijke Ann Tyler, Redhead by the side of the road. De man stelt zich Trafficgod voor als een soort bureau, waar mannen in overhemden met korte mouwen op schermen zitten te kijken en goedkeurend knikken omdat hij zo beleefd is. Misschien heb ik zoiets als Keukengod. Een soort hogere kookinstantie die precies weet hoe de dingen moeten en die tevreden is als ik het goed doe. „Even het groen van het kroontje uit de tomaat gesneden, keurig”, knikt Keukengod, die misschien een godin is. Hoewel, het is meer een gemengd kantoor, soms hoor ik duidelijk ook mannenstemmen. Ik moet de lui van Keukengod tevreden stellen, want ze zijn lang niet altijd zo in hun sas met mij.  Dus ik laat ze weten dat ik best weet dat ik stom in de weer ben, als ik stom in de weer ben. Laatst bijvoorbeeld, ik moest knoflook en uitjes bakken om daar vervolgens nog wat witte vermouth bij te doen en wat deed ik: ik gooide de gehakte loken tegelijk in de koekenpan. Vóór bureau Keukengod iets kon opmerken zei ik daarom zelf maar: „Hoe lang kook je nou? Je wéét toch dat de knoflook zo gaat verbranden?” Keukengod vond het onbedaarlijk stom, maar was blij dat ik het tenminste zelf inzag.  Ik bakkelei ook wel met het bureau. Ik wilde een aardbeientaart bakken en bedacht dat ik daar heel goed behalve  een laagje banketbakkersroom ook een laagje notenpasta in kon doen. „Geen fantasieën met taarten!” waarschuwde Keukengod. „Meestal zijn ze goed zoals ze zijn en jij en taart, dat is geen goed huwelijk.” Ik hield vol, want het ging hier niet om het verschijnsel ‘deeg’ dat zich bij de geringste afwijking van de eeuwenoude receptuur meteen hevig tegen mij verzet, maar gewoon om een smaakcombinatie. „Vooruit dan”, zei Keukengod. Merkwaardig genoeg bleek ik nog maar één springvorm te hebben en die lag bij iemand die ik gemeend had met een taart te moeten verrassen. Daar liet ik me natuurlijk niet door tegenhouden. „Ik neem een boterkoekvorm”, zei ik. Hardop. „Prima”, zei Keukengod. Maar in plaats van dat ze dan even het advies geven om daar bakpapier in te doen zodat ik de taartbodem zonder brokken uit die niet-springvorm zou weten te krijgen… De taart als een soort bouwpakket in elkaar gezet. Mét notenpasta. Zwijgend. ||https://www.nrc.nl//nieuws/2022/08/14/in-de-gaten-gehouden-door-een-hogere-kookinstantie-a4138879
2022-08-15||Minstens 40 doden en 45 gewonden bij brand in Egyptische kerk||Bij een brand in de koptische Abu Sifin-kerk in de stad Gizeh, vlakbij Egyptes hoofdstad Caïro, zijn zondag zeker 40 doden en 45 gewonden gevallen. Onder de slachtoffers zouden veel kinderen zijn, meldt persbureau Reuters. Op het moment van de brand waren zo’n vijfduizend mensen in de kerk aanwezig voor de zondagsdienst. De brand ontstond vermoedelijk door kortsluiting, melden bronnen aan Reuters. Het vuur blokkeerde een van de ingangen van de kerk, waardoor mensen in de verdrukking kwamen. Een ooggetuige vertelt aan Reuters dat mensen gehaast de trappen van het meerdere verdiepingen tellende gebouw afrenden en daarbij over elkaar heen tuimelden. De Egyptische president Abdel Fattah al-Sisi heeft op Twitter zijn medeleven geuit met de families van de slachtoffers. Ook belde hij met de koptische paus Tawadros II om zijn steun met de gemeenschap te betuigen.||https://www.nrc.nl//nieuws/2022/08/14/minstens-40-doden-en-45-gewonden-bij-brand-in-egyptische-kerk-a4138878
2022-08-15||Figaro en de chaos van het migratieproces||Een opera met Figaro betekent een succes. De schalkse barbier heeft de grootste gunfactor van de operaliteratuur. Geen wonder dat Holland Opera Figaro nu een sequel gunt. Dat vereiste geduld: Divorce of Figaro stond al in 2020 op de planning. Vrijdag mocht de productie eindelijk in première gaan, in een bloedhete Werkspoorkathedraal in Utrecht — tweemaal werd er om een dokter geroepen. Divorce of Figaro sluit aan op de happy ending van Mozarts Le nozze di Figaro. Figaro’s huwelijk wordt bruut onderbroken door een gewelddadige burgerrevolutie à la 1789. Het nieuwe paar slaat op de vlucht; als trouwe dienaars van de graaf en gravin van Almaviva zijn ze niet veilig. De sportauto die de graaf Figaro leent voor de huwelijksreis komt goed van pas. Samen met de graaf en gravin racen ze naar een buurland. De referenties van de graaf blijken niets meer waard. Figaro zal weer als barbier aan de slag moeten.  In de chaos van talen en muzieksoorten ontstaan er spanningen: Susanna wil een kind, Figaro niet. Hij wil Nederlands spreken, zij Duits. Elisabeth Hetherington zingt soepel als een extraverte, kokette Susanna. Joris van Baar is een echte Figaro, gewiekst en vitaal. De enscènering en kostuums laten de cast oplichten: felgekleurde, zachte texturen contrasteren met de industriele omgeving.  Het hoogtepunt van de avond is een verbluffend paaldansnummer-annex-popliedje van Jony Overdijk, gezongen op Susanna’s dieptepunt.   Niek Idelenburgs muziek maakt knap gebruik van de chaos van het immigratieproces: de klassiekers Mozarts Nozze en Rossini’s Figaro-figaro-figaro botsen  met het poppige neoklassiek van de revolutie. Joke Hoolbooms libretto doet iets soortgelijks. Het laat de emigré’s zich in ouderwets Hoogduits uitdrukken, het buurland Nederlands spreken, met een krom Engels als tussentaal. Een mooie vondst. Wat een perfecte dramedy had kunnen worden blijft helaas oppervlakkig. Hoolboom slaagt er niet in om haar personages te laten stralen. De sluwe Figaro is volgzaam, de intelligente Susanna puberaal. De politieke referenties zijn, zelfs met zo’n setting, tam. Het slot lijkt uit het niets te komen: Figaro wil plotseling  wel een kind, Susanna overtuigt de revolutionairen genadig te zijn. Maar we krijgen weinig mee van die transformatie, en van een scheiding komt het niet. Opera Divorce of Figaro, door Holland Opera. Gezien 12/08, Werkspoorkathedraal Utrecht. Daar t/m 27/8. Inl. hollandopera.nl.  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/14/figaro-en-de-chaos-van-het-migratieproces-a4138877
2022-08-15||Goud voor zwemster Steenbergen en roeiers Florijn en Twellaar||De Nederlandse zwemster Marrit Steenbergen heeft zondag opnieuw goud gepakt. Bij de Europese kampioenschappen zwemmen in Rome won ze als eerste Nederlandse vrouw de 200 meter vrije slag, nadat ze eerder deze week ook al de 100 meter vrije slag op haar naam had gezet. Naast de twee individuele zeges won de 22-jarige ook goud op de 4×200 vrij en 4×100 wissel gemengd.  Nederlands zwemsucces was er zondag ook voor Maaike de Waard. Zij won haar tweede bronzen medaille en werd in Rome derde op de 50 meter rugslag. Zaterdag sleepte ze ook brons binnen bij de 50 meter vlinderslag. Met een tijd van 27,54 seconden finishte De Waard een honderdste achter de nummer twee. Ook op het EK roeien is er zondag reden voor een Nederlands feestje. Karolien Florijn en Melvin Twellaar sleepten tweemaal goud in de skiff in de wacht. Het is voor het eerst in vijftig jaar dat Nederland op Europees niveau wint bij de eenpersoons roeiboten. Florijn kwam in een tijd van 8:01,43 over de finish.  De Oostenrijkse Magdalena Lobnig was iets sneller weg, maar ze werd al snel ingehaald door Florijn, die halverwege de race een grove bootlengte voorsprong had opgebouwd. Die voorsprong bouwde ze tot aan de finish uit tot meer dan 30 meter. „Het was best zwaar”, zei Florijn na afloop tegen de NOS. „Iedereen verwacht dat je wint, maar als je in de race ligt is het nog niet zo makkelijk.” De omstandigheden waren zwaar, aldus Florijn, en er stond harde tegenwind. „Ik ben erg blij dat het vandaag is gelukt.” Karolien Florijn viert de winst in de finale op het onderdeel skiff van roeien op de vierde dag van het Multi-EK in München. Foto Robin van Lonkhuijsen/ANP
 Karolien Florijn met haar gouden medaille. Foto Robin van Lonkhuijsen/ANP Twellaar lag het grootste deel van zijn race achter zijn Duitse en Griekse concurrenten. In de laatste 250 meter voerde hij het tempo op, en dankzij een sterke sprint lukte het hem om beide boten vlak voor de finish in te halen. Een van Twellaars laatste halen was een misslag, wat hem bijna de winst leek te kosten, maar hij finishte alsnog drie tienden van een seconde voor de Griek Stefanos Ntouskos. Ook Twellaar wint daarmee zijn eerste Europese skiffgoud. De Nederlandse vrouwen acht won zondag in München het brons. De boot, gestuurd door Aniek van Veenen, kon niet mee met Roemenië en Groot Brittanië. Die twee landen vochten onderling de eindsprint uit, waarbij Roemenië nipt voorbij de Britten kwam.  Nederlands Goud ging zondag ook naar Fabio Jakobsen, die won bij het wielrennen in München. In een massasprint reed hij met hulp van Danny van Poppel voorbij de Fransman Arnaud Demare en de Belg Tim Merlier. Het is de eerste Europese titel voor Jakobsen, die daarmee ook als eerste Nederlandse man de prijs binnensleept.||https://www.nrc.nl//nieuws/2022/08/14/karolien-florijn-wint-europese-titel-in-de-skiff-a4138876
2022-08-15||‘Ik wil geen mopperpartij’, zegt BBB-leider Caroline van der Plas in Zeeland|| In de tuin van boer Bastiaan van ’t Westeinde, in het Zeeuwse Arnemuiden, staat een geschiedenisdocent van 49 die eerder bij FVD, JA21 en de Partij voor Zeeland zat: Eelco van Hoecke. Hij wil nu in Zeeland Statenlid worden voor de BoerBurgerBeweging en op deze zaterdagmiddag presenteert hij zich aan het partijbestuur en BBB-fractievoorzitter Caroline van der Plas als kandidaat. Het gaat hem, zegt hij, om „méér nuchter boerenverstand in Zeeland”. „En ik hoop ook heel snel in de rest van het land.” „Mooi”, roept Van der Plas. Ze klapt. Al wekenlang gaat ze samen met bestuursleden de provincies af om kennis te maken met mogelijke kandidaten voor de Provinciale Statenverkiezingen in maart volgend jaar – en deze zaterdag kijken journalisten mee. Van der Plas wil de kandidaten allemaal hebben gezien en gesproken. In de Peilingwijzer, het gewogen gemiddelde van drie peilingen, staat BBB op 14 tot 19 zetels – alleen de VVD doet het beter: 24 tot 29 zetels. „Als je echt zo groot wordt”, zegt ze in de tuin op zaterdag, „moet je extra goed opletten dat je geen rare mensen binnenhaalt. Dat je geen onrust krijgt of haantjesgedrag. Wij zíjn niet zo’n partij, maar garanties heb je niet. En we liggen ontzettend onder de loep bij iedereen, elk misstapje zal enorm uitvergroot worden. Zo van: ‘Zie je wel, het is wél een LPF, of wél een Forum.’” In haar eigen praatje voor de Zeeuwse kandidaten begint ze over een ex-FVD’er uit Groningen, nu van BBB, die haar had verteld dat hij in 2019 zijn collega-Statenleden van Forum voor Democratie pas had leren kennen op de dag van de beëdiging van de Provinciale Staten. „Dat is bij ons óndenkbaar. Want je weet: waarom gaat het mis bij partijen? Als mensen elkaar niet kennen en niet op elkaar zijn ingespeeld. Denk aan die tv-serie over Pim Fortuyn. Dat iemand op een tafel gaat staan en roept: wie wil de Tweede Kamer in? Hup, ga maar.” Van der Plas lijkt midden in haar verhaal spijt te hebben van het voorbeeld: een ex-FVD’er. „Hij is niet voor niks weggegaan bij FVD, zeg ik er maar meteen bij. Voor alle mensen die denken dat wij alleen Forum-mensen op de lijst hebben staan.” Al in oktober vorig jaar begon BBB met het werven en trainen van kandidaten voor de Provinciale Staten. Zeeland is de elfde provincie die mensen presenteert aan de partijtop, alleen Flevoland komt nog aan de beurt – in september. Volgens BBB zelf zitten er tot nu toe twee oud-FVD’ers bij, en waren verreweg de meesten eerder nog niet politiek actief. Caroline van der Plas zegt na de bijeenkomst in Arnemuiden dat ze van de politieke overstappers graag wil weten waarom ze bij hun vorige partij zijn weggegaan. „Niet als iemand zegt: ik zat 26 jaar bij het CDA en was er wel klaar mee. Want dat begrijp ik. Maar van de anderen wil ik horen wat hun drijfveer was om te vertrekken, waar de onvrede precies over ging. Om te voorkomen dat ze bij ons ook weggaan als er maar iets is wat hun niet bevalt.” BBB groeit in leden (nu bijna 10.000) vooral in Oost-Nederland en bij de Tweede Kamerverkiezingen van vorig jaar viel het Van der Plas al niet mee om ook in Zeeland mensen op de lijst te krijgen. Op de bijeenkomst in Arnemuiden zijn ook mogelijke kandidaten die nog maar een paar weken geleden werden gevraagd om mee te doen, zoals Christine Govaert (53), eigenaar van een akkerbouwbedrijf in Westdorpe. Er is ook een gepensioneerde tandarts uit Aardenburg die graag Statenlid wil worden, en een hbo-student van 23. Na elf provincies, met elke keer zo’n 25 mogelijke kandidaten, had Van der Plas bij twee mensen twijfels. „Er was er één voor wie het glas steeds halfleeg was en niet halfvol. Die negativiteit wil ik liever niet. Daar krijg je zo’n mopperpartij van, dat niks goed gaat en alles slecht is. En één hield heel erg een anti-overheidverhaal. Ik kreeg het idee dat die meer in de wappiehoek thuishoort.” Dat zegt ze tegen het partijbestuur. „Ik heb geen doorslaggevende stem bij de selectie, maar wel een belangrijke stem.” Het lijkt nauwelijks voorstelbaar dat het bestuur haar twijfels negeert. Het is de populariteit van Van der Plas die de partij in de peilingen nu zo groot maakt. Partijvoorzitter Erik Stegink zegt in de tuin van de Zeeuwse boer dat hij „emotioneel” werd van een telefoongesprek dat hij die ochtend had met een BBB-lid: „Iemand uit Zuid-Holland die echt in de penarie zit. Hij is nu aan het opkrabbelen, want hij voelt dat er iets in beweging is in dit land, een veenbrand. Hij zei: ‘Erik, als deze vrouw minister-president wordt, dan zal er écht iets veranderen.’” Van der Plas, in een rieten stoel op de eerste rij, klemt haar lippen op elkaar en schudt haar hoofd. In een van de pauzes zegt ze dat ze het „ongemakkelijk” vindt. „Als het intern bij ons ook wordt gezegd is het net alsof ik minister-president wíl worden. En die ambitie heb ik helemaal niet. Althans: nóg niet. Ik wil van BBB een vaste, stabiele waarde maken in de Nederlandse politiek en mocht ik er ooit mee stoppen, dan wil ik de boel goed achterlaten.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/14/ik-wil-geen-mopperpartij-zegt-bbb-leider-caroline-van-der-plas-in-zeeland-a4138875
2022-08-15||Opinie | Omzeil de sancties en hervat de nucleaire inspecties in Rusland||Begin februari verlengden de presidenten Biden en Poetin op de valreep het New START-akkoord tussen de Verenigde Staten en Rusland over wederzijdse limitering van intercontinentale atoomwapens. Het verdrag bevat een clausule over wederzijdse controle. Dat gaat volgens beproefd recept: heen en weer vliegende inspecteurs en tamelijk veel contact. Er zijn deskundigen die kernwapenbeheersing an sich maar bijzaak vinden en het inspectiecircus eromheen belangrijker. Want dat schept een bodempje van vertrouwen tussen aartsvijanden.  Ko Colijn is emeritus hoogleraar  internationale  betrekkingen en mondiale veiligheid (Erasmus). Afgelopen maandag heeft Rusland die inspecties onderbroken. Volgens het Amerikaanse ministerie van Buitenlandse Zaken hebben beide landen sinds begin februari elk nog alle 18 jaarinspecties (die ter plekke plaatsvinden) tegoed, maar zijn er liefst 24.227 notificaties over en weer geweest. Dat is veel: het kan bijna niet anders of deze meldingen (over status, locatie, aantallen etc.) hebben ook na 24 februari – de dag van de Russische invasie in Oekraïne – plaatsgevonden.  Op 1 maart hebben de VS en Rusland  een zogenaamde deconfliction verbinding opgezet, dat  incidenten en onbedoelde confrontaties in  Oekraïne moet voorkomen. Verder hebben de Russen conform afspraak de proefneming met een nieuwe Sarmat-raket op 20 april volgens de regels in Washington aangemeld. Routine, geen verrassing, zei John Kirby, woordvoerder van het Pentagon over dat experiment. De Sarmat, overigens al in 2017 getest, valt onder New START. Hij vloog in  Rusland, van Plesetsk naar een afgesproken plaats op het verre schiereiland Kamtsjatka. Ik wil hiermee geenszins het illegale en brute Russische gedrag bagatelliseren, maar aannemen (wensdenken?) dat er een  spoortje ‘gevechtsrealisme’  bij beide partijen schuilt. Het pokerspel met de kerncentrale Zaporizja, dat snel dient op te houden, is een eerste testcase. Het nucleaire domein is van een andere orde, en moet buiten de oorlog blijven. Een van de weinige resultaten van de topontmoeting  tussen Biden en Poetin op 16 juni vorig jaar in Genève was dat beide heren vonden dat een nucleaire oorlog nimmer gevoerd mocht worden omdat dat te gevaarlijk was. Ze herbevestigden de verlenging van het New START-verdrag. Ook beloofden ze gesprekken te beginnen over ‘strategische stabiliteit’. Das war einmal, maar toont wel aan dat de vijanden niet tot het uiterste willen gaan. Inderdaad zegt Rusland dat de opschorting van de wapeninspecties ‘tijdelijk’ is. We kunnen ervan uitgaan dat de VS wel even de tijd zullen nemen om de zaak te bestuderen en ik put zelfs een sprankje hoop uit  de opmerking van de Russische chef voor wapenbeheersing, Visjnevetski: „Dit is het onderwerp waarover onze experts zullen spreken met de Amerikanen.”  Dat klinkt als een uitnodiging om rond de tafel te gaan. Het is natuurlijk heel slecht dat de twee atoommachten nu elkaars doen en laten niet langer controleren. Het is ook slecht dat Rusland de westerse sancties (in casu het vliegverbod van Russische inspecteurs boven Europa) nu aangrijpt om het trans-Atlantische eenheidsfront te scheuren, maar dat valt te voorkomen.  Drie remedies schieten zo te binnen. Je zou het Kaliningradprecedent – Europese sancties verboden treinen van Litouwen naar de Russische exclave, maar die beperking werd later opgeheven  –  kunnen gebruiken en de Russische inspecteurs (die hun vliegtuig naar ik aanneem niet onderweg zullen verlaten) ongemoeid naar de VS laten vliegen. Je zou ook kunnen voorstellen om de inspecties  door derden uit te laten voeren. Je zou ook de Russische vliegtuigen om Europa heen te laten vliegen.  Mij dunkt dat de voortgang van nucleaire inspecties er belangrijk genoeg voor is. De beste oplossing is dat de inspecties gewoon hervat worden en New START onbelemmerd doorgaat.||https://www.nrc.nl//nieuws/2022/08/14/omzeil-de-sancties-en-hervat-de-nucleaire-inspecties-in-rusland-a4138874
2022-08-15||Wat vindt NRC | Aanslag op Rushdie  is een aanval op  het vrije woord||Een meer dan dertig jaar oude vrees werd vrijdag werkelijkheid. De 75-jarige Brits-Indiase schrijver Salman Rushdie werd bij een evenement in Chautauqua in de Amerikaanse staat New York neergestoken. Daar stond hij op het punt om een lezing te geven over de Verenigde Staten als vrijplaats voor schrijvende ballingen, toen een man het podium bestormde en de auteur aanviel. De 24-jarige verdachte lijkt vooralsnog alleen te hebben gehandeld. Op sociale media zou hij het Iraanse regime hebben verheerlijkt. Rushdie, die tot zondag aan de beademing lag, zou volgens zijn literair agent zwaargewond maar aanspreekbaar zijn.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De aanval vond uitgerekend plaats in het land waar Rushdie, sinds 2016 Amerikaans staatsburger, zich de afgelopen jaren steeds vrijer waande. Sedert 1988 moest Rushdie vrezen voor zijn veiligheid, toen hij na publicatie van zijn roman The Satanic Verses (De duivelsverzen) werd bedreigd door radicale moslims. Die beschouwden passages met een satirische verhandeling over de profeet Mohammed als godslasterlijk. Op 14 februari 1989 vaardigde ayatollah Khomeiny, toen de hoogste leider van Iran, een fatwa uit, een religieus decreet waarin moslims wereldwijd werden aangespoord om Rushdie te vermoorden. De fatwa vormde het dramatische dieptepunt in wat bekend is komen te staan als de Rushdie-affaire. In de islamitische wereld kwam het tot hevige protesten, maar ook in West-Europa. In het Engelse Bradford, waar het allemaal begon, verbrandden fundamentalisten boeken. Bij demonstraties in de straten van Den Haag en Rotterdam wensten boze moslims Rushdie dood, in laatstgenoemde stad werd ook nog een pop verbrand die de schrijver moest voorstellen. Boekhandels verkochten De duivelsverzen onder de toonbank. Ook na het overlijden van Khomeiny in juni 1989 bleef de dreiging onverminderd groot. In 1991 werden respectievelijk de Japanse en Italiaanse vertaler neergestoken, de eerste dodelijk, de laatste raakte zwaargewond. In 1993 overleefde de Noorse uitgever ternauwernood een schietpartij. Salman Rushdie leefde vervolgens jaren in noodgedwongen isolement en met permanente beveiliging. Daar kon hij nooit aan wennen. „Politici vinden zoiets misschien glamour hebben, ik niet”, zei hij in 1999 bij een optreden in New York. „Ik ben een schrijver. Ik wil uitgaan, in bars hangen, het lawaai van de wereld horen.” Khomeiny’s doodvonnis ontnam hem zijn bewegingsvrijheid, maar niet zijn vrije geest. Tegen wil en dank werd Rushdie een symbool van het vrije woord. Onverzettelijk bleef Rushdie schrijven en blijft hij een voorvechter voor de vrijheid van expressie. De literaire wereld kan zich geen betere ambassadeur wensen. De Amerikaanse president Joe Biden vatte in een statement zaterdag de literaire kracht van Rushdie samen, een schrijver die „met zijn inzicht in de mensheid, met zijn ongeëvenaard gevoel voor verhalen, met zijn weigering om zich te laten intimideren of zich het zwijgen te laten opleggen, voor essentiële, universele idealen [staat]. Waarheid. Moed. Veerkracht. Het vermogen ideeën te delen zonder angst.” „Wat de fanaticus haat, zijn de dingen die het leven plezierig maken”, zei Rushdie in 2015 tegen NRC vlak na de aanslagen in Parijs. De moordpoging op Rushdie is een aanval op het vrije woord. Er is geen betere tegenaanval dan plezier te blijven beleven aan zijn oeuvre. ||https://www.nrc.nl//nieuws/2022/08/14/aanslag-op-rushdie-is-een-aanval-op-het-vrije-woord-a4138873
2022-08-15||Meerdere gewonden bij aanslag op bus in Jeruzalem||Bij een aanslag op een bus in Jeruzalem zijn zaterdagnacht zeker acht gewonden gevallen. Twee mensen zijn in kritieke toestand overgebracht naar het ziekenhuis, melden internationale persbureaus. Na een uren durende klopjacht meldde de verdachte, volgens Israëlische media een 26-jarige Palestijn, zichzelf bij de politie. Volgens de autoriteiten handelde hij alleen. Zijn motief is nog onduidelijk. De man stapte na middernacht de bus in bij de halte bij het graf van koning David. Vervolgens opende hij het vuur op de inzittenden. Een zwangere vrouw die werd geraakt in haar buik en een man met schotwonden aan het hoofd en nek waren er ernstig aan toe. De Amerikaanse ambassade in Jeruzalem meldt dat onder de gewonden ook Amerikaanse staatsburgers zijn, maar noemt geen specifieke aantallen. De schietpartij volgt een week na het kortstondig oplaaien van het Israëlisch-Palestijnse conflict. Vorig weekend kwamen bij bombardementen en drone-aanvallen 36 Palestijnen om en raakten zo’n 250 mensen gewond. Aan Israëlische zijde raakte slechts een handvol mensen gewond door aanvallen van de Palestijnse groep Islamitische Jihad. Dat het er niet meer waren, kwam mede door de bescherming van de Israëlische luchtafweerinstallatie, de ‘Iron Dome’. Op zondagavond kwamen de strijdende partijen een staakt-het-vuren overeen.||https://www.nrc.nl//nieuws/2022/08/14/meerdere-gewonden-bij-aanslag-op-bus-in-jeruzalem-a4138872
2022-08-15||Neergestoken schrijver Rushdie van beademing en aanspreekbaar||Schrijver Salman Rushdie is zaterdag van de beademing gehaald en aanspreekbaar. Dat heeft zijn literair agent bevestigd tegenover persbureau AP. De 75-jarige schrijver werd vrijdag bij een lezing in de staat New York neergestoken en liep verwondingen op aan onder meer zijn nek, buik en oog. Eerder meldde de literair agent al dat Rushdie waarschijnlijk een oog verliest als gevolg van de steekpartij. Ook zijn lever is beschadigd geraakt en zenuwen in zijn arm zijn doorgesneden. Het is nog niet duidelijk in hoeverre de schrijver blijvende schade heeft opgelopen.  De Amerikaanse politie hield vlak na de steekpartij een verdachte aan. De 24-jarige Hadi Matar werd zaterdag aangeklaagd voor poging tot doodslag en mishandeling. Matar zegt onschuldig te zijn. Wat de reden was voor de steekpartij, is nog onduidelijk.  Rushdie publiceerde in 1988 het boek De duivelsverzen, waarin hij volgens critici de profeet Mohammed op godslasterlijke wijze beschrijft. De Iraanse ayatollah Komeini riep een jaar na de verschijning van het boek via de radio op Rushdie en anderen die bij het boek betrokken waren te vermoorden. Sindsdien ontvangt de schrijver geregeld doodsbedreigingen. Zijn werk is in Iran en andere islamitische landen verboden.||https://www.nrc.nl//nieuws/2022/08/14/neergestoken-schrijver-rushdie-van-beademing-en-aanspreekbaar-a4138871
