2022-08-17||Een warm jaar vol met dagrecords||Na acht dagen hittegolf was het straatbeeld woensdag op veel plekken in Nederland heel anders: geen korte broeken maar regenjassen, geen zonnebrillen maar paraplu’s. Maar ondanks die regen zal de temperatuur enkele graden boven het langjarige gemiddelde blijven, verwacht het KNMI. Of het nog een keer zo warm wordt als afgelopen zondag, is de vraag. Toen was het de warmste 14 augustus sinds het begin van de metingen in 1901. Gemiddeld werd het 24 graden in De Bilt, berekend over 24 uur. Precies 0,7 graad warmer dan in 2020, toen het vorige record werd behaald. Het is één van de vijf warmterecords die dit jaar zijn gebroken. Terwijl er zonder opwarming van de aarde over heel 2022 slechts  drie warmterecords gebroken zouden worden, blijkt uit een analyse van NRC. Dat in 2022 meer warmterecords worden gebroken dan verwacht, is geen toeval. Sinds 1990 zijn ruim 2,5 keer zoveel ‘warmste dagen ooit’ in De Bilt geweest als  zonder klimaatverandering verwacht mocht worden. Het was op driehonderd dagen warmer dan ooit, terwijl onder normale omstandigheden ‘slechts’ zo’n 113 keer een dagrecord zou zijn gebroken. In tegenstelling tot de vele warmterecords zijn er nauwelijks kouderecords gebroken. Sinds 1990 zouden er zonder klimaatverandering naar verwachting ook zo’n 113 koude-dagrecords gebroken moeten zijn, in werkelijkheid waren 25 dagen de koudste ooit. Het is het gevolg van klimaatverandering, zegt Peter Siegmund, klimaatexpert bij het KNMI. NRC verzamelde alle  temperatuurmetingen van het weerstation in De Bilt sinds 1901. Het gaat om gemiddelde dagtemperaturen over 24 uur. Voor de analyse is gekeken hoe vaak die gemiddelde dagtemperatuur hoger of lager was dan tot dan toe gemeten. Zo was 8 april 1969 de warmste met 14,2 graden de warmste 8 april tot dan toe gemeten – er is dan een warmterecord genoteerd. In 2018 was het op 8 april 15,2 graden, de warmste tot dan toe – ook dat is als record geregistreerd. Daarnaast is berekend hoeveel dagrecords per jaar er verwacht konden worden als er geen klimaatverandering zou zijn geweest. Het aantal records zou dan moeten afnemen naarmate er langer gemeten wordt. In het eerste jaar van de metingen wordt immers elke dag een dagrecord gezet,  omdat elke meting de eerste is. In het tweede jaar zou in theorie de helft van de dagen warmer moeten zijn, en de helft van de dagen kouder. In het derde jaar gaat het om een derde van de dagen, etcetera. Deze methode werd eerder gebruikt door het KNMI om Europese temperatuurrecords te analyseren. Tot eind jaren 80 ging het aantal gebroken warmterecords grofweg gelijk op met de trend – zonder de opwarming van het aarde. Elk jaar wat minder records. Sinds 1990 ligt het aantal weerrecords bijna structureel boven het aantal dat  verwacht mocht worden. Jaarlijks worden zo’n negen dagrecords gebroken, dat aantal blijft stabiel en neemt niet meer af.  Dat is opvallend omdat het aantal records zou moeten afnemen naar mate er langer gemeten wordt, als het klimaat niet was veranderd. Dat ziet er zo uit: Dit zijn het aantal te  verwachten dagrecords  per jaar. In 1901, het eerste jaar van de metingen, wordt op alle 365 dagen een record neergezet – er is immers niet eerder gemeten. In het tweede jaar, 1902, zou in theorie op ongeveer 50 procent van de dagen een record moeten worden verbroken, afgerond 183 dagen. In het derde jaar, 1903, zou ongeveer een derde van de records moeten worden verbroken, afgerond 122 dagen. Als je die lijn doortrekt, ziet het aantal te verwachten records er zo uit. Nu voegen we de  daadwerkelijk verbroken warmterecords  toe. Tot een aantal decennia geleden werd de trend van het verwachte aantal records aardig gevolgd. We zoomen in op de eerste dertig jaar van de twintigste eeuw. Het aantal verbroken records volgt de verwachting vrij trouw; er zijn even vaak meer als minder records dan verwacht. Dan naar de afgelopen decennia, van 1990 tot nu. Een duidelijke daling van het aantal warmterecords is niet meer te zien. In praktisch elk jaar ligt het aantal records hoger dan je zou verwachten zonder klimaatverandering. Er zijn daarentegen nauwelijks  kouderecords  verbroken in de afgelopen tweeëndertig jaar. Wie aan warmterecords denkt, denkt al snel aan hittegolven. In dit geval gaat het veel vaker om dagen in het najaar of winter die niet eerder zo warm waren. De verschillen per seizoen zijn redelijk groot. In principe zouden sinds 1990 elk seizoen ongeveer 29 warmterecords moeten sneuvelen. In de realiteit waren dat er fors meer in het najaar (78) en  de winter (87). In de zomer (67) en voorjaar (68) werden minder warmterecords gebroken, al waren dat er nog altijd meer dan het dubbele van wat zonder opwarming verwacht kon worden. Sinds de jaren 90 worden in de meeste jaren geen kouderecords meer gebroken. „Dit type onderzoek laat zien dat klimaatverandering niet alleen invloed heeft op dat er meer hittegolven zijn, of er minder geschaatst kan worden”, zegt Siegmund. „Juist de normale dagen worden ook wat warmer. Dat valt normaal gesproken niet zo snel op.” Veel warmterecords  zijn dan ook recent gebroken. Dat zijn niet altijd dagen die we ons herinneren als extreem warm: 1 januari 2022 was met 12,3 graden de warmste ooit.  De kouderecords zijn veel ouder: zo werd het kouderecord van 26 maart 1901 nooit meer gebroken, de gemiddelde temperatuur over 24 uur was toen min 1,4 graden. Dat er sinds 1990 meer warmterecords worden gebroken, verbaast  Siegmund niet. „1988 wordt altijd genoemd als het jaar waarin de temperatuur in Nederland een sprong maakte”, zegt hij. De temperatuur liep daarvoor al geleidelijk op, in 1988 was er een duidelijke trendbreuk. „We weten niet precies hoe dat komt. Mogelijk komt het doordat de wind vaker uit het westen komt, waardoor warmere lucht is aangevoerd.” De weerrecords passen in een trend waarin het weer in Nederland steeds warmer wordt. De gemiddelde jaartemperatuur in De Bilt is sinds begin jaren 70 met 1,8 graad gestegen. Toen was de gemiddelde temperatuur 9,3 graden Celsius, nu is dat 11,1 graad. 




||https://www.nrc.nl//nieuws/2022/08/17/een-warm-jaar-vol-met-dagrecords-2-a4139203
2022-08-17||‘De mensen zijn bang’, horen de Syrische vluchtelingen in het Tubbergse hotel||Vijf maanden wonen ze hier nu. Het gezin van zes, uit Syrië, zit  onder de luifel, rond een tafeltje voor hotel ’t Elshuys in Albergen. Vader Radwan (48), moeder Fatima (44), en hun dochters van 11 en 18, en twee zoons van 14 en 19 jaar. Ze kijken naar wat zich voor hen, op de normaal rustige Gravendijk, afspeelt. Op de Gravendijk hebben zich woensdagmiddag rond 16.00 uur een stuk of twintig mannen verzameld. Het zijn vooral veel tieners en twintigers uit het dorp. Tractoren blokkeren de toegangsweg naar het hotel. Er is geen politie.  De Twentse jongeren zijn druk bezig met spaanplaten en stiften. Midden op straat een rode heftruck. Wat ze hier doen  „is toch wel duidelijk”, zegt Ben (59), een van de weinige oudere mannen in het groepje. Hij wil niet met achternaam in de krant. Aan het hotel hangen borden van spaanplaat. ‘Wat doe je ons mooie dorpje aan?’ ‘Houd Albergen schoon!’ Met veel gekraak rijdt de heftruck het heggetje omver dat het terras van de parkeerplaatsen scheidt. De arm van het voertuig schuift uit, recht boven de hoofden van het gezin op het terras. Fatima staat op en gaat opzij. In de schep zitten twee jongens met een bord: ‘Straks nog 10 procent allochtonen. Kunnen wij hier straks nog veilig wonen??? Geen AZC in ons mooie Albergen.’ Het harde geluid van een boormachine klinkt als het bord, recht boven de hoofden van het gezin, wordt vastgeschroefd. Fatima gaat weer zitten. Ze knippert langzaam met haar ogen, om haar tranen te bedwingen. Dinsdagavond werd de gemeente Tubbergen, waartoe Albergen behoort, naar eigen zeggen compleet overvallen door een telefoontje van de staatssecretaris Eric van der Burg (Asielzaken, VVD). Tubbergen wordt als eerste gemeente in Nederland verplicht tot het huisvesten van asielzoekers: er komt een azc met plaats voor driehonderd mensen,  in hotel ’t Elshuys. Een uur later stuurt Van der Burg een brief met deze boodschap naar de Kamer. Als buurtbewoners ervan horen, verzamelen zij zich met een club van zo’n 150 mensen voor het hotel. Er wordt vuurwerk afgestoken, muziek gedraaid en bier gedronken. Regionale krant Tubantia omschrijft de sfeer als „gemoedelijk”. De eigenaar van het hotel is ondertussen op last van de politie vertrokken voor de nacht. Dorpsbewoners nemen het haar kwalijk dat ze het dorp niet heeft ingelicht.  Het COA ging in april dit jaar in gesprek met de gemeente over opvang van asielzoekers. Die  zei niets te zien in een grote locatie van 150 tot 300 mensen, zeggen  burgemeester Wilmien Haverkamp-Wenker (partijloos) en verantwoordelijk wethouder Ursula Bekhuis-Groothuis (Gemeentebelangen/VVD) woensdagmiddag op een persconferentie. „We proberen altijd met onze inwoners in gesprek te gaan”, zegt Bekhuis-Groothuis. „Als je dan zelf door een mede-overheid  anders behandeld wordt, maakt dat je boos. En het geeft veel onrust.” Het COA zegt  al maanden met de gemeente in gesprek te zijn, maar geen medewerking te krijgen.  „Vandaag is onze zorg: de inwoners”, zegt de wethouder. „Voor hen moeten we er zijn.” Dan pas gaat de gemeente kijken hoe verder; 300 asielzoekers op een dorp van net meer dan 3.500 inwoners lijkt de gemeente hoe dan ook te veel. Even voor de persconferentie gingen burgemeester en wethouders op het gemeentehuis met de buurt in gesprek. „Ik heb er een goed gevoel aan overgehouden”, zegt Ben Boerrigter (63) voor het gemeentehuis. Boerrigter woont pal tegenover het hotel. Hij heeft nu ook wel door dat de gemeente echt overvallen is. „Zij willen dit ook niet. 300 mensen is niet in verhouding.” Van de families die er nu wonen, had hij helemaal geen last, zegt hij.  „Het nieuws ging gisteren in een buurtapp rond”, zegt Julian Nijenhuis (53). „Ja, schrikken”, zegt hij. Hij ging niet naar het protest ’s avonds, maar wilde eerst  de feiten op een rijtje krijgen. Hij las dinsdagavond een rapport over overlast door azc’s. „Dan maak je je wel zorgen.” Hij snapt niet waarom de lokale overheid, „die veel meer met haar bewoners heeft”, dit niet mag beslissen. „Weet Van der Burg wel waar Albergen ligt?” Weet staatssecretaris Van der Burg wel waar Albergen ligt? Julian Nijenhuis boze Albergenaar Terug in het hotel, na de persconferentie. Hoteleigenaar Maria Olde Heuvel wil absoluut niet ingaan op vragen. Het gaat „beroerd”, zegt ze. De telefoon gaat elke paar minuten. Intussen maakt ze een diner klaar voor de paar gasten die nog niet zijn vertrokken. Blijven slapen doet vanavond niemand meer.  Lana (11), de dochter van Fatima en Radwan, rent in haar geruite broek en shirt met paarden over de gang. Haar vlecht danst op haar rug. „Wij hebben kamer 29”, zegt ze trots in het Nederlands. Zij vertaalt voor haar ouders. Haar vader gebruikt een vertaalapp op zijn telefoon.  Ze doet de deur open naar hun kamer. Er staan een tafel en het bed waar Fatima en Radwan slapen. In de kamer  gaat een trap naar een kleine bovenverdieping met de bedden van de vier kinderen. Lana schrok van het vuurwerk gisteren, vertelt ze. De  anderen waren minder onder de indruk. Radwan draait zijn telefoon om waarop staat: ‘Wij zijn explosies wel gewend’. Moeder Fatima komt binnen met Praxis-verhuisdozen. Ineens komt iedereen in beweging. Dochter Hala (18) vouwt de dozen uit. Fatima stopt wc-papier in een tas. Ze moeten weg, uit voorzorg. Foto Eric Brinkhorst
 Roselien Slagers (63) van Vluchtelingenwerk komt hen halen. Druk belt ze in de loungehoek van het hotel, op zoek naar een nieuwe verblijfplaats voor het gezin dat zich in de grote leunstoelen naast haar heeft verzameld met hun spullen. Door de gordijnen ziet Slagers het protest groeien. Sommigen hebben kratten bier bij zich. Er komen twee politieagenten het hotel binnen. Zij denken dat er ook buitenstaanders op het protest zijn afgekomen en raden iedereen  af te blijven slapen. Binnen deelt Slagers ijsjes uit. Het is benauwd en de ramen moeten dicht blijven. „Dit heeft níets met jullie te maken”,  zegt ze een paar keer tegen het gezin. „Mensen zijn boos. Ze zijn bang dat hier 300 mensen komen.” Radwan houdt zijn telefoon voor haar neus om het te vertalen.  Ronkend rijden er auto’s voorbij. Buurtbewoners filmen het hotel. Maria Olde Heuvel kust een aangedane Fatima op haar wangen.  „Good luck”, zegt ze. Via een zij-ingang gaat het gezin naar een nieuw hotel, in Hengelo. Correctie (18 augustus 2022): In een eerdere versie van dit artikel werd abusievelijk ‘De Gelderlander’ aangehaald waar dit de krant ‘Tubantia’ had moeten zijn. Dat is hierboven aangepast. Vluchtelingenwerk Nederland spant een kort geding aan tegen het Rijk en het Centraal Orgaan opvang asielzoekers (COA). De hulporganisatie  stapt  naar de rechter om te eisen dat de opvang voor alle asielzoekers op uiterlijk 1 oktober weer aan de wettelijke minimumeisen voldoet. Het kort geding dient op 15 september. „Dit is een opvangcrisis zonder vluchtelingencrisis”, schrijft voorzitter Frank Candel van Vluchtelingenwerk woensdag in een persbericht. „Er is geen sprake van overmacht, maar van jarenlang falend beleid.” Volgens Candel zakt de opvang momenteel „structureel door de humanitaire ondergrens”. De stichting wijst erop dat er sinds september vorig jaar duizenden vluchtelingen in noodopvanglocaties verblijven die niet geschikt zijn voor bewoning, zoals tenten, gymzalen en evenementenhallen. Bij het aanmeldcentrum in Ter Apel moeten geregeld mensen buiten slapen. ||https://www.nrc.nl//nieuws/2022/08/17/blijven-slapen-doet-vanavond-niemand-meer-in-hotel-t-elshuys-a4139222
2022-08-17||In Phnom Krom is alleen de armste man schuldenvrij|| In een klamme ruimte liggen drie pasgeboren baby’s op een deken. De Cambodjaanse elektricien Tuy Touch (43) en zijn vrouw Sok Sokha (40) wonen op het erf van zijn oom, rijstboer Pin Krin. Het stel heeft vier volwassen kinderen en kreeg recentelijk een tweeling. Schoondochter Chork Sreyan (19) heeft ook net een baby gekregen. „Voor corona woonden we in een normaal huis aan de weg”, vertelt Touch. Hij zit gehurkt, maakt zich klein om ruimte te scheppen voor zijn bezoekers. Door de coronacrisis kwam hij in de knel. Hij had een microkrediet afgesloten om een vrachtwagen te kopen, zodat hij een groentehandel kon opzetten. De markt zakte in en hij miste afbetalingen. De bank eiste aflossing of het onderpand, hun huis. Nu woont hij samen met het gezin van zijn zoon in een schamele hut. Tuy is niet de enige schuldenaar in dit deel van Phnom Krom. Aan de rand van het erf van zijn oom staat een rij hutten, bewoond door gezinnen die werden  getroffen door hetzelfde lot. Het is in Phnom Krom, een dorp naast Angkor Wat – het grootste archeologische tempelcomplex ter wereld – hard zoeken naar iemand zónder schulden. „In ons dorp – we zijn met 676 families – zit 99 procent in de schulden”, vertelt dorpsleider Vann Prek (52). Hij zit samen met zes dorpsgenoten voor het bakstenen gemeentekantoortje op de zanderige kruising naast het pompstation. Ze zitten in de schaduw van een boom naast een klimpad dat leidt naar de negende-eeuwse hindoe-boeddhistische tempel op de heuvel achter hen. „Wij weten dat zo precies, omdat we allemaal die ene persoon kennen die geen schulden heeft”, vertelt hij. „De allerarmste man van het dorp. Hij kon geen lening aangaan, omdat hij geen huis of land in onderpand kon geven. We maken er grappen over. Wat moeten we anders?” Sok Sokha (40) voedt haar baby in hun huis in Phnom Krom Foto Roun Ry
 De inwoners gingen zogeheten microkredieten aan, kleinere leningen waarmee ze een nieuwe inkomstenbron konden opzetten, bijvoorbeeld in het transport, de landbouw of de fruit- of groentehandel. Maar toen kwam corona, en vielen de inkomsten weg. Elk huishouden in het dorp had wel een gezinslid met een baan in Siem Reap, een toeristenstadje op twintig minuten van Phnom Krom. „In een hotel of restaurant, als gids, masseur, schoonmaker of chauffeur”, zegt Prek. „Toen dat door corona wegviel, probeerde iedereen op een andere manier geld te verdienen.” Mensen leenden om een nieuwe inkomstenbron op te zetten. Ze gingen zelf verbouwen, investeerden in transport of zetten een fruit- of groentehandel op. „Maar niemand had verwacht dat corona zo lang zou duren.” Gewoonlijk ontvangt Siem Reap zo’n drie miljoen bezoekers per jaar. Tijdens de coronacrisis kwam het toerisme tot stilstand. De eerste vijf maanden van dit jaar bezochten slechts 45.000 toeristen de stad. Prek: „Niemand had verwacht dat corona zo lang zou duren.” „Vóór corona was er ook armoede, maar we konden rondkomen”, zegt Prek. „Dat is nu anders. Mensen raken hun huis kwijt. Niet alleen in mijn dorp. Ook in de dorpen om ons heen. In de hele omgeving hebben mensen schulden.” Het concept van het microkrediet werd in de jaren zeventig ontwikkeld door econoom Muhammad Yunus  om mensen uit de armoede te halen. Burgers die nergens anders krediet konden krijgen, werden ermee in staat gesteld  een eigen bedrijf op te zetten.  Na de eeuwwisseling werden steeds meer organisaties die met geld van instellingen als de Wereldbank microkredieten verstrekten, commerciële banken met winstoogmerk. Sindsdien is het stelsel ontspoord, constateerde persbureau Bloomberg afgelopen mei op basis van eigen onderzoek. Bij veel banken werden microkredieten onderdeel van een winstmodel, met steeds hogere rentes voor schuldenaren en hoge rendementen voor kapitaalkrachtige beleggers. Het aanvankelijke doel – armoedebestrijding – kwam onder druk te staan. De Cambodjaanse microkredietenindustrie is  inmiddels uitgegroeid tot hét schoolvoorbeeld van hoe het systeem van kleine leningen kan leiden tot méér armoede, aldus Bloomberg. In Phnom Krom voelt Prek zich verantwoordelijk voor de problemen van zijn dorpsgenoten.  In Cambodja wenden mensen zich tot de dorpsleider als er een conflict is of wanneer ze hulp nodig hebben. En als overheidsambtenaar is hij  degene die een eigendomsverklaring van land kan afgeven dat als onderpand dient voor de lening. „In mijn dorp gaat het om leningen tussen de 500 en 10.000 dollar”, vertelt hij.  Ook Mao Mom (48)  leende geld. Ze wilde er een groentezaak mee beginnen. Omdat de leentijd afliep voordat ze had afgelost, moest ze bij een andere bank een nieuwe lening aangaan. En die bank vroeg een hogere rente. „Ik had een lening van 5.000 dollar. Dat is nu 7.000 dollar. Ik kan sinds de coronacrisis niet meer aflossen. Ik kan alleen de rente betalen. Maar als je een keer een betaling mist of als je de lening moet vernieuwen, dan stijgt het bedrag dat je de bank verschuldigd bent.” Andere dorpelingen herkennen haar verhaal. Ze hebben bij  Cambodjaanse banken schulden tussen de 4.000 en 10.000 dollar. Het zijn inwisselbare verhalen: de termijn van de lening loopt af. De schuldenaren zien geen andere uitweg dan een nieuwe lening aan te gaan om de oude af te betalen, vaak met een hogere rente. En zo zakt iedereen weg in  financieel drijfzand. „Sinds door corona het toerisme is ingestort, is iedereen in de problemen gekomen”, vertelt Prek. De schuldencrisis is zo wijdverspreid, dat gêne geen rol meer speelt. Op de vraag wat er gebeurt als je niet kunt betalen, verheffen de dorpelingen hun stem. „Dan dreigen ze! Crediteurs sturen hun tussenpersoon en die zegt op dreigende toon dat we maar beter kunnen betalen, of anders…” zegt vijftiger Svay Lay. „Er zijn scheldpartijen geweest. Nog geen geweld.” Er wordt gelachen. „We weten wanneer de crediteurs komen. Sommige mensen zijn dan ‘toevallig’ die middag niet thuis”, zegt Khun Salat (42) op sarcastische toon. Ze moest onlangs ook haar huis verkopen om een schuld af te lossen en woont nu in een hut naast elektricien Touch.  „Ik word er verdrietig van”, zegt dorpsleider Prek. „De banken moeten rentes verlagen, niet verhogen.” Prek probeert te bemiddelen, maar de situatie is hem boven het hoofd gegroeid. Bezorgd rommelt hij door een stapel leningovereenkomsten van zijn dorpgenoten. „Als de bank komt en een onderpand opeist, dan moet ik tekenen. Ik doe er alles aan om dat te voorkomen. Maar als de schuldenaar niet kan betalen, dan mogen ze het land of huis opeisen. Dat is de wet. Ik kan daar niets tegen doen.”  Wann Prek is als overheidsambtenaar degene die een eigendomsverklaring van land kan afgeven dat als onderpand dient voor de lening.  Foto Roun Ry Sinds premier Hun Sen, die al 36 jaar aan de macht is, 2006 uitriep als ‘het jaar van de microlening’ en de deur openzette voor banken om microkredieten aan te bieden, is het in Cambodja gewoon geworden om snel en gemakkelijk geld te lenen. Regels werden versoepeld en Cambodjanen gestimuleerd om leningen aan te gaan. De afgelopen tien jaar is het aantal leningen aan huishoudens verdértienvoudigd, volgens Bloomberg. Een op de vijf huishoudens heeft momenteel een microkrediet. En die leningen zijn gemiddeld per huishouden drie keer zo hoog als het inkomen. Een groot deel van deze huishoudens heeft zijn huis als onderpand gegeven. Volgens weekblad Nikkei Asia staat er in de Cambodjaanse microkredietensector 10 miljard dollar aan leningen uit. De Cambodjaanse mensenrechtenorganisatie Licadho stelde al in 2019 vast dat veel microleningen worden afgesloten zonder dat er een solide aflossingsplan is. Veel schuldenaren, veelal financieel ongeletterd, raken het overzicht kwijt. Schimmige tussenpersonen nemen de verkoop van het onderpand over. In veel gevallen, zo ontdekte Licadho, zit de schuldenaar na de verkoop van zijn of haar huis vast aan een nieuwe schuld, aangeprezen door de tussenpersoon,  omdat hij weer kredietwaardig zou zijn. Terwijl door de coronacrisis veel Cambodjaanse huishoudens in armoede vervielen, boekten zes van de acht Cambodjaanse microfinanciers  in 2020 winsten, zo berekende Bloomberg. Een van de grootste banken, LOLC Cambodia, sloot het jaar af met een winst van 45,4 miljoen dollar, een derde meer dan het jaar ervoor. Een groot deel van de huishoudens die een microkrediet hebben, hebben hun huis als onderpand gegeven. Veel van hen zijn dat huis nu kwijt, omdat ze de lening niet konden aflossen. Foto Roun Ry De Cambodjaanse banken die microleningen aanbieden worden bijna allemaal gefinancierd door een handvol internationale instituten, waaronder de International Finance Corporation (IFC) van de Wereldbank. In de afgelopen twee jaar ontvingen banken in Cambodja – een land met zeventien miljoen inwoners – van het IFC 425 miljoen dollar, aldus Bloomberg. Daar zitten ook banken tussen die volgens ngo Licadho mensen onder druk zetten om boven hun macht te lenen en hun huis als onderpand te geven. „We zijn in Cambodja selectiever geworden met wie we zaken doen”, verklaarde een IFC-medewerker na vragen van Bloomberg. Maar het is onduidelijk of er genoeg toezicht is op waar het geld naartoe gaat. De meeste Cambodjaanse banken, waaronder LOLC Cambodia en het overkoepelende microfinancieringsinstituut CMA,  ontkennen misstanden. LOLC stelt dat ze zich aan de regels houdt. „We hebben geen klachten van onze klanten ontvangen”, verklaren ze aan Bloomberg. Van de Cambodjaanse overheid hoeven de schuldenaren niet veel  hulp te verwachten. Afgelopen juni stelde premier Hun Sen dat banken het recht hebben woningen te onteigenen als mensen hun lening niet kunnen betalen. Berichten over misstanden veegde hij van tafel. Die zouden onderdeel zijn van een complot om mensen op te jutten hun rente niet te betalen. Touch is vastbesloten om zijn gezin weer op de been te helpen. „Ik werk nu als dagloner in de bouw, voor zo’n 12 dollar per dag. Ik zei tegen mijn vrouw: ik ga zo hard werken dat we eruit komen. We betalen iedereen die we nog geld schuldig zijn terug. Een bank zei dat ze me wel wat wilde  lenen, onder nieuwe voorwaarden. Maar dat doe ik niet meer.” Een nichtje komt de hut binnen en gaat op het kleed liggen. Ze pakt een van de baby’s op en probeert het kindje aan het lachen te krijgen. „Eigenlijk ben ik nu wel gelukkig”, zegt Touch. „We luisteren  naar elkaar en zorgen voor elkaar. Nu het zo moeilijk, is zijn we als familie een eenheid.”||https://www.nrc.nl//nieuws/2022/08/17/in-phnom-krom-is-alleen-de-armste-man-schuldenvrij-a4139197
2022-08-17||Goud voor Femke Bol op 400 meter in nieuw Nederlands record||Femke Bol heeft in een nieuw Nederlands record van 49,44 seconden de Europese titel gepakt op de 400 meter. Ze bleef daarmee twee Poolse atleten voor. Lieke Klaver eindigde teleurstellend als zesde. Het is voor het eerst dat een Nederlandse Europees kampioen wordt op de 400 meter. „Wow, ik voelde me zo goed vandaag”, reageerde Bol direct na afloop bij de NOS. „Met zo’n tijd winnen, niet te geloven.” Onlangs dook de 22-jarige Bol al als eerste Nederlandse onder de 50 seconden en verbeterde ze het nationaal record tot 49,75, maar in München was ze nog eens ruim drie tienden van een seconde sneller.  Lieke Klaver werd drie weken geleden nog vierde op de 400 meter op de WK atletiek in de Amerikaanse plaats Eugene. Femke Bol liep daar alleen de 400 meter horden als individueel nummer, haar eigenlijke specialiteit en won zilver. Donderdag staat voor Bol de halve finale van de 400 meter horden op het programma, vrijdag de eventuele finale en zaterdag de 4×400 estafette samen met onder meer Lieke Klaver. Eerder op de avond eindigde Liemarvin Bonevacia als vierde in de finale van de 400 meter bij de mannen. Hij kwam met een tijd van 45,17 acht duizendsten van een seconde tekort voor een bronzen medaille. Het was wel zijn beste tijd van het seizoen. De Brit Matthew Lloyd Hudson-Smith pakte het goud.||https://www.nrc.nl//nieuws/2022/08/17/goud-voor-femke-bol-op-400-meter-in-nieuw-nederlands-record-a4139210
2022-08-17||De eerste studentenvereniging voor mbo’ers moet een einde maken aan ‘de segregatie’|| Als de 22-jarige Anne  langs de kraam van de eerste studentenvereniging voor mbo’ers loopt, snapt ze meteen waarom die nodig is. Anne, die niet met haar achternaam in NRC wil, was eerder zelf mbo-student. „Toen ik een huis zocht voor mijn stage in Eindhoven, merkte ik bij studentenhuizen dat ik sneller werd afgewezen als ik zei dat ik mbo-student was. Ze stopten vaak gewoon met luisteren.”  Ze liet zich niet ontmoedigen. „Uiteindelijk vond ik een leuk studentenhuis, ik was de enige mbo’er daar en dat maakte niets uit.” Nu gaat Anne productontwerp studeren aan de Hogeschool voor de Kunsten, een hbo-opleiding. Referendum Sanctum Hollandicus Vereniging Utrecht (R.S.H.V) is de eerste studentenvereniging voor mbo’ers  in Nederland. Het is „heel vreemd” dat zo’n vereniging er nog niet was, zegt voorzitter Lotte Welten (18). Hoewel ze benadrukt dat de vereniging is bedoeld voor de gezelligheid, is die een voorbeeld van de emancipatie van de mbo-student. Dit jaar mogen de mbo-studenten voor het eerst meedoen aan de Utrechtse introductieweek, die bestaat uit  workshops, een parade, een sportmarkt, een festival en een  verenigingsmarkt. Op die markt cirkelen Welten en haar medebestuursleden Goshi Vlaanderen (17) en Ilse Burggraaff (17) dinsdagmiddag met waterpistolen rond de opblaasbare stormbaan achter hun informatiekraam. Studenten die meedoen komen  er niet droog vanaf. De verkoeling is geen overbodige luxe in het Utrechtse Wilhelminapark, waar het gras bruingedroogd is door de aanhoudende hitte. Mbo’ers zijn schaars vanmiddag.   Van de ruim 3.700 inschrijvingen op de verenigingsmarkt zijn er rond de dertig mbo’ers. Dit maakt het werven van nieuwe leden niet makkelijk voor R.S.H.V, dat nu veertig leden heeft. „Waar zijn de mbo’ers?”, roepen de bestuursleden vanachter de kraam.  Mbo’ers worden nogal eens geweerd bij cafés en feestjes, vertelt  bestuurslid  Vlaanderen. Ze zijn vaak een jaar of 16, soms 15 als ze beginnen aan hun studie, en daarmee jonger dan hbo’ers en wo’ers. En ja, ze mogen dus vaak nog geen alcohol drinken. Maar dat is op feestjes eenvoudig op te lossen met een polsbandjes-systeem. Vlaanderen begrijpt dat het voor eigenaren van gewone kroegen lastig kan zijn om zulke jonge mensen toe te laten. Minder begrip heeft ze voor eerdere gevallen waarbij mbo’ers niet bij studenten-café’s naar binnen mogen. De precieze reden daarvoor is „niet altijd duidelijk”, zegt Vlaanderen. Mag het niet omdat diegene geen studentenpas heeft, vanwege de leeftijd of omdat ze geen lid zijn van een studentenvereniging?  Na „verschillende verhalen” van medestudenten in de media en vragen in de gemeenteraad is R.S.H.V. „in gesprek” gegaan met een kroeg-eigenaar, zegt bestuurslid Burggraaff. „Zijn verklaring was dat veel studenten geen studentenpas hebben, en zo dus niet aan kunnen tonen dat ze student zijn. Daar hebben we het nu over met onze school.” Die school is Nimeto, de mbo-opleiding voor design in Utrecht. R.S.H.V. heeft bewust gekozen voor een Latijnse naam. Latijnse namen zijn „gangbaar” bij studentenverenigingen, zegt  Welten. Referendum Sanctum staat voor samenhorigheid en verbondenheid, legt ze uit: „En gewoon gezelligheid.” Voor een inclusief studentenleven is uiteindelijk een „cultuurverandering” nodig, zegt wethouder Dennis de Vries (Jeugd, PvdA)  bij de informatiekraam van R.S.H.V. Hij studeerde zelf ooit aan het mbo – „toen werden we nog scholieren genoemd” – en vindt dat bijvoorbeeld de toegang tot sportfaciliteiten en huisvesting moet worden verbeterd voor mbo’ers. „Zo zie dat bij studentenwoningen onderscheid gemaakt wordt tussen deeltijd- en voltijdstudenten. Sommige woningen zijn alleen voor voltijdstudenten, terwijl leerwerktrajecten in het mbo heel gewoon  zijn.” Het is vooralsnog een „proef” dat mbo-studenten meedoen aan de Utrechtste introductieweek (UIT), voor het allereerst in Nederland, zegt een woordvoerder van UIT. Om onvoorziene problemen voor te zijn, is er bijvoorbeeld een limiet gesteld aan het aantal inschrijvingen van mbo’ers.  Het is waarschijnlijk een eerste stap naar meer deelnemers komende jaren, en naar een uitbreiding in andere studentensteden.  Studenten Ciska Schipper (18) en Reema Dandachi (18) hopen dat een vereniging als deze de „segregatie” die ze in het studentenleven zien zal tegengaan.  Zelf gaan ze aan de universiteit studeren, maar ze komen wel even  buurten bij de R.S.H.V-kraam.  Het leeftijdsverschil tussen mbo-, hbo- en wo-studenten zorgt misschien ook wel voor subtiele verschillen in interesses, zegt Dandachi. „Maar het idee dat mbo-studenten daardoor heel anders zouden zijn is vooral gebaseerd op een stigma.” Correctie (18 augustus 2022). In een eerdere versie stonden de leeftijden van Goshi Vlaanderen en Ilse Burggraaff verkeerd vermeld. Dat is aangepast.||https://www.nrc.nl//nieuws/2022/08/17/in-utrecht-horen-de-mboers-er-nu-ook-bij-a4139215
2022-08-17||Zeker 21 doden, 33 gewonden bij bomaanslag op moskee in Kabul||Bij een bomaanslag op een moskee in de Afghaanse hoofdstad Kabul zijn woensdagavond tijdens het avondgebed 21 mensen omgekomen en 33 mensen gewond geraakt. Dat schrijft persbureau Reuters op basis van een lokale politiewoordvoerder. Onder de slachtoffers is volgens persbureau AP ook een een prominente geestelijke, mullah Amir Mohammad Kabuli. Vele moskeegangers zijn met verwondingen overgebracht naar een ziekenhuis. Emergency NGO, een hulporganisatie in Kabul die medische zorg verleent, behandelt 27 gewonden, onder wie vijf kinderen. De aanslag werd niet direct opgeëist. De Taliban hebben de aanslag scherp veroordeeld. Woordvoerder Zabihullah Mujahid schrijft op Twitter  dat „de moordenaars van burgers” en „de daders van dergelijke misdaden” zullen worden bestraft voor „hun gruwelijke daden”. Afgelopen maandag was het precies een jaar geleden dat Afghanistan na twintig jaar weer in handen kwam van de radicaalislamitische Taliban. Sindsdien zijn vrouwenrechten weer drastisch ingeperkt en lijden vele Afghanen honger, mede door westerse sancties.  Hoewel de Taliban claimen de veiligheid in Afghanistan te hebben teruggebracht, vinden er regelmatig aanslagen plaats in het land. Die worden meestal opgeëist door een terreurbeweging die zich Islamitische Staat in Khorasan noemt, een groepering die vanwege ideologische verschillen in staat van oorlog verkeert met de Taliban. De organisatie, aangestuurd vanuit de oostelijke provincies Nangahar en Kunar, heeft het met name voorzien op de Hazara-minderheid, aanhangers van de sjiitische stroming van de islam. Maar niet alleen die minderheid is doelwit. Vorige week eiste de groepering de verantwoordelijkheid op voor de moord op een prominente Taliban-geestelijke in Kabul. Of de terreurorganisatie ook verantwoordelijk is voor de ontploffing in de moskee is onduidelijk. Een ooggetuige, een inwoner van de wijk Kher Khanna waar de betreffende Siddiquiya-moskee zich bevindt, zegt tegen persbureau AP dat de explosie werd uitgevoerd door een zelfmoordterrorist.  Dit bericht is donderdag om 3.30 uur en om 8:50 geactualiseerd. De aantallen doden en gewonden zijn aangepast.||https://www.nrc.nl//nieuws/2022/08/17/vrees-voor-tientallen-doden-na-explosie-in-moskee-in-kaboel-a4139194
2022-08-17||Hoe het Rijk de gemeente Tubbergen kan dwingen tot asielopvang||Vorige week kondigde staatssecretaris Eric van der Burg (Asielzaken, VVD) al aan een nieuwe dwangmaatregel te zullen inzetten als gemeenten bleven weigeren asielzoekers op te nemen. Een week later is Tubbergen als eerste aan de beurt. 1 Wat is het Rijk nu precies van plan? Vrijdag kocht het Centraal Orgaan opvang Asielzoekers (COA) een hotel in Albergen, in de gemeente Tubbergen. Maar om er een asielzoekerscentrum van te maken, moet van het gemeentelijke bestemmingsplan (logies) worden afgeweken. Pas dan kan het COA een vergunning aanvragen voor een azc.  Zo’n afwijking van het bestemmingsplan is gewoonlijk aan de gemeenteraad, na een voorstel van het college van burgemeester en wethouders. Staatssecretaris Van der Burg neemt nu de vergunningsverlening van Tubbergen over, schreef hij dinsdagavond aan de Tweede Kamer: „Op die manier is het Rijk niet gebonden aan de bereidwilligheid van gemeenten om een COA-locatie te openen.” Hij schrijft ook: „Het betreft hier een eerste stap, waarna ook meerdere locaties in andere gemeenten zullen volgen.” Dat is bijzonder: het lijkt in te druisen tegen de autonomie van gemeenten. En in maart zei Van der Burg nog dat dwang uitoefenen voor de opvang van asielzoekers „een nederlaag zou zijn”. 2 Waarom is dit volgens de staatssecretaris nodig? Het aanmeldcentrum in Ter Apel moet worden ontlast. Daar slapen de voorbije  maanden honderden asielzoekers buiten, omdat er geen plek is in het azc. Eerder deze week bleek dat bijna twee derde van de veiligheidsregio’s het afgesproken aantal opvangplekken voor asielzoekers of Oekraïners niet heeft geregeld. Vorige week vroeg het kabinet de 25 veiligheidsregio’s nog eens 5.600 opvangplekken extra te regelen – 225 per regio.  Van der Burg werkt aan een wetsvoorstel waarbij gemeenten een wettelijke opvangtaak krijgen. Dat voorstel gaat „na de zomer” in consultatie, en moet daarna nog door de Tweede en Eerste Kamer. Om toch snel opvang te regelen, kondigde de staatssecretaris vorige week deze „tijdelijke noodgreep” aan: het ruimtelijke ordeningsinstrumentarium. Tubbergen is nu de eerste gemeente waar dat wordt ingezet, zei Van der Burg woensdag op een persconferentie in Zwolle: „Het COA is al tijden in gesprek met het gemeentebestuur, en hoorde keer op keer ‘dat willen we niet’.” Maar, zei de staatssecretaris: „We redden het niet op basis van vrijwilligheid.” 3 In hoeverre verschilt dit van eerdere dwangmaatregelen? Eind vorig jaar kwam Van der Burgs voorganger Ankie Broekers-Knol met een „bestuurlijke aanwijzing”, een dwangbevel om vijf gemeenten te verplichten 2.000 noodopvangplekken te regelen op onder meer vliegveld Twente, en in oude Rijksvastgoedpanden in Gorinchem en Alkmaar. Voor dat dwangbevel bleek geen juridische grondslag  te zijn. Het ruimtelijke ordeningsinstrumentarium bestaat al langer als juridisch middel. Het Rijk heeft de bevoegdheid  „bij de verwezenlijking van een project van nationaal belang” een gemeente te ‘overrulen’. „Het standaardvoorbeeld is een vuilverbrandingsinstallatie, niemand wil die in zijn achtertuin”, zegt Frank Groothuijse, hoogleraar Omgevingsrecht aan de Universiteit Utrecht. Hij noemt ook hoogspanningsmasten en windturbines als voorbeeld, of op provinciaal niveau wegen. Het Rijk moet wel motiveren waarom het de vergunningverlening overneemt, zegt hij. „Het moet  gaan om een noodzakelijk ruimtelijk belang.” John Bijl, directeur van het Perikles-instituut dat gemeenteraden adviseert, wijst op een ander voorbeeld: Westland wilde geen islamitische basisschool in de gemeente, ondanks het feit dat een scholenvereniging voldeed aan alle wettelijke eisen en ondanks een uitspraak van de Raad van State. De toenmalig minister van Onderwijs zette een bijzonder machtsmiddel in: een indeplaatsstelling. Daarmee nam hij namens de gemeenteraad het besluit dat de aanvraag van de scholenvereniging opgenomen moet worden in het onderwijsplan van de gemeente.  „Wat is hier de reden dat het Rijk het nodig acht om een andere overheid buiten spel te zetten?”, vraagt Bijl zich af. „Welke gesprekken zijn er geweest met Tubbergen?” De staatssecretaris informeerde de burgemeester van Tubbergen dinsdag om vijf uur, een uur voordat hij zijn brief naar de Tweede Kamer stuurde. Van der Burg zegt dat de koop van het hotel door het COA dreigde uit te lekken. Volgens hem ging aan het telefoongesprek met de burgemeester overleg met het COA vooraf. 4 Kan het gemeentebestuur van Tubbergen iets veranderen? Het college en de gemeenteraad van Tubbergen voelen zich overvallen, en „gaan kijken” wat zij kunnen doen om de komst van een azc tegen te houden. Sommige projecten kan een decentrale overheid niet tegenhouden, zegt hoogleraar Omgevingsrecht Groothuijse. Dan gaat het om de komst van waterkeringen of hoofdwegen, waar tegen een gemeente onder de Crisis- en herstelwet niet in beroep kan.  Een azc valt daar volgens hem niet onder. Tubbergen zou naar de rechter kunnen stappen. „Het is hun goed recht juridische middelen te benutten”, zei Van der Burg. De juristen van het ministerie van Justitie en Veiligheid hebben er „absoluut” vertrouwen in dat het ruimtelijke ordeningsinstrumentarium ingezet kan worden bij azc’s. Als het hotel moet worden aangepast, door een inpandige verbouwing, kunnen omwonenden en belanghebbenden  nog bezwaar maken. Van der Burg zei dat het hotel door een „soberdere inrichting” geschikt kan worden gemaakt voor tweehonderd asielzoekers in plaats van de tachtig hotelgasten nu. 5 Wat vinden andere gemeenten ervan? De Vereniging Nederlandse Gemeenten (VNG) hamerde er vorige week al op dat structurele maatregelen nodig zijn om ‘Ter Apel’ op te lossen. Rutger Groot Wassink, wethouder in Amsterdam en woordvoerder asiel namens de VNG, noemt het ruimtelijke ordeningsinstrumentarium „een uitzonderlijke maatregel voor uitzonderlijke tijden”. „Het kan zo niet langer voor Ter Apel, ook niet voor de mensen daar. We zijn door de grenzen gezakt van wat humanitair is”.  Maar hij zegt ook: „Er moet snel een set afspraken komen waardoor dit middel niet noodzakelijk is. Gemeenten en veiligheidsregio’s lossen nu nalatig kabinetsbeleid op.” De VNG pleit voor een wettelijke plicht asielzoekers op te vangen, zoals die er ook is voor de huisvesting van statushouders. Dan moeten álle gemeenten iets doen. Groot Wassink: „Je ziet nu dat sommige gemeenten de telefoon niet opnemen.”  De VNG noemt dwang „nooit goed voor het draagvlak: „Zo schakel je colleges en gemeenteraden uit.” ||https://www.nrc.nl//nieuws/2022/08/17/hoe-het-rijk-de-gemeente-tubbergen-kan-dwingen-tot-asielopvang-a4139205
2022-08-17||Inflatie gaat economie straks raken, consument sombert nu al|| Als je het gemoed van de Nederlandse consument bekijkt, zou je bijna denken dat het land in een diepe recessie verkeert. De stemming onder consumenten is ronduit zwartgallig, zo blijkt uit het door het Centraal Bureau voor de Statistiek gemeten consumentenvertrouwen. Niet eerder sinds het begin van de meting in 1986 waren consumenten zo somber over de economie en ook hun koopbereidheid was nog nooit zo laag. Het consumentenvertrouwen, een saldo van positieve en negatieve antwoorden in een enquête van het CBS, kwam in juli  uit op minus 51, tegen minus 50 in juni. De inflatie lijkt de grote oorzaak van de somberheid.    Toch gaat het met de Nederlandse economie helemaal niet zo slecht. In het tweede kwartaal van dit jaar (april, mei en juni) groeide het bruto binnenlands product met 2,6 procent ten opzichte van het eerste kwartaal, zo maakte het CBS woensdag bekend op basis van een eerste berekening die later nog wordt bijgesteld. Vergeleken met een jaar eerder  is het Nederlandse bbp 5,3 procent groter geworden.  Daarmee doet Nederland het beter, flink beter zelfs, dan de meeste buurlanden en handelspartners. De economie van de hele Europese Unie groeide in het tweede kwartaal met 0,6 procent  op kwartaalbasis. In het Verenigd Koninkrijk en in de Verenigde Staten kromp de economie licht, de Amerikanen beleven nu een milde recessie.  Nederlanders somberen, terwijl de economie bovengemiddeld goed presteert. Wat is hier aan de hand?  De bbp-groei in het tweede kwartaal kwam uit meerdere hoeken. De Nederlandse export nam toe met 2,7 procent op kwartaalbasis. Meer machines, voedingsmiddelen en chemische producten gingen de grens over. Onder ‘export’ valt ook de export van diensten, inclusief  diensten  ten gunste van buitenlandse toeristen en reizigers in Nederland. Daar zat ook flinke groei in – dankzij het wegvallen van coronarestricties. Investeringen stonden ook in de plus, met ruim 5 procent. Bedrijven investeerden meer in vervoersmiddelen en machines en er werden meer bedrijfspanden gebouwd.  Maar ook die zo zwartgallige consument hielp mee aan de groei: de consumptie van huishoudens lag in het tweede kwartaal bijna een procent hoger dan in het kwartaal ervoor. Dat is vooral een postcorona-effect. Sectoren die in het begin van het eerste kwartaal nog te kampen hadden met een lockdown, zoals de horeca, de niet-essentiële winkels en contactberoepen, waren in het tweede kwartaal weer volledig open. De consumptiegroei zat louter bij dit soort diensten. Aan de meeste goederen werd juist minder besteed, aldus het CBS. „Het afgelopen kwartaal was goed te merken dat alle coronamaatregelen opgeheven waren en dat Nederlanders er veel op uitgingen”, zei Peter Hein van Mulligen, CBS-hoofdeconoom, woensdag tijdens een presentatie. De inflatie lag het hele tweede kwartaal hoog: volgens de Europese definitie boven de 10 procent, hoger dan in veel buurlanden. Dat tast de koopkracht aan – een hoofdpijndossier voor politici in Den Haag. Toch trokken Nederlanders in het tweede kwartaal nog met graagte de portemonnee. Nederlandse consumenten hebben tijdens de pandemie veel geld „opgepot”, zegt Van Mulligen aan de telefoon. „De inhaalvraag is wat groter dan in andere landen.” Daarin speelt mee dat de Nederlandse overheidssteun aan burgers en bedrijven tijdens de pandemie „royaal”  was in vergelijking met andere Europese landen. Mede daardoor doet Nederland het „de hele coronaperiode al beter dan de landen om ons heen”, zegt hij. Toch begint de piekende inflatie  het koopgedrag van Nederlanders wel degelijk te raken, zij het met enige vertraging, zegt Bert Colijn, econoom bij ING. „In juni zagen wij een afname in  de waarde van pintransacties. Dat duidt op dalende consumptie.” De bank gaat mede hierom uit van een ‘milde technische recessie’ (twee kwartalen op rij lichte bbp-krimp) in Nederland in de tweede helft van dit jaar. Ook om een andere reden is het onwaarschijnlijk dat de fraaie bbp-groeicijfers de komende kwartalen aanhouden:   de slechte vooruitzichten voor de export. Nu nog, zeggen Van Mulligen en Colijn, presteert de Nederlandse export een stuk beter dan die van Duitsland, het grote buurland waarvan de economie eveneens sterk leunt op de uitvoer. De Duitse export is meer dan die van Nederland gebaseerd op de maakindustrie. „Denk aan de auto-industrie.  Duitsland heeft directer last van tekorten aan onderdelen en van gestegen transportkosten dan Nederland”, zegt Colijn.  Ook voert Duitsland relatief meer uit naar China dan Nederland. China  is nu, door zware coronarestricties, dicht bij  een recessie. „De Duitse industrie is daar een stuk vatbaarder voor dan de Nederlandse”, zegt Van Mulligen.  Als toeleverancier van Duitsland zal de Nederlandse industrie zich niet lang aan de problemen daar kunnen onttrekken, denkt Colijn. Op de voor Nederland belangrijke exportmarkten is het beeld niet rooskleurig. ING en andere banken gaan uit van een recessie in de eurozone in de tweede helft van dit jaar, mede door de hoge energieprijzen en door de dalende koopkracht van consumenten. De VS verkeren al in recessie.  Of ook in Nederland de bbp-cijfers in de min zullen gaan, kan niemand voorspellen. Maar heel waarschijnlijk zal het mooie cijfer van het tweede kwartaal niet   herhaald worden.   ||https://www.nrc.nl//nieuws/2022/08/17/inflatie-gaat-straks-economie-raken-maar-nu-nog-niet-a4139204
2022-08-17||De kledinghanger lijkt uitontwikkeld. Of valt er nog iets aan te verbeteren?||Tussen de kassen rondom Pijnacker staat de fabriek van Metaplastics, een familiebedrijf in kledinghangers. De spuitgietmachines   overstemmen Amri Choudhry. Robots, noemt mede-eigenaar Choudhry  zijn machines. Per uur spuugt zo’n grote pers pakweg 750 hangers uit, elke machine een ‘eigen’ model. Zo worden kunststof korrels uiteindelijk kledinghangers. In het magazijn staan dozen met de meest geproduceerde hangers opgestapeld tot aan het plafond. „Als er een bestelling binnenkomt, kunnen we gelijk leveren.”  Verbeterde producten die op het eerste gezicht af lijken, maar dat vaak bij lange na niet zijn. Met een handjevol werknemers produceren de broers Amri (52) en Imran (59) miljoenen kledinghangers per jaar voor winkelketens, confectiebedrijven en stomerijen.  De broers zetten het bedrijf in 1994 voort na het overlijden van hun vader, de oprichter. Zijn portret hangt bij de ingang van de fabriek. „Hij heeft ons succes niet mogen meemaken.”   Vader Zaffar Ahmad Choudhry begon in 1976 met de productie van simpele kunststof artikelen. Eerder werkte hij in het Verenigd Koninkrijk, bij een fabriek die kunststof dashboards voor auto’s maakte. Geïnspireerd door het materiaal polystyreen – piepschuim –  kreeg hij het idee zelf producten te gaan maken, zegt Amri. „Hij begon met fotolijstjes en koffiebekers. Daar schafte hij een coatingmachine voor aan. Op een gegeven moment zijn we ook voor de confectie-industrie gaan werken: we maakten gespen voor riemen. Toen bleek dat gespen niet altijd nodig waren, want niet ieder kledingstuk heeft een gesp nodig. Maar ze hebben wél altijd een kledinghanger nodig. Die zijn we toen gaan maken. Zo zijn we erin gerold.” Sindsdien is de kledinghanger „booming business” voor de broers.  „We zijn in 1994 begonnen met één type”, vertelt Amri, „een lichtgewicht, vlakke kunststof hanger – veelgebruikt voor T-shirts en bloezen.”  In zijn kantoor bedekken meer dan zestig soorten hangers de wand. Als je eenmaal in de kledinghangers zit, kom je met één of twee modellen niet ver. Hij lacht. „De bedrijven roepen: ‘we hebben ook jassen en jurken. Hebben jullie daar iets voor?’ Die zijn we dus ook gaan maken.” Foto Niels Blekemolen
 Een leek zou zeggen: een kledinghanger is een kledinghanger. Maar er zijn wel degelijk verschillen. Zo zijn er voor T-shirts, bloezen en tops vlakke hangers. Voor rokken heb je knijphangers en voor broeken is er de variant met broeklat. Jassen hebben gebogen hangers met brede schouders nodig. En het kostuum krijgt een combinatie van gebogen hanger met brede schouders én broeklat. Lingerie hangt weer aan wat kleinere, transparante modellen met haken en inkepingen. En knaapjes zijn er, net als kleding, in maten: van babyformaat tot XL.  Voor elk type hanger heb je een spuitgietmal nodig. Deze worden bij matrijzenmakers besteld – de verantwoordelijkheid van Imran. Hij bekijkt samen met de klant  wat het meest geschikte model is. „De basis is duidelijk. Elke hanger moet een frame en een haakje hebben. Aan de vormgeving kan dan nog gesleuteld worden”, zegt Amri. Soms wil een klant dat een hanger ronder, steviger of breder wordt gemaakt, zodat hij niet gelijk breekt wanneer je er iets aan hangt.  „Er kunnen bijvoorbeeld extra inkepingen worden gemaakt, of we veranderen de hellingshoek van het frame.” En voor je het weet, ontstaat zo een nieuwe creatie. „De functie blijft hetzelfde, maar de klant beslist vaak zelf hoe de hanger voor zijn collectie eruit moet zien.” De kledinghanger moet dus én passen in de huisstijl van de klant én een vorm hebben die past bij het kledingstuk. Hoe krijgen de broers dit voor elkaar? Door te experimenteren met additieven, zegt Amri. Zo voegen ze een rubber-extract toe om een hanger minder stug te krijgen. „Belangrijk als je een zwaar kostuum wilt ophangen. De hanger mag best iets doorbuigen of veren, maar niet breken. Daar zorgt zo’n extract voor.”  Qua kleur is alles mogelijk. Maar dan wordt het wel iets duurder. Het standaard haakje is zwart, door gebruik van gerecyclede grondstof. Voor kleur gebruiken ze nieuwe kunststoffen. Amri vertelt hoe hij het bedrijf is binnengekomen. „Ik was 24 en net klaar met een economisch-administratieve opleiding. Toen stierf mijn vader, 58 jaar oud. Het was voor mij logisch om hier te werken. Het is nu eenmaal een familiebedrijf.”  Een kledinghangertype gaat zo’n vijf tot zeven jaar mee. Dan is het tijd voor of een nieuwe of verbeterde versie De broers hebben de taken in het bedrijf verdeeld. Amri richt zich op de  commerciële en administratieve taken, Imran op de technische kant. Hij houdt zich bezig met productie en bedrijfsvoering. „Voor het inpakken van de producten en kwaliteitschecks hebben we personeel.”  De broers hebben weinig last van concurrentie; Metaplastics is volgens hen de enige producent van kledinghangers in Nederland. Vroeger waren er wel Nederlandse concurrenten, maar die vielen de afgelopen jaren om, mede door concurrentie uit het Verre Oosten, Oost-Europa en Turkije, waar de lonen lager liggen.  Ook de broers hadden  last van concurrentie uit lagelonenlanden. Daarom namen ze tien jaar geleden een belangrijke beslissing. „Het was voor ons óf stoppen met de handel, óf heel goed automatiseren. We kozen voor het laatste.” Dit pakte goed uit. „De lokale markt weet ons te vinden doordat we snel kunnen leveren.” Metaplastics gebruikt nog steeds vooral polystyreen, een stug materiaal dat ook in veel huishoudelijke producten zit. „Het is buigzaam, maar niet té, zodat het niet doorbuigt wanneer je er zware kleding aan hangt. Erg geschikt dus.” Een kledinghangertype gaat zo’n vijf tot zeven jaar mee, zegt Amri. Dan is het tijd voor of een nieuwe of verbeterde versie. Metaplastics volgt de kledingtrends niet op de voet, maar veranderende kledingstijlen hebben wel effect op de ontwikkeling van een hanger.  In periodes waarin bovenkleding met wijde hals in de mode is, stijgt de vraag naar kledinghangers met een antisliplaag. Die zorgt ervoor dat de kleren niet van de hangers af glijden.  Meestal dicteert de markt het type hanger, soms haalt Metaplastics zelf een hanger uit de collectie. „Sommige afnemers gebruiken al tien tot vijftien jaar hetzelfde product en willen niets anders. Als het aantal bestellingen te klein wordt, adviseren wij ‘oudgebruikers’ soms  over te stappen op een ander model.” Tot de jaren zestig waren kledinghangers van hout. Ze bestonden uit een plat stuk hout dat in een schoudervorm werd gesneden. Veel te duur en bewerkelijk, zegt Amri. „Een houten kledinghanger moet geschaafd en gelakt worden. Het metalen haakje moet erin geschroefd worden.” Toch ziet hij  dat de houten en ook  metalen kledinghangers   in trek zijn.  „Luxere winkels gebruiken houten hangers vooral voor  een chiquere uitstraling van de collectie in hun winkels. Voor het transport van hun kleding van de fabriek tot de winkel gebruiken ze wel de kunststof hangers.” Veel winkels zijn hun kleding bovendien anders gaan presenteren. Er wordt, vergeleken met voorgaande jaren, minder kleding opgehangen aan hangers en meer opgevouwen op tafels gepresenteerd voor „een modernere vormgeving en atmosfeer in de winkels”. Vormen deze trends een bedreiging voor het bedrijfsmodel van Metaplastics? Daar is Amri niet bang voor.  „Zolang er kleding is, zijn wij nodig.” Wat valt er nog te sleutelen aan producten die af lijken? Zoeken fabrikanten van alledaagse producten nog naar verbetering? In deze zomerserie onderzoekt NRC hoe producenten grenzen proberen te verleggen voor producten die op het eerste gezicht uitontwikkeld lijken.  De kaasschaaf De autoband De vuilniszak Pils De kaars De kledinghanger||https://www.nrc.nl//nieuws/2022/08/17/de-kledinghangers-van-amri-en-imran-choudhry-buigen-met-de-mode-mee-a4139199
2022-08-17||De Documenta is een warme bubbel van collectiviteit, maar er mist iets||En ondertussen barstte op de Documenta in Kassel de hel los… Verwijten van antisemitisme vlogen in het rond. De term ‘nazipropaganda’ viel. Lange, zeer Duitse polemieken in de kranten – en boze Duitse politici die over elkaar heen buitelden om de Documenta-organisatie de mantel uit te vegen over hun politieke visie. De curatoren, het Indonesische collectief ruangrupa, hadden van te voren weliswaar verkondigd dat ze zich met hun tentoonstelling op een andere, nieuwe manier wilden verhouden tot kunst en maatschappij, collectiever, met meer aandacht voor het proces, maar dit was nu ook weer niet de bedoeling. Aan de andere kant: was zoveel opwinding dan geen maatschappelijke interactie? Maar de curatoren bleven verrassend stil. Ze gaven een statement af en zwegen – wat vreemd voelde, voor een tentoonstelling die midden in de maatschappij wil staan. In de rubriek ‘Wereldkunst’ schrijft kunstcriticus Hans den Hartog Jager maandelijks een beschouwing of polemiek over kunst die hem opvalt.  31.  Waarom de social design van Studio Drift hypocriet is  30.  Expositie Documenta is warme bubbel collectiviteit  29.  Weg met het geld! Weg met de kunstenaar als individueel genie  28.  In Venetië predikt Marlene Dumas een zachte revolutie  27.  Kunst moet op zoek naar waarheid  26. De kunst van Hito Steyerl lijkt ingehaald door de tijd  25. In het werk van Kehinde Wiley is ongemak de kern   24. NFT’s zijn de hype van 2021 en zijn miljoenen waard. De vraag is nu: leveren ze al goede kunst op?   23. Oude en nieuwe principes botsen in expo Kirchner & Nolde   22. Vechten tegen het systeem: de compromisloze kunst van Cady Noland  21. Kunst is nu machtelozer dan ze zelf denkt  20. Leve de miljardairs die spannende kunst kopen 19. Luc Tuymans: Ik schilder de barsten in de façade 18. We zoeken krachtige portretten die niemand vastpinnen 17. Zombiekunst verovert de muren van de miljonairs 16. Jeff Koons geeft een masterclass vertrouwen 15. Leve de nieuwe super avant-garde! 14. Tenant of Culture bespeelt de macht van mode 13. Kunstenaar helpt arbeiders in Congo: wie heeft daar baat bij? 12.  Kunstenaar Tavares Strachan herschrijft de geschiedenis 11.  Laat de zwarte Le Corbusier opstaan 10.  Aby Warburg en de kunst van het associëren 9.  Beelden vangen op Google Street View 8. Het paradijs is een tuintje in het Erasmuspark 7. Kunst heeft geen baat bij goede bedoelingen 6. Kunstenaar Gregor Schneider heeft een huis, en mondkapjes 5. Melanie Bonajo namens Nederland op de Biënale van Venetië: eindelijk uit de comfortzone 4. Moeders zijn de eerste spiegels 3. Weg met die zachte zeurende zelfhaat in Nederlandse musea 2. Odawara Art Foundation: het paradijs nestelt zich in je hoofd 1. Kara Walkers pronkfontein is fantastische verbeelding van kantelende geschiedenis De kiem voor de onrust was maanden eerder al gelegd, toen duidelijk werd dat ruangrupa zowel het collectief The Question of Funding had uitgenodigd (met Palestijnse sympathieën) als het Palestijnse Khalil Sakakini Cultural Center. Was Documenta anti-Israël? De daaropvolgende discussie werd nog tot smeulen gebracht, maar laaide weer op toen tijdens de opening op het Kasselse Friedrichsplatz, het hart van de Documenta, de enorme (12 x 7 meter) schildering People’s Justice (2002) van het Indonesische kunstenaarscollectief Taring Padi werd onthuld. Dit doek, een herinnering aan de slachtoffers van het Soeharto-regime, was weliswaar al twintig jaar lang op verschillende plaatsen tentoongesteld, maar nu, in Duitsland, werden er twee figuren op gesignaleerd die het hart van de Duitse historische gevoeligheid raakten: een man met een varkens-neus en het woord ‘mossad’ op zijn helm en een man met een bolhoed, peies-krullen en puntige tanden. Dat waren klassieke discriminerende stereotypes, zeker de laatste, maar daar stond weer tegenover dat de Mossad-man mee-rent in een pelotonnetje geheimagenten met helmen waar KGB, MI5 en 007 op staat, en dat de man met de pijpenkrullen zich in een groepje bevindt met onder anderen een (Indonesische?) rode baret met een varkenskop, en een witte man die wordt verbeeld als een overdadig consumerende, windenlatende baby. Niet heel smaakvol misschien, zeker niet naar Duitse maatstaven, maar de context van satire en overdrijving was ook wel weer zo duidelijk dat enige relativering op zijn plaats leek. Zo niet in Duitsland.  Ineens merk je weer hoe aangenaam het is als kunst toeschouwers verbindt Bondspresident Frank Walter Steinmeier stelde tijdens zijn Documenta-openingsrede dat „de erkenning van de staat Israël de basis voor het debat moest blijven”. Kunstenaar Hito Steyerl, altijd gretig om aan de goede kant van de geschiedenis te staan, trok haar werk terug en Documenta-Generaldirektorin Sabine Schormann nam ontslag. Toen ik op de krant aankondigde eind juli naar Kassel ter gaan, mailde een bezorgde collega dat ze benieuwd was of de Documenta tegen die tijd nog wel open zou zijn. Museum Fridericianum in Kassel. Foto Maurice Boyer
 Maar dat bleek mee te vallen. Sterker nog: de sfeer op en rond het Friedrichsplatz is een warm bad. Het is er rommelig, maar er heerst een prettig gevoel van gezamenlijkheid, geheel in de geest van de lumbung, de rijstschuur die ruangrupa tot Documenta-thema had uitgeroepen. Het Fridericianum, het statige, klassieke museum op het pleinhart, is overgenomen door collectieven. Groep Gudskul heeft een projectruimte ingericht waar je kunt knutselen, naaien en waar videospelletjes worden gespeeld, het RomaMoMA vraagt aandacht voor de achtergestelde positie van Roma-kunstenaars (met onder andere fantastische wandkleden van Venetië-Biënnale-hit Malgorzata Mirga-Tas) en het Tunesische collectief El Warcha heeft een zaal volgestouwd met zeer aanstekelijk knutsel-design van stoelen en banken, bij elkaar gehouden door tie-wraps.  Er is op de Documenta veel aandacht voor problemen en misstanden, variërend van de terreur tegen de Koerden, milieuvervuiling in Colombia, vrouwelijke duikers in Zuid-Korea, en de achtergestelde positie van vrouwen in Syrië. De tentoonstelling is kritisch, actueel en sociaal betrokken, wat perfect past bij de breuk met het romantische individualisme dat ruangrupa had aangekondigd.  En zowaar: die breuk blijkt voor de witte westerse toeschouwer verrassend goed te harden. Ineens merk je weer hoe aangenaam het is als kunst toeschouwers verbindt – en aandacht voor hen die niet worden gezien, wie is daar nou op tegen? Bovendien levert de collectieve methode nog steeds gewoon kunstwerken op – wat maakte het dan uit dat ze niet door een individu maar door een groep worden gemaakt? Deze Documenta heeft wel iets van een enorme hippie-commune, weliswaar met minder haar en minder loze slogans, maar mét een Aboriginal-ambassade en vegetarische Bratwurst. Hier werd de verbinding waar de wereld zo’n behoefte aan heeft, niet gepreekt, maar in de praktijk gebracht. Toch? Maar langzaam sijpelde er ook een verraderlijke kant van die warme collectiviteit door – noem het escapisme. Na een paar uur Kassel drong het tot me door dat de politieke en maatschappelijke onderwerpen die in de Documenta aan de orde komen allemaal voldoen aan behoorlijk nauwkeurig uitgefilterde criteria. Of het zijn algemene, in de kunstwereld goed-liggende thema’s als meer aandacht voor transgenders of voor kleinschalige boeren. Óf het gaat over specifieke misstanden in niet-westerse landen. Dat laatste is goed, het is nuttig, maar voor de westerse toeschouwers is het ook enorm veilig en elitair: kijk ze er weer een zootje van maken in Colombia, Syrië, Kenia. Terwijl we dagelijks kunnen constateren dat er ook op het westen bést wat aan te merken is – op de houding in het Israël-Palestijnen-conflict bijvoorbeeld, onze omgang met het klimaat, het steeds agressiever wordende extremisme, waar Documenta zelf mee werd geconfronteerd toen vandalen anti-Palestijnse leuzen op een van de locaties hadden gekalkt. En waarom is de oorlog in Oekraïne  eigenlijk zo afwezig?  Maar daar gaat het niet over – ongemak, echte confrontatie, zelfreflectie biedt de Documenta de westerse toeschouwer maar in zeer beperkte mate – waarmee deze alternatieve expositie ineens verrassend veel op de establishment-bubbel van Art Basel lijkt. Of, anders gezegd: als community, als levensstijl, is deze Documenta prettig, maar de ontregelende kracht van kunst wordt hier wel erg veel opgeofferd aan de common sense van de kunstwereld – waarom durfde de organisatie de Taring Padi-discussie niet te omarmen? Is dat niet juist waar zulke sociale kunst uiteindelijk toe zou moeten leiden? Aan de andere kant van het spectrum valt op dat er op deze Documenta geen enkel ‘meesterwerk’ is te bekennen, een werk dat na-knettert en nazindert en beklijft – zoals, ik doe maar een gooi, Pierre Huyghes Untilled (2012, met de rozepotige hond) twee Documenta’s geleden. De enige uitzondering daarop is misschien de tentoonstelling van het Haïtiaanse collectief Atis Rezistans in de St. Kunigundis-kerk, door de ongemakkelijke botsing die ze presenteren van macabere, voodoo-achtige beelden met uitgeteerde schedels (waaronder een Maria met kind) en een voormalige christelijke kerk.  Dit werk maakt indruk omdat het zich nadrukkelijk losmaakt van de ‘goede smaak’ – doordat het confronterend is, grof, anders, en het ongemak van de harde botsing tussen twee culturen eindelijk niet wordt gesmoord, maar juist bij de toeschouwer wordt achtergelaten: los het zelf maar op, lijkt deze kunstenaarsgroep te zeggen. Het voelt bevrijdend. Maar daarna dacht ik ook: misschien vragen we soms ook wel te veel van kunst. Want hoe je het ook wendt of keert: de energie op deze Documenta, de sfeer van vrijheid, van nieuwe mogelijkheden die ruangrupa heeft gecreëerd, is een unieke ervaring. En serieuze winst voor de kunst.  Hoe véél winst, werd me duidelijk toen ik vorige week de Berlijn Biënnale bezocht en ik met een tijdscapsule werd teruggeschoten naar tijden van conceptuele betweterige beeldenarmoe: vooral op de locatie KW, in hartje Berlijn, staat de Biënnale vol met belerende, visueel-arme installaties, waardoor het voelde of alle energie uit me werd gezogen. Gelukkig werd het op de andere locaties beter en legt de Berlijn Biënnale af en toe zelfs een mechanisme bloot dat bij de Documenta nadrukkelijk ontbreekt: het feit dat er bij dit soort geëngageerde, maatschappij-betrokken kunst altijd een olifant in de kamer is – de factor macht. Niet zozeer de macht van politici, bedrijven en financiers, maar vooral van tentoonstellingsmakers en kunstenaars.  Niet voor niets was de video Silence of Sheep (2010) van de Egyptische kunstenares Amal Kenawy op de Berlijn Biënnale een van de beste werken die ik de afgelopen weken zag. De korte film is een weerslag van een performance die Kenawy hield op 14 december 2009, en waarbij ze een groep van twintig mannen en vrouwen als schapen over de straten van het centrum van Caïro liet kruipen. Dat is een confronterend gezicht: je voelt en ziet het fysieke ongemak van de kruipers, beseft de symbolische complexiteit van het inzetten van mensen als schapen (zeker in Egypte), je vraagt je af of de kunstenaar dit wel van mensen mag vragen en of ze alleen arme mensen heeft kunnen krijgen om zich tegen betaling te laten ‘vernederen’ – wat ook precies de kern is van de felle straatdiscussies die het tweede deel van de film vormen.  Kenawy’s film deed me beseffen hoe weinig macht als concreet onderwerp bij dit soort tentoonstellingen aan de orde wordt gesteld, hoe weinig zelfreflectie er in de kunstwereld nog steeds is – ongetwijfeld omdat deze macht zo ongemakkelijk is, omdat iedereen ermee worstelt, inclusief de ruangrupa’s die hun hippie-achtige gezamenlijkheid ook alleen maar hebben kunnen scheppen bij de gratie van 40 miljoen euro Duits belastinggeld.  De volgende stap, de moeilijkste, blijft daarom nog even aan de horizon: deze Documenta mag dan zeker een doorbraak zijn, je hoopt ook dat belangrijke tentoonstellingen als deze in de toekomst meer eigen tegenspraak toelaten, dat ze laten zien dat we ook, juist, het beste af zijn als we zijn verenigd in onenigheid. Verbondenheid in verscheidenheid, dat lijkt me een mooi streven. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/17/documenta-is-warme-bubbel-collectiviteit-a4139182
2022-08-17||Saoedische activist  veroordeeld tot 34 jaar cel vanwege tweets over vrouwenrecht||Een Saoedische vrouw is wegens enkele Twitter-berichten waarin ze het opnam voor een gevangen vrouwenrechtenactivist zelf veroordeeld tot 34 jaar celstraf. Voor zover bekend is dit de zwaarste straf ooit voor een dergelijke activist in Saoedi-Arabië. Waarnemers zien er  nieuw bewijs in dat de feitelijke machthebber, kroonprins Mohammed bin Salman (ook wel MbS genoemd), de bevolking wil inprenten dat iedere kritiek in het openbaar keihard wordt afgestraft. De 34-jarige Salma al-Shehab, die sinds 2018 promotie-onderzoek deed aan de Britse universiteit van  Leeds, werd al gearresteerd tijdens een vakantie in Saoedi-Arabië in januari 2021. Een lagere rechtbank gaf haar in eerste instantie zes jaar celstraf omdat ze de staatsveiligheid in gevaar zou hebben gebracht. Maar een speciale rechtbank voor terrorismezaken verhoogde haar straf begin vorige week tot 34 jaar. Als ze tegen die tijd nog leeft, mag ze nadien nog eens 34 jaar het land niet uit. In haar beroepszaak betoogde Shehab, die  toen al 285 dagen in eenzame opsluiting had gezeten, dat ze slechts berichten van vreedzame aard de wereld had ingestuurd, vaak slechts afbeeldingen van haar gezin. Ze is moeder van twee jongens van vier en zes jaar. Ook vroeg ze zich af hoe ze een bedreiging voor de staatsveiligheid kon vormen met een tamelijk bescheiden aantal van ruim 2.500 Twitter-volgers. De rechtbank voor terrorismezaken dacht daar echter anders over. „Saoedi-Arabië pocht tegenover de wereld over dat ze de vrouwenrechten verbeteren en wettelijke hervormingen invoeren, maar  deze weerzinwekkende straf laat zien dat de toestand zonder twijfel alleen maar slechter wordt”, stelde The Freedom Initiative, een Amerikaanse mensenrechtenorganisatie die aandacht vroeg voor het vonnis, in een verklaring. Op Twitter hekelden sommigen dat onder meer de Amerikaanse president Biden en de Franse president Macron MbS onlangs nog probeerden te paaien om meer olie te produceren, zodat de wereldolieprijs zou dalen. Ze konden beter om Shehabs vrijlating vragen, betoogden de twitteraars. De ironie wil dat Loujain al-Hathloul, de gevangen vrouwenactivist voor wie Shehab op Twitter steun uitsprak, inmiddels al is vrijgelaten, al geldt ook voor haar een uitreisverbod. Wat mogelijk in Shehabs nadeel werkt is dat ze tot de sjiitische minderheid behoort die in Saoedi-Arabië wordt gediscrimineerd en vervolgd.  De Saoedische autoriteiten proberen al jaren op allerlei manieren controle te houden over  sociale media. Het gebruik van Twitter is  binnen Saoedi-Arabië wel mogelijk, maar wie er kritiek laat horen op het regime loopt dus grote risico’s.  Twitter is deels in handen van Saoedische investeerders. Prins Alwaleed bin Talal, een miljardair die zelf  ook enige tijd gevangen werd gezet op last van MbS, bezit zelfs 5 procent van de aandelen. In mei van dit jaar verkocht Bin Talal echter ruim 16 procent van zijn bedrijf aan het  Saoedische overheidsfonds, waardoor nu ook de Saoedische staat een aandeel heeft in Twitter. Critici suggereren dat Twitter soms zijn oren te veel naar de Saoedische overheid laat hangen. Zo verontrust het hen dat Bader al-Asaker, een medewerker van MbS met twee miljoen Twitter-volgers, nog altijd een account mag hebben op het platform.  Eerder raakte Al-Asaker in opspraak omdat hij volgens Amerikaanse regeringsfunctionarissen Twitter zou hebben geïnfiltreerd om namen te achterhalen van anonieme accounts die kritiek leverden op de Saoedische regering. Met die gegevens konden de autoriteiten zulke critici vervolgens gevangen zetten.  ||https://www.nrc.nl//nieuws/2022/08/17/saoedische-activist-veroordeeld-tot-34-jaar-cel-vanwege-tweets-over-vrouwenrecht-a4139198
2022-08-17||Hoe verbouw je eten op de zoute bodem van Mars? Wetenschappers bedachten een methode||Amerikaanse wetenschappers hebben een methode bedacht waarmee ze op de zoute, voedingsstofarme bodem van Mars voedsel kunnen verbouwen. Ze maakten mest van dode restanten van luzerneplanten, die wel op barre namaak-Marsbodem van de auteurs groeiden. Die mest gebruikten ze vervolgens om sla, radijs en raapzaad te verbouwen in diezelfde grond. Zout verwijderden de auteurs met cyanobacteriën. Experimenten met ruimtelandbouw kunnen ruimtevaartorganisaties en commerciële bedrijven helpen die van plan zijn voor langere tijd mensen te sturen naar Mars, de kleine buurplaneet van de aarde. De auteurs beschrijven hun experimenten deze woensdag in het wetenschappelijke tijdschrift Plos One. Dankzij onbemande Marskarretjes en ruimtesondes weten planeetwetenschappers waar de bodem op Mars uit bestaat, en dat die niet geschikt is voor landbouw. De bodem dankt zijn roestachtige kleur aan ijzeroxide (roest). In de bodem zit ook perchloraat, een chemische verbinding die ook in raketbrandstof zit en giftig is. Er zijn weinig voedingsstoffen als nitraat en ammonium. Water is er vermoedelijk in de vorm van ijs. De bodem op mars is zout en het is onduidelijk of het waterijs op Mars zout is zodra het smelt. Als dat zo is, kan het niet direct worden gebruikt om groente mee te besproeien. De Amerikaanse wetenschappers zochten strategieën hoe ze wél groente konden verbouwen op Marsbodem. Daarvoor creëerden ze eerst namaak-Marsbodem van vulkanisch gesteente, verbrokkeld tot korrels met een breedte van ongeveer drie millimeter. Vervolgens keken ze hoe ze voedingsstoffen aan die bodem konden toevoegen. In luzerneplanten zitten veel voedingsstoffen en die plant groeide goed op de Marsbodem van de auteurs. Ze vermaalden dode resten van de luzerneplant uit hun Marsbodem tot poeder. Dat gebruikten ze als mest voor sla, radijs en raapzaad. Diezelfde groente kweekten ze ook in potten namaak-Marsbodem zónder mest. Alle potten stonden in een groeikamer, met controleerbare luchtvochtigheid en temperatuur.  Wat bleek? Raapzaad groeide 190 procent meer in bodem mét luzerneplantenmest. Radijs 311 procent meer en sla 79 procent. Daarna keken de onderzoekers hoe ze nagemaakt, zout Marswater konden ontzilten. Marien biologen wisten al dat cyanobacteriën aardse zeeën minder zout maken. De auteurs voegden een laagje van cyanobacterie Synechococcus sp. PCC 7002 toe aan een fles met 100 milliliter van hun Marswater en plaatsten de fles vier weken in een groeikamer. De bacteriën haalden ze er daarna uit door het water te zeven met vulkanisch gesteente. De cyanobacteriën werden hergebruikt in hetzelfde water en daarna nog een keer gezeefd. Het water bevatte aan het einde 91 procent minder zout. Ruimtelandbouwer Wieger Wamelink van de Wageningen Universiteit  is blij dat de onderzoekers een manier hebben gevonden om het Marswater minder zout te maken. Minder enthousiast is hij over de namaak-Marsbodem. „De auteurs hielden geen rekening met de structuur van de bodem van Mars. In hun Marsbodem zijn alle korrels even groot, terwijl de korrels op Mars verschillend zijn. Korrels die allemaal anders zijn, schuiven makkelijker in elkaar dan wanneer ze even groot zijn. Daardoor is er op de bodem van Mars minder ruimte voor water – en dus minder water voor planten – dan in de bodem van de auteurs.”||https://www.nrc.nl//nieuws/2022/08/17/sla-radijs-en-raapzaad-verbouwen-op-marsbodem-a4139196
2022-08-17||Brons voor estafettevrouwen op 4&#215;100 meter wisselslag||De Nederlandse estafettevrouwen hebben op de laatste dag van de EK zwemmen in Rome brons gepakt op de 4×100 meter wisselslag. Het goud ging naar Zweden in een tijd van 3.55,25; ruim een seconde voor de Franse ploeg. Voor Marrit Steenbergen, slotzwemster namens Nederland, betekende de derde plaats haar zevende medaille van dit toernooi. Het was aan Steenbergen te danken dat Nederland toch nog een medaille won. Na de optredens van Kira Toussaint, Tes Schouten en Maaike de Waard lag Nederland vierde, op ruime afstand van nummer drie Italië. Steenbergen, die dit toernooi individueel de beste was op zowel de 100 als de 200 meter vrije slag, zwom het gat met de Italiaanse slotzwemster Silvia Di Pietro dicht en hield bij het aantikken 22 honderdsten van een seconde over. De 22-jarige Steenbergen evenaart met haar zevende medaille een bijzonder record. Alleen de Duitse Franziska van Almsick (1993), Franse Laure Manaudou (2006) en Zweedse Sarah Sjöström (2014) kwamen eerder tot zeven podiumplaatsen op één EK.||https://www.nrc.nl//nieuws/2022/08/17/brons-voor-estafettevrouwen-op-4x100-meter-wisselslag-a4139195
2022-08-17||Spaanse vrouw beschuldigt Dutch Valley-directeur van verkrachting||De directeur van United Dance Company (UDC), organisator van festivals als Dutch Valley en Dance Valley, is afgelopen voorjaar in Spanje aangehouden op verdenking van verkrachting. Brian B. bevestigt zijn aanhouding in een woensdag gepubliceerde verklaring, waarin hij alle aantijgingen ontkent. UDC was woensdag niet direct bereikbaar voor commentaar. De beschuldigingen zijn afkomstig van een 52-jarige Spaanse vrouw. Zij publiceerde dinsdag een verklaring op Instagram, waarin ze beweert dat ze op 10 april in Madrid door Brian B. is verkracht. Ze zouden elkaar in een bar hebben ontmoet, waarna hij zou hebben voorgesteld met haar mee naar huis te gaan. „Hij duwde me het huis in en verkrachtte me met geweld”, aldus de vrouw. Na „veel nee roepen” en „geblaf van de hond” zou hij zijn vertrokken. Als ze aan iemand zou vertellen wat er was gebeurd, zou hij haar vermoorden. „Ik ontkende, en ontken nog steeds de beschuldigingen van deze vrouw”, aldus Brian B. Na zijn aanhouding in april zijn volgens hem „beide versies van het verhaal” gehoord, waarna hij door een Spaanse rechter is vrijgelaten. Volgens de vrouw is hij op borgtocht vrij in afwachting van een rechtszaak. B. schrijft de uitkomst van de strafprocedure „met vertrouwen” tegemoet te zien. United Dance Company, opgericht in 1999, is volgens de bedrijfswebsite een van de grootste organisatoren van dansfestivals in Nederland. UDC is verantwoordelijk voor Dutch Valley, Dance Valley en Ground Zero, festivals die jaarlijks tienduizenden bezoekers trekken.||https://www.nrc.nl//nieuws/2022/08/17/spaanse-vrouw-beschuldigt-dutch-valley-directeur-van-verkrachting-a4139183
2022-08-17||Tijdens de hittegolf verdronken er veel zwemmers: ‘Mensen in open water zijn ongelooflijk naïef’||Hij heeft de afgelopen week zo’n  tien mensen uit het water gehaald bij Zandvoort, zegt Ernst Brokmeier, en daarvan zouden er nu vier, waarschijnlijk vijf dood zijn geweest als hij niet had ingegrepen. „En dat is nog maar op één locatie in Zandvoort.”   Brokmeier is lifeguard en woordvoerder bij Reddingsbrigade Nederland, samen met directeur Koen Breedveld praat hij over zwemmers die verdrinken. Aanleiding:  de vele verdrinkingen tijdens de afgelopen hittegolf, en het nieuws dat het RIVM toewerkt naar een zwemverbod op alle plaatsen  waar zwemmen niet expliciet is toegestaan – nu mag dat overal nog, tenzij expliciet verboden.  Hoeveel mensen de afgelopen weken zijn verdronken is nog niet duidelijk, want behalve het Centraal Bureau voor de Statistiek, dat jaarcijfers publiceert, is er niemand die dat bijhoudt, zegt Breedveld. Dat is volgens hem tekenend voor hoe laconiek Nederland met verdrinking omgaat. Waarom verdrinken mensen? In Nederland kan bijna iedereen zwemmen, toch?  Breedveld: „De meeste mensen kunnen veel minder goed zwemmen dan ze denken. Zwemmen is een vaardigheid die je moet onderhouden – net als je conditie. Als je voor het laatst baantjes hebt getrokken voor je zwemdiploma, dan tien jaar niets doet, en op je twintigste het water inspringt om naar de overkant te zwemmen, dan kan dat al snel problemen opleveren. „Ook omdat het open water risico’s met zich meebrengt als golfslag, stroming, plotseling diepe stukken of koude temperaturen. Mensen zijn ongelooflijk naïef, veel te weinig mensen snappen dat je goed moet kunnen zwemmen voor open water. Die denken; ik zwom vroeger in het zwembad ook zo naar de overkant, dan kan ik ook wel zwemmen in rivieren en de zee.  Geldt dat voor iedereen? „Dat geldt  voor mensen die hier geboren en getogen zijn, met ouders die de zwemcultuur kennen. Mannen komen meer in de problemen  dan vrouwen, omdat ze overmoedig zijn. Maar het geldt ook voor  veel mensen  die uit andere delen van de wereld komen, of wier ouders niet opgegroeid zijn met zwemmen. Ik weet niet hoe goed de zwemopleidingen zijn in Polen, Oekraïne, Roemenië, Azië of Afrika. Vaak groeien deze mensen niet op met veel zwemwater, en daarom zie je bij die groepen relatief veel verdrinkingen.” Brokmeier: „De meeste  kinderen maken ook hun zwemopleiding niet af. Slechts een derde van de kinderen haalt het A-, B- én C-diploma, de rest haakt daarvoor al af. Terwijl wij zeggen; stimuleer dat kinderen alle drie de diploma’s halen en dat ze daarnaast, mogelijk in het programma van de naschoolse opvang, zwemles krijgen speciaal voor open water, bijvoorbeeld met de reddingsbrigade.” De meeste kinderen maken hun zwemopleiding niet af. Slechts een derde haalt het A-, B- én C-diploma Het aantal mensen dat verdrinkt is toch al jaren vrij stabiel?  Brokmeier: „Er verdrinken nu, na een snelle daling in de jaren 60 en 70, ieder jaar tegen de honderd mensen bij zwemmen in buitenwater. Daarnaast redden wij ieder jaar driehonderd mensen die anders verdronken waren, en voorkomen we duizenden ongelukken door bijvoorbeeld vlaggen op te hangen, badgasten actief te waarschuwen en muien aan te geven. Aan zee is overal toezicht, ook omdat gemeenten daarin investeren om toerisme veilig te stellen. De meeste mensen verdrinken in binnenwater, vaak zonder toezicht.”  Breedveld: „Ik durf de stelling wel aan dat het aantal verdrinkingen gaat stijgen, als je optelt wat er gebeurt. Het wordt warmer, dus iedereen plonst overal het water in voor verkoeling, ook als het  toezicht al weg is. Nederlanders zwemmen minder als sportbeoefening, en er komen veel mensen naar ons land die niet zijn opgegroeid in een zwemcultuur. Kinderen nu zijn minder krachtig en lenig dan kinderen vroeger. Dat alles leidt ertoe dat het risico toeneemt.” Hoe kan voorkomen worden dat het aantal verdrinkingen weer oploopt?  Breedveld: „Mijn oproep is vooral  dit serieus te nemen, er minder laconiek mee om te gaan. Dat geldt voor burgers, en ook voor beleidsmakers. Maar voortgang boeken is stroperig, omdat er zoveel partijen bij betrokken zijn. Het rijk, gemeenten die verantwoordelijk zijn voor de veiligheid in open water, de provincies die zwemlocaties moeten aanwijzen en controleren, beheerders van plassen en meren, rijkswaterstaat, veiligheidsregio’s; iedereen kijkt naar elkaar.  „Het begint met stimuleren van het zwemmen. Bijvoorbeeld door te zorgen dat alleen zwemleraren met een licentie les mogen geven, en de kwaliteit daarvan goed, stelselmatig te controleren. Nu mag iedereen in Nederland zwemles geven, en dat gebeurt ook. En door erop aan te dringen dat kinderen alledrie de diploma’s halen en blijven zwemmen.”  Brokmeier: „Gemeenten moeten beter nadenken over wat er gebeurt in hun regio. Ze kunnen meer zwemlocaties aanwijzen of een risico-inventarisatie maken van de bestaande locaties. Er is een grijs gebied tussen officiële zwemlocaties en verboden zwemplekken. Wat wil je daarmee? Daar houdt nu die werkgroep wildzwemmen zich mee bezig.”  Breedveld: „Tot slot moet er veel meer voorlichting komen. Eigenlijk vind ik het gewoon gênant. Voor veiligheid in het verkeer zijn enorme budgetten, voor zwemmen niet. Terwijl de impact van verdrinkingen groot is, ook omdat er vaak veel mensen bij betrokken zijn: nabestaanden, omstanders op drukke zwemlocaties, hulpverleners. Met een beetje geld van het ministerie van VWS hebben we een campagne-idee ontwikkeld: wie checkt jou? Maar er is geen geld om de campagne ook uit te voeren.” Brokmeier: „We hebben bewust gekozen niet het vingertje te heffen, maar bewustzijn te creëren: wie houdt mij in de gaten als ik ga zwemmen? Dan gaan mensen ook nadenken over waarom ze eigenlijk in de gaten moeten worden gehouden. Nu hopen we dat onder meer gemeenten volgend voorjaar de campagne overnemen.”  Zwemmen in open water is toenemend populair, is dat een probleem voor de reddingsbrigade?  Brokmeier: „Binnen de groep enthousiaste wildzwemmers is de voorlichting wel op orde, die zwemmen vaak in groepen, met boeitjes, en ze kennen het water. Daar zit niet het kernrisico.”  Breedveld: „Wij zien dat als zij te water gaan, anderen die niet goed kunnen zwemmen achter ze aan gaan. Goed voorbeeld doet slecht volgen, helaas. En dat is ingewikkeld voor de groep die het wel kan, die wil gewoon blijven zwemmen.”  Brokmeier: „We hebben een hele paradoxale rol, daar zijn we ons van bewust. Het klinkt alsof wij mensen uit het water proberen te houden, maar verre van dat; hoe meer zwemmers, hoe beter. Maar weet dat een ongeluk in een klein hoekje zit en dat het dramatische gevolgen heeft.  „Er is een verschil tussen zwemmen en baden.  Degene die verdrinken, zijn dat nou zwemmers of baders? Ik denk veelal baders, hoewel dat niet wetenschappelijk te bewijzen is.” ||https://www.nrc.nl//nieuws/2022/08/17/de-meeste-mensen-kunnen-veel-minder-goed-zwemmen-dan-ze-denken-weet-de-reddingsbrigade-a4139186
2022-08-17||Column | Turkije verarabiseert door oliesjeiks en vluchtelingen||Bij een Turkije-vakantie denk je waarschijnlijk aan een groot hotel met een lopend buffet waar toeristen te veel eten opscheppen, en aan zwembaden met ingewikkelde glijbanen in felle kleuren. Wij kozen deze zomer voor een ander concept en verbleven tijdens onze drieënhalve week in acht verschillende kleinschalige onderkomens. We begonnen in Istanbul, met vrienden uit Amsterdam met wie we normaal naar Italië of Frankrijk gaan. Ooit was Istiklal Caddesi ‘de koopgoot van Istanbul’, een plek waar overwegend jonge, westers geklede vrouwen flaneerden. Tijdens mijn vorige bezoek, zes jaar geleden, ervoer ik al een kleine cultuurschok. De taal in die winkelstraat was plots meer Arabisch dan Turks. De patisserie, een belangrijk fenomeen rond theetijd in de Turkse cultuur, had een Arabische ‘doorman’. In de winkel voor dure leren tassen werkte een Arabisch sprekende medewerkster. Je zag groepen Syrische vluchtelingen op straat, en binnen in de winkels rijke Arabische toeristen uit de Golfregio. Dit jaar was de massaliteit van het Arabisch toerisme onontkoombaar. Op straat daardoor veel sluiers, soms met peperdure handtasjes, en zelfs aardig wat nikabs – een decennium geleden ondenkbaar in Istanbul. De Arabische mannen ernaast liepen natuurlijk gewoon in korte broek, modieus strak shirtje van Emporio Armani en baseballpetje. Klagen over de arrogante rijke Arabische toerist, maar wel verlangen naar z’n volle portemonnee In Sultanahmet, dé toeristenwijk van Istanbul waar onze vrienden verbleven, sprak vrijwel niemand nog Turks, zelfs het winkelpersoneel niet. Ook op de boot naar Aziatisch Istanbul hoorde ik vrijwel alleen Arabisch. Maar aan de kleding te zien waren dit geen rijke Golfstaattoeristen. Het leeuwendeel bestond waarschijnlijk uit inmiddels enigszins gesettelde Syrische vluchtelingen. Volgens schattingen wonen er inmiddels 2,5 miljoen (il)legale vluchtelingen in Istanbul, op 15 miljoen inwoners.  Na de smog, de hitte en de drukte van Istanbul zouden we het in de Egeïsche badplaats Çesme rustig hebben, verzekerde ik mijn vrienden. Op dit schiereiland vlakbij Izmir – het ‘Cannes van Turkije’ – kwamen in het verleden nauwelijks buitenlandse toeristen. Grote all-inclusive resorts zoals in andere Turkse kustplaatsen vind je er namelijk niet. Met name de rijkeren uit Izmir en later de jetset uit Istanbul waren hier ’s zomers te vinden. Dit jaar viel me direct bij aankomst de sterk toegenomen drukte op. Ons boetiekhotelletje in het voorstadje Alaçati – acht kamers met hemelbedden, Franse balkonnetjes en Grieksblauwe details – waar we ook vroeger  wel verbleven, leek op het eerste gezicht onveranderd. Maar in het zwembad in de tuin zwommen deze keer vrouwen in boerkini. Hun harige man in  Speedo zwembroekje zat in de tuin luidruchtig te beeldbellen met Qatar. Toen mijn man en dochter het zwembad in sprongen, begon de man driftig te gebaren en schoten de boerkini’s onmiddellijk het water uit.  Eigenaresse Ipek, die het hotel al vijftien jaar runt, zat ondertussen te klagen dat Turkije zo snel verandert. „Alles, echt alles, wordt gedaan voor toeristen uit de Golfstaten. Iedereen is dat behoorlijk beu.” Maar daar deed ze toch zelf ook aan mee? „Ik moet wel”, gaf ze toe. Door de jarenlange torenhoge inflatie was Çesme voor de hogere middenklasse uit Istanbul nauwelijks nog te betalen, de dollars van de oliesjeiks waren om commerciële redenen hard nodig. Ipek gaf zelfs toe dat ze om die reden een jonge Marokkaanse in dienst had genomen, zodat ze het de gasten uit de Golfregio in het Arabisch naar de zin kon maken. Ik hoorde dit verhaal keer op keer tijdens mijn vakantie. Aan de ene kant klagen over de rijke Arabische toerist, vanwege zijn arrogantie, chagrijn, gebrek aan wellevendheid en middeleeuwse visie op de vrouw, anderzijds likkebaardend verlangen naar diens goed gevulde portemonnee. Volgens de Turkse krant Sabah zou een Europees gezin gemiddeld nog geen zevenhonderd dollar per vakantie besteden, terwijl de Arabische toerist drieduizend dollar of meer stukslaat. Turken moeten daarom vooral niet klagen, maar gewoon blij zijn met de vloedgolf van Arabische toeristen las ik in een column verderop in de krant.  Uit de Golfregio zouden er in de eerste zes maanden van 2022 al bijna 2 miljoen toeristen naar Turkije zijn afgereisd; men verwacht over het hele jaar meer dan 5 miljoen bezoekers. En wie betaalt, bepaalt: tot en met het wervingsbeleid voor personeel in hotels, restaurants en winkels aan toe. Vloeiend Arabisch spreken, vroom een hoofddoek dragen en gedwee je ogen neerslaan als het mannelijk gezinshoofd van een toeristengezelschap zich tot je richt: ik had twintig jaar geleden niet kunnen bevroeden dat sollicitanten met die eigenschappen tegenwoordig een dikke streep voor hebben in de Turkse toerismesector. Aylin Bilic is headhunter en publicist.||https://www.nrc.nl//nieuws/2022/08/17/turkije-verarabiseert-door-oliesjeiks-en-vluchtelingen-a4139184
2022-08-17||Quintana geschrapt uit Touruitslag wegens gebruik verboden middel||De Colombiaanse wielrenner Nairo Quintana is zijn zesde plaats uit de afgelopen Tour de France kwijt. De internationale wielerunie UCI heeft hem gediskwalificeerd, omdat tijdens controles in de Tour sporen van de pijnstiller tramadol zijn aangetroffen in zijn bloed. Dat middel staat op de verboden lijst, maar gebruik ervan is geen overtreding van het dopingreglement. De 32-jarige Quintana is daarom wel uit de uitslag geschrapt, maar wordt niet geschorst. Ook omdat het de eerste keer is dat de Colombiaanse klimmer op het gebruik van het middel is betrapt. Hij kan daarom vrijdag gewoon van start gaan in Utrecht voor de Ronde van Spanje.  De renner ontkent woensdagavond in een schriftelijke verklaring het gebruik van tramadol. „Ik ben me totaal niet bewust van het gebruik van deze stof en ik ontken dat ik het tijdens mijn carrière heb gebruikt.” Hij heeft advocaten ingeschakeld om zich te verdedigen. Quintana heeft tien dagen de tijd om in beroep te gaan tegen de beslissing om hem te schrappen uit de einduitslag. Tramadol kan leiden tot misselijkheid, slaperigheid en verminderde concentratie. Vanwege het risico op valpartijen in het peloton heeft de UCI de pijnstiller daarom in 2019 verboden.  De kopman van Arkéa-Samsic eindigde in juli voor de zesde keer in de top tien van het eindklassement van de Tour de France. In de Ronde van Italië en Ronde van Spanje was hij al eens eindwinnaar. Zowel hijzelf als zijn ploeg hadden woensdag aan het begin van de avond nog niet gereageerd op de diskwalificatie. Een dag eerder maakte Arkéa-Samsic nog bekend dat het contract met de Colombiaan met drie jaar is verlengd.||https://www.nrc.nl//nieuws/2022/08/17/quintana-geschrapt-uit-touruitslag-wegens-gebruik-verboden-middel-a4139181
2022-08-17||Naast Utrecht Centraal ligt een knus plein, dankzij permanent geroezemoes||Op het eerste gezicht is het stationsplein van Utrecht Centraal niet meer dan een oversteekplaats. Een dagelijkse corridor voor duizenden reizigers die het plein ’s ochtends gehaast passeren en ’s avonds - iets minder gehaast - opnieuw. De meesten bezoeken het plein korter dan een minuut. Blik op telefoon, oordoppen in. De massa kruist het plein richting trein, bus, tram of fiets of steekt, over een afstand van circa 65 meter, dwars over naar de ingang van winkelcentrum Hoog Catharijne – een mensenstroom in beide richtingen die nooit opdroogt. Maar wie blijft staan en luistert, hoort meer geluid dan je op een oversteekplaats verwachten zou. Een permanent geroezemoes, de klank ietwat hol vanwege het 24 meter hoge ‘bollendak’ dat het plein sinds de oplevering in 2018 zo karakteristiek maakt, en eigenlijk ook wel knus. Hier heerst niet die typische ‘stationspleinsfeer’ van de meeste steden, waar zulke plekken vanwege hun ligging, in het vacuüm tussen stad en bestemming, van iederéén zijn en dus van niemand, en verzwelgen in anonimiteit. „As-salamu alaykum!” „Krantje mee?” „Pffffietfieuw!” „Genesis 3 vers 15!” „Heeft u misschien een euro?” Toch staan op het stationsplein van Utrecht Centraal, een van de meest belopen pleinen van Nederland, meer mensen stil dan je denkt. En niet alleen de rokende NS-medewerkers in de hoek bij de stationsingang. Of de groep illegale mannen, Franstalig, hangend aan de overzijde. Niet alleen de alcoholisten die sinds het recente drankverbod hun flesje bier verbergen in een plastic tas, of de nieuwe jongens van de gemeentelijke handhaving, die heus een oogje toeknijpen. De mensen met elfenoren  – cosplayliefhebbers –  uit het hele land, die op het plein geregeld gatherings houden.  Zoals ook Sonic, Pókemon en Ninja Turtle – furry fandom-aanhangers verkleed als stripfiguur – en de eenling in batmanpak op z’n elektrische fiets. En de talloze jongeren die elke avond het plein transformeren tot levendig uitgaanscentrum, hangend op en rond de natuurstenen randen van de ovale plantenbakken die  uitnodigen om te zitten. Blikje energydrank in de hand, bluetooth-speaker over de schouder.  Jongeren op het plein tussen Utrecht Centraal en winkelcentrum Hoog Catharijne.  Foto Folkert Koelewijn Nee, een flink deel van de mensen die stilstaan op dit plein staat er niet louter voor de lol. Ze hebben een dóél. Een missie. Een oogmerk. Een plan. Wervers zijn het, verleiders, verlokkers, versierders. In alle soorten en maten. En waar kan dat beter dan op het meest drukke, centrale, diverse plein van Nederland? „Ik sta nog op nul. Jij?” „Drie”, zegt Shaneeza Janki (23). Toegegeven, nog geen beste score na twee uur werven. En de derde donateur voelde niet bepaald oprecht. „Hij vroeg gelijk ‘ga je dan ook mee op date?’” Nou, mooi niet.  „Ligt ook aan mezelf”, zegt Jens (17, geen achternaam vanwege privacy), die baalt van zijn ‘nul’. „Ik bijt me erdoorheen. Maar ik ben gewoon een sukkel, ik.” „Het is te warm vandaag”, vergoelijkt Shaneeza. „Dan heb je geen energie. En je moet wel energie kunnen overbrengen op anderen, anders lukt het niet.” Want na drie jaar werven voor goede doelen, weet ze: wie tekent doet het voor jóú, niet voor het goede doel. Shaneeza en Jens staan er vandaag met z’n tweeën namens een wervingsbureau. Pal naast hen staat nog een handvol goededoelenwervers die, net als zij, in loondienst zijn van een wervingsbureau of, zoals de flamboyante Karim met zijn zonnebril  met gele glazen, als zzp’er. Hij werft al acht jaar en heeft met dertig donateurs het dagrecord op zijn naam  staan . „Karim staat vandaag al op zeven”, zegt Jens. „En hij doet niet eens een verhaal!” De mensenstroom tussen Hoog Catharijne en Utrecht Centraal, daar moeten de goededoelenwervers het van hebben. „Hé hoi!” Of, met een houding alsof je de weg zoekt, een beetje sneaky, geeft Jens toe: „Mag ik u wat vragen?” En dat alles volgens de 7-5-2-regel (7 meter = oogcontact, 5 meter = zwaaien, 2 meter = aanspreken) en de 3-seconde-regel (elke 3 seconden iemand aanspreken, dan blijf je in de flow). Vrolijk en enthousiast, dat is belangrijk. En ‘nee’ accepteren. Want de meeste passanten weten dat de wervers er staan en hebben hun excuus paraat - „sorry, moet de trein halen!”. Al zijn er ook wervers die desnoods meelopen tot ín de trein. Foto Folkert Koelewijn
 „Kan ik via jullie naar de hemel straks?” Een jongen met een zwarte capuchon over zijn hoofd stopt abrupt  voor de lectuurkar van Jehovah’s Getuigen. „Nee, dat gaat ’m niet worden”, zegt Bryan Cruden (57), hoofdschuddend vanachter de kar. „Wat doen jullie hier dan?” zegt de jongen ongeduldig. „Ik wil weten: hoe kan ik straks naar het paradijs? Is dat via Jezus? Kan ik iets betalen? Een goed mens zijn?” „Nee…” zegt Bryan, hoofdschuddend. „God bepaalt…” Hij pakt zijn telefoon erbij en scrolt in één handbeweging naar een passende bijbeltekst. „Mattheus hoofdstuk 24…” Bryan en zijn vrouw Thanya (58) zijn  van jongs af aan Jehovah’s getuigen. Ze gingen langs vele deuren, maar staan sinds 2014 vooral ‘passief’. Een paar keer per week rijden ze vanuit Mijdrecht naar een gratis parkeerplaats in  Utrecht – vouwfiets achterin – om met zo’n honderd geloofsgenoten in wisselende diensten op drie locaties in het centrum vragen van mensen over God te beantwoorden,  „Wij hebben vandaag de laatste shift, van vier tot zes.” Op het Stationsplein is het publiek wat toegankelijker dan op de andere locaties. „De mensen hier lopen wat relaxter, vooral in de middag. Wat meer struinen.” En het publiek is divers, want heel Nederland loopt voorbij. Dagjesmensen, zakenlui, op vrijdag veel shoppers, en op maandag bruiloftsgasten op weg naar het stadhuis. „Dan kun je gratis trouwen.” De mensen hier lopen wat relaxter, zeker in de middag. Wat meer struinen Het levert bijna elke shift wel een leuk gesprek op. Zojuist nog met een stel uit Taiwan, broeder en zuster. Dan babbelen ze even  over de geloofsgemeenschap aldaar. En omdat ze passief staan, krijg ze soms echte, gerichte vragen. „We verkopen niets.” Zo heeft het stel een dakloze die het  kende van dit plein, „gewoon, van ‘goeiedag’ zeggen’, onlangs aan de Bijbelstudie gekregen. „Hij had een goeie vraag: wat wil God van me?” Foto Folkert Koelewijn „Die dakloze met die winterjas, zie jij die ergens?” Goededoelenwerver Jens speurt het plein af - hij staat nog steeds op nul. „Ik heb ’m wel eens vijf euro gegeven. Maar zo hé, die is echt brutaal. Als je zegt ‘ik heb geen geld’ wijst-ie: ‘oh maar daar kun je pinnen’.”  „Ik heb hier eens een dakloze ingeschreven als donateur”, zegt Shaneeza, die inmiddels op vier staat. „Voor zes euro in de maand!” En zo helpen de wervers op het plein elkaar soms een handje. Dan steken Jens en Shaneeza een muntje in de kartonnen beker van de oudere dakloze met de baard. Of ze geven hun lege Spa-flesje aan de sympathieke Pool die ze collecteert voor het statiegeld. En ook de Aziatische vrouw midden op het plein die vrijwel dagelijks handtekeningen verzamelt voor een petitie tegen onderdrukking van de Oeigoeren, vergeten ze niet. Shaneeza: „Je wilt niet weten hoe vaak ik daar m’n naam al onder heb gezet.” Alleen de Franstalige jongemannen, veiligelanders, asielzoekers  die nauwelijks kans maken op een verblijfsvergunning, die kennen de wervers niet zo goed. De groep staat bekend als overlastgevend. Diefstal bij de Albert Heijn op de hoek. Maar ook: nafluiten, handtastelijk, vervelende opmerkingen. Het enige wat je ertegen kunt doen, weten de vrouwelijke passanten: géén oogcontact en doen alsof je druk bent met je telefoon.  „Kom, we gaan even vragen wat zij hier doen”, zegt Shaneeza. Wat maakt een plein een goed plein?
 De groep jongens kijkt argwanend als ze aankomt, alleen een jongen met petje spreekt Nederlands.  „Ik ben hier gewoon gezellig met vrienden”, zegt hij. „Samen chickies fixen.” En nee, roepen doet hij niet. Alleen oogcontact. Pas als een meisje haar „wachtwoord” geeft. Een lach, een knipoog. „Dan ga ik kennismaken.” De jongen is 24 en vier jaar geleden uit Noord-Afrika naar Nederland gekomen. Illegaal? Hij knikt en loopt weg. Deze jongens, zegt Jens, zijn heus niet  de enigen die op dit plein meisjes werven. „Soms vind  je hier ook deelnemers van zo’n flirtcursus. Die zijn er om te oefenen. En zelf…” hij lacht… „heb ik hier ook wel eens een nummertje geregeld. En wist je dat…” „Vandaag ben ik gekomen…” Alle wervers op het plein staken noodgedwongen hun gesprek. Een man met pet heeft zijn microfoon  aangesloten op een draagbare box en begint midden op het plein met een  betoog. „…Om te kómen…” galmt over het plein, „tot de levende God….”. De man  is van Bijbelprincipes.nl - weer een andere stroming  dan Jehovah’s Getuigen. „Rampzalig”, zegt Jens, die nog steeds op nul staat. „Zo kan ik toch geen gesprek voeren?”||https://www.nrc.nl//nieuws/2022/08/17/een-knus-plein-dankzij-permanent-geroezemoes-a4139180
2022-08-17||Vluchtelingenwerk voegt daad bij woord en spant kort geding aan tegen Rijk en COA||Vluchtelingenwerk Nederland spant een kort geding aan tegen het Rijk en het Centraal Orgaan opvang asielzoekers (COA). De hulporganisatie had daar al meerdere malen mee gedreigd en stapt nu daadwerkelijk naar de rechter om te eisen dat de opvang voor alle asielzoekers op uiterlijk 1 oktober weer aan de wettelijke minimumeisen voldoet. Het kort geding dient op 15 september bij de rechtbank Den Haag. „Dit is een opvangcrisis zonder vluchtelingencrisis”, schrijft voorzitter Frank Candel van Vluchtelingenwerk woensdag in een persbericht over de juridische stap. „Er is geen sprake van overmacht, maar van jarenlang falend beleid.” Volgens Candel zakt de opvang momenteel „structureel door de humanitaire ondergrens”.  De stichting wijst erop dat er sinds september vorig jaar duizenden vluchtelingen in (crisis)noodopvanglocaties verblijven die niet geschikt zijn voor bewoning, zoals tenten, gymzalen en evenementenhallen. Het ontbreekt er volgens Vluchtelingenwerk aan privacy, sanitaire voorzieningen, bedden, voldoende en fatsoenlijk eten en bescherming tegen de weersomstandigheden. Daarnaast zijn er de hele zomer al problemen bij het aanmeldcentrum in Ter Apel. Zo moesten er dinsdagavond opnieuw honderden asielzoekers buiten slapen. Een woordvoerder van het ministerie van Justitie en Veiligheid zei begin deze maand tegen persbureau ANP te begrijpen dat Vluchtelingenwerk van plan was naar de rechter te stappen. De woordvoerder zei daarnaast dat het ministerie „keihard” aan het zoeken was naar een oplossing voor „zowel de korte als de lange termijn”.  Dinsdag kondigde staatssecretaris Eric van der Burg (Asiel en Migratie, VVD) aan een vergunning te verlenen aan een hotel in Albergen voor de opvang van asielzoekers, zonder daarover een akkoord te hebben bereikt met de gemeente. Het is voor het eerst dat een gemeente wordt gepasseerd. Het besluit leidde diezelfde avond bij het hotel tot een protest van enkele honderden jongeren.  Volgens Vluchtelingenwerk moet de staatssecretaris veel meer doen. „Bijvoorbeeld door zich te beroepen op het staatsnoodrecht, een spoedwet te maken en het inzetten van leegstaande kazernes, kantoorpanden en andere panden van het Rijksvastgoedbedrijf.”||https://www.nrc.nl//nieuws/2022/08/17/vluchtelingenwerk-voegt-daad-bij-woord-en-spant-kort-geding-aan-tegen-rijk-en-coa-a4139152
2022-08-17||Raad van State vernietigt weigering verblijfsvergunning in twee kinderzaken||De Raad van State heeft woensdag een besluit van de staatssecretaris om vier kinderen en hun familie geen verblijfsvergunning toe te kennen vernietigd. Het gaat om twee beslissingen van voormalig staatssecretaris Ankie Broekers-Knol (Justitie en Veiligheid, VVD), die te grote nadelige gevolgen hebben voor de betreffende kinderen. De huidige staatssecretaris Eric van der Burg (Asiel en Migratie, VVD) moet de aanvragen opnieuw bekijken. Broekers-Knol nam de besluiten op basis van de zogenoemde Afsluitingsregeling. Deze regeling maakt het de staatssecretaris sinds 2019 mogelijk om kinderen die al lang in Nederland verblijven, maar niet in aanmerking komen voor een verblijfsvergunning, tegen voorwaarden alsnog een vergunning te verlenen. Wanneer een kind via deze regeling een vergunning krijgt, mag de rest van de familie ook in Nederland blijven. Andersom krijgt geen enkel gezinslid een verblijfsvergunning als een van de familieleden niet aan de voorwaarden voldoet.  Bij de twee teruggedraaide zaken heeft de staatssecretaris een zogeheten contra-indicatie toegepast. Hoewel de kinderen aan de andere voorwaarden voor de verblijfsvergunning voldeden, was het gedrag van hun familieleden doorslaggevend om geen verblijfsvergunning te verlenen. Zo kon volgens de staatssecretaris in de ene zaak de moeder haar werkelijke identiteit niet aantonen en zou in de andere zaak de vader een gevaar voor de openbare orde zijn, omdat hij winkeldiefstallen had gepleegd. Volgens de Afdeling bestuursrechtspraak moet de staatssecretaris in elke zaak steeds bekijken of een weigering niet leidt tot onevenredige gevolgen voor het kind. Hij moet daarom motiveren of het besluit geschikt, noodzakelijk en evenwichtig is. Hoewel de staatssecretaris hierbij veel beleidsruimte heeft, moet de bestuursrechter een afwijzing tevens „indringender” toetsen als het aangedragen argument voor de weigering het gedrag van een gezinslid betreft.  In beide uitspraken die woensdag beoordeeld zijn stelt de Raad van State dat het niet verlenen van een verblijfsvergunning aan de families tot onevenredige gevolgen leidt voor de kinderen. Bij een nieuwe beoordeling van de zaak mag de staatssecretaris niet opnieuw stellen dat de moeder haar identiteit niet heeft kunnen aantonen en dat de vader in de andere zaak een gevaar voor de openbare orde vormt.   Bij de Raad van State liggen nog 45 zaken waarin een verblijfsvergunning is geweigerd op basis van de Afsluitingsregeling. Een woordvoerder laat weten dat het niet in al deze gevallen gaat om een kwestie van onevenredigheid. Het aantal zaken waarin dit een rol speelt, komt volgens hem „niet boven de tien uit”. Ook benadrukt de woordvoerder dat de uitspraak van woensdag niet per se gevolgen zal hebben voor deze zaken, omdat de omstandigheden in elke zaak verschillen.||https://www.nrc.nl//nieuws/2022/08/17/raad-van-state-vernietigt-weigering-verblijfsvergunning-in-twee-kinderzaken-a4139160
2022-08-17||Mannelijke kunstenaars verdienen de helft meer dan hun vrouwelijke collega’s||Voor iedere 100 euro die een vrouwelijke kunstenaar per jaar verdient, ontvangt de mannelijke kunstenaar 50 euro meer. Dat blijkt uit het  rapport Een nog onverteld verhaal  van ABN AMRO en belangenorganisatie Women Inc., dat woensdag verscheen. Het rapport is een overzicht van literatuuronderzoek en data met betrekking tot gender in de beeldende kunst. Voor het rapport zijn er gesprekken gevoerd met negen experts in de kunstwereld, onder wie directeuren van verschillende musea.  De inkomensongelijkheid tussen mannelijke en vrouwelijke kunstenaars is in Nederland nog altijd erg groot, zo blijkt uit het rapport, dat gebruik maakte van CBS-cijfers uit de Cultuurmonitor. Mannelijke beeldend kunstenaars verdienen gemiddeld 14.790 euro bruto per jaar, terwijl vrouwen op jaarbasis 9.860 euro  verdienen. Het is onduidelijk of dit verschil al ontstaat bij het betreden  van de arbeidsmarkt of tijdens de loopbaan.   Hoewel er meer vrouwen afstuderen aan de Nederlandse kunstacademies, zijn er meer mannelijke kunstenaars professioneel werkzaam: 10.000 mannelijke kunstenaars tegenover 6.000 vrouwen. Zij werken ook vaker fulltime: zes op de tien mannelijke kunstenaars, tegenover vier op de tien vrouwelijke kunstenaars. Vrouwen hebben vaker naast hun kunstenaarschap een tweede baan. Ondanks dat vrouwen vaker meerdere werkkringen hebben, ligt hun bruto jaarinkomen gemiddeld 5.000 euro lager dan dat van mannelijke kunstenaars. Vrouwelijke kunstenaars geven in het rapport ook aan tijdens hun carrière te maken te hebben met onbewuste vooroordelen, zoals zwangerschapsdiscriminatie.  Niet alleen de loonkloof komt in het rapport aan bod, ook de representatie van vrouwelijke kunstenaars op tentoonstellingen en in collecties is onderzocht. In 2018 was 13 procent van de kunst die getoond werd in de acht grootste musea van Nederland gemaakt door een vrouw. Ook in veilinghuizen en galeries was het aandeel van kunst van vrouwen vele malen kleiner dan dat van mannen. ABN AMRO en Women Inc. stellen dat er een snelle en concrete aanpak nodig is voor meer gelijkheid in de kunstwereld. Veilinghuizen, kunstbeurzen, galeries en musea zouden meer werk van vrouwen moeten tonen en het aankoopbeleid  aan moeten passen. „Ook kunnen zij ervoor kiezen om tentoonstellingen, kunstprijzen en kunstfondsen volledig te wijden aan kunst gemaakt door vrouwen om zo een versnelling te realiseren in het bereiken van gendergelijkheid”, concludeert het rapport. Vooral musea spelen volgens het rapport, vanwege hun hoge bezoekersaantallen, een belangrijke maatschappelijke rol als schakel tussen beeldende kunst en publiek.  Rein Wolfs, directeur van het Stedelijk Museum Amsterdam zegt dat de Nederlandse musea nog een lange weg te gaan hebben. „Bij het Stedelijk hebben we een gigantische collectie, dus de balans verschuift niet zomaar. Daarvoor moeten we een actieve rol aannemen.” Volgens Wolfs is het museum al langere tijd bezig met het thema. Sinds 2019 beschikt het Stedelijk Museum aanvullend over twee speciale fondsen om werk van vrouwelijke kunstenaars aan te kopen voor zowel de collectie als tentoonstellingen. Sindsdien zijn er vanuit deze fondsen nieuwe werken aangekocht van meer dan tien vrouwelijke makers, onder wie Jacqueline de Jong en Raquel van Haver. Hij geeft toe dat de verandering nog niet snel genoeg gaat: „Het is een feit dat kunstwerken van vrouwelijke kunstenaars voor minder geld verkocht worden en dat houden we als sector nog te veel in stand. Gelijke betaling moet door een fair pay code gebruikelijker worden.” Galeriehoudster Diana Stigter zegt verbaasd te zijn dat de inkomensverschillen nog altijd zo groot zijn. In haar galerie focust ze op het werk van vrouwen: „Sinds de oprichting heb ik meer werk getoond van vrouwen dan van mannen. Daar was niet bewust voor gekozen, maar dat is organisch gegaan.” Niet in alle galeries gebeurt dat zo geleidelijk. Volgens Stigter moet de kunstwereld daarom ook een extra duwtje krijgen voor een betere representatie van vrouwen in de kunstwereld. „De Biennale in Venetië laat dat ook goed zien: daar namen vrouwen de overhand dit jaar.” De loonkloof zou volgens haar sneller gedicht kunnen worden. „Het is een vicieuze cirkel. Wanneer het werk van vrouwen minder aanwezig is in musea, gaan galeries misschien ook minder snel investeren in deze kunstenaars.”  ||https://www.nrc.nl//nieuws/2022/08/17/mannelijke-kunstenaars-verdienen-de-helft-meer-dan-hun-vrouwelijke-collegas-a4139165
2022-08-17||Burna Boy: boegbeeld in het tijdperk van de global superstar||We leven in het tijdperk van de global superstar. Nieuwe geluiden, trends en sterren in de popmuziek komen al jaren uit alle windrichtingen. Van razend succesvolle Koreaanse K-pop en Spaanstalige reggaeton-zangers die uitgroeiden tot de meest gestreamde artiesten wereldwijd, tot Zuid-Afrikaanse dj’s die met frisse elektronische-muziekgenres als gqom en amapiano de dancewereld laten tintelen.  Ook de in Port Harcourt in Nigeria geboren wereldster Damini ‘Burna Boy’ Ebunoluwa Ogulu (31) is een boegbeeld van deze ontwikkeling. De Nigeriaanse muziekscene, waarin hij een dik decennium geleden doorbrak, is uitgegroeid tot een voor de moderne popmuziek cruciale bron van inspiratie en een voedingsbodem voor nieuw talent. Nigeria zet internationaal al jaren stevig de trend.  Wereldwijd populaire Nigeriaanse successen van de afgelopen jaren zijn, naast Burna Boy, bijvoorbeeld WizKid; Davido; CKay van de ontspannen groeidiamant ‘Love Nwantiti (ah, ah, ah)’ dat met talloze slimme remix-varianten dé clubhit van de lockdown werd; Rema; en superster-in-de-dop Tems, die met haar broeierige zangstem vol diepte en emotie al wereldhits inkleurde van Drake, Future en WizKid.  Op het meest recente, zesde studioalbum van Burna Boy, het begin juli verschenen Love, Damini - dat ook in Nederland al wekenlang in de top van de albumlijst staat - komen de gastartiesten van over heel de wereld. Van de Colombiaanse streamingkoning J Balvin tot de Zuid-Afrikaanse zanggroep Ladysmith Black Mambazo, en van Britten Ed Sheeran uit West Yorkshire en J Hus uit Londen tot rapper Blxst uit Californië en de Jamaicaanse dancehall-grootheid Popcaan.  Burna Boy Foto Yusuf Sanni/ Warner Bros
 Afrikaanse popscenes en clubsounds zetten wereldwijd  de toon. Een van de opwindendste popgeluiden van dit moment is een aanstekelijke, hyper-internationale, pan-Afrikaanse clubsound, waarin invloeden van populaire en via de Afrikaanse diaspora met elkaar verbonden muziekscenes  elkaar wereldwijd bestuiven.  In de westerse media en muziekindustrie worden die verschillende genres onder één noemer geschaard: ‘afrobeats’. Net als bijvoorbeeld bij ‘urban’ is met ‘afrobeats’ een discutabel containerbegrip ontstaan, dat diverse artiesten zelf ook zijn gaan omarmen - zeker sinds er festivalpodia, hitlijsten en media zijn ontstaan die zich specifiek op ‘afrobeats’ richten.  Burna Boy houdt het heft in eigen hand en noemt zijn bijzonder succesvolle variant ‘afro fusion’; muzikaal en inhoudelijk diepgeworteld in de rijke geschiedenis van Nigeriaanse (pop)muziek, aangevuld met invloeden vanuit heel de wereld. „Afrobeats is gewoon een naam die ze in Engeland hebben gegeven aan Afrikaanse muziek,” zei Burna Boy in 2020 tegen tijdschrift Essence. „Ik vecht er niet te veel meer tegen.” Volgens hem verklaart zijn term afro fusion exact zijn eigen genre: „De basis is ‘afro’ – met het afrocentrisme, de afrodrums en de afrospirit. En de fusie is waar je het laat fuseren met al het andere: van R&B tot hiphop tot reggae tot dancehall tot rock.”  Burna Boy is een energieke en charismatische performer die de afgelopen jaren bouwde aan een zinderende live-reputatie in zaaltjes die gaandeweg uit hun  naden barstten. Drie jaar geleden klaagde hij nog dat een optreden van hem op het Amerikaanse Coachella in veel te kleine letters op de poster werd aangekondigd; in april dit jaar was hij de eerste Nigeriaanse artiest ooit met een uitverkochte headlinershow in Madison Square Garden in New York. De livestream van dat concert, nog steeds te zien op YouTube, is al bijna 2 miljoen keer bekeken.  Twee weken voor dat concert in New York trad Burna Boy op in Ahoy en Ziggo Dome. Volgens zijn platenmaatschappij Warner Music was hij de eerste Afrikaanse artiest die Ziggo Dome uitverkocht. Burna Boy hield er tijdens zijn shows in Nederland het tempo in, met een concert vol spektakel, zoals een vonkend ronddraaiende raceauto op het podium, kleurrijke visuals op het scherm, rookpluimen, hoge vlammen, een uitgebreide en heerlijk pulserend groovende band, aangevuld met percussionisten, blazers en dansende koorzangers.  Ook live  brengt Burna Boy een energieke explosie van vele invloeden, met traditionele slaginstrumenten en brassband-drums, diep dreunende elektronische onderbuik-bassen en snerpende elektrische gitaren. Zijn jongere zus en zijn stylist en creatief directeur Ronami Ogulu, vertelden aan een journalist van het Amerikaanse Billboard, die in Ziggo Dome aanwezig was: „Hij geeft alles wat hij heeft. Wanneer hij van het podium komt, zie je hem in de kleedkamer plat op de vloer vallen en trillen. Dan staat hij op, helpen we hem met zijn allen herstellen, en de volgende dag doen we het weer.”  Afrika is de basis voor Burna Boy in zijn muzikale invloeden, taal, kleding, samenwerkingen, activisme, uitstraling, alles. Zijn opa Benson Idonije was ooit de manager van zijn muzikaal zeer invloedrijke en activistische landgenoot Fela Kuti. Burna Boy wordt nu gemanaged door haar dochter – zijn moeder.  Kuti is voor hem en zijn familie een belangrijke inspiratie. Dat lijkt een reden dat Burna Boy zijn muziek afro fusion noemt in plaats van afrobeats. Om het scherp te onderscheiden van de afrobeat die Kuti en drummer Tony Allen hielpen ontwikkelen, en die een fusie was van diverse Afrikaanse muziekstijlen, funk en jazz. En om zich net als Kuti te presenteren als vaandeldrager van formaat van zijn eigen autonome stijl.  Burna Boy zingt voor zijn wereldpubliek in de talen uit zijn jeugd en over urgente thema’s die zijn land raken en hem aan het hart gaan, zoals de koloniale rol van Unilever in Nigeria, en hoe zijn geboortegrond wordt vergiftigd door milieuvervuiling. Hij is een Grammy Award-winnende ster die tijdens zijn concerten zijn kernboodschap benadrukt door een citaat van zijn moeder Bose Ogulu af te spelen: „Ieder zwart persoon, onthoud dit alsjeblieft: jullie waren Afrikanen voordat jullie iets anders werden.”  Hij noemde zich op zijn album uit 2019 trots African Giant; de opvolger heette Twice as Tall. Zijn collega’s willen allemaal doorbreken in Amerika, zei Burna Boy tegen Essence. „Maar ik wil Amerika naar mij toe brengen. Ik wil heel de wereld naar mij toe brengen en laten zien waar ik vandaan kom en waar ik voor sta.”  Festival Lowlands, 19 t/m 21 augustus in Biddinghuizen. Inl: lowlands.nl  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/17/burna-boy-geeft-alles-wat-hij-heeft-a4139059
2022-08-17||Tien must sees die Lowlands 2022 op zijn kop zullen zetten||Lowlands is het vuurwerk aan het eind van een hete zomer. Nog één keer drie dagen lang de kantoren, werkplaatsen, schoolbanken, ouders en bazen vervangen voor plekken en vrienden die je nog niet kent, met modder tot in je nekhaar. Een laatste duik in de festivalzee, voordat het leven verderstormt. Voor het eerst in drie jaar geen vraag- maar een uitroepteken! Want na Paaspop ging ook Pinkpop door, en Best Kept Secret, en Down The Rabbit Hole, Roadburn, Rewire, Dekmantel, Awakenings, Zwarte Cross, Woo Hah!, North Sea Jazz – we durven het nu pas goed te geloven: de festivalzomer 2022 is gelukt en Lowlands, niet helemaal de afsluiter, is wel de passende grootse apotheose van het seizoen. Die foto op de cover van dit Cultureel Supplement van die volle Alpha? Nou, dát dus.  Het ging en gaat zeker niet vanzelf. Veel technisch en ondersteunend personeel is de afgelopen jaren wat anders gaan doen en er ontstond een koortsachtige zoektocht naar beveiligers, barpersoneel en podiumbouwers. Ook de voor festivals cruciale mobiele infrastructuur bleek te gewild om alles tegelijk te kunnen doen, met extreem stijgende prijzen als gevolg - wat ook de bezoeker merkt. Volgend jaar, zo zei een insider die de eerste aanvragen al ziet binnenkomen, wordt het minstens weer zo druk en lastig om aan de vraag te voldoen. Van wat wel te krijgen is zijn de prijzen door het dak gegaan. Daarvoor moeten eerst toeleveranciers in de buidel tasten, dan de organisatoren en vervolgens de bezoekers. Maar ook de flink verhoogde toegangsprijs van Lowlands is niet genoeg gebleken om gezond de toekomst in te gaan, zegt festivaldirecteur Eric van Eerdenburg. En dus is de viering van kunst en vrijheid in Biddinghuizen ook omgeven door zorgen. Want wat gaat die toekomst brengen? Zullen er festivals omvallen? Verworden ze tot exclusieve feesten voor veertigers met dubbele inkomens? Prangende, moeilijke vragen. Maar vragen voor ná A Campingflight To Lowlands Paradise 2022. De kurk er nog één keer af met Stromae, Aurora, Bring me the Horizon, Hang Youth, Wet Leg, The Kooks en de Arctic Monkeys, in de Alpha, de Bravo, de Lima, de X-Ray en met zestigduizend oude en nieuwe vrienden. Peter van der Ploeg  Wacht maar tot het onweerstaanbare nummer ‘Chaise Longue’ voorbijkomt: dan is Lowlands officieel ‘aan’. Het is het jaar van de gitaarvrouwen van het Britse rockduo Wet Leg. Puntige, vrolijkmakende rock met gortdroge tekstjes. (AK) Vrijdag 13.20 uur, Heineken De jonge Britse lockdown-sensatie Kamal. kwam zijn slaapkamer uit met een ingetogen EP waarop hij stress en mentale pijn van zich afschrijft. Gevoelige r&b en lichte hiphop met een gouden randje.  (AK) Vrijdag 14.20 uur, Lima  Eerder deze zomer gaf hij een van de sterkste pop-optredens op North Sea Jazz. Mercury Prize-winnaar Michael Kiwanuka gaf een geweldig genuanceerd en kleurrijk concert, intiem en indringend, maar ook stevig en stuwend funky. De combinatie van intense, dramatische zang, melancholische orgelklanken en funky wahwahgitaren, was soms adembenemend mooi. (SvS) Vrijdag 18-19 uur, Alpha Zijn jazzplaat met de eigenzinnige tenorsaxofonist Pharoah Sanders was de ultieme kruisbestuiving. Nu komt Britse dj en producer Floating Points draaien. Van fluisterelektronica naar dikke juichende house.  (AK) Vrijdag 23 uur, Bravo De terugkeer van Arctic Monkeys. Nieuw, nog onbekend werk is in aantocht. Maar zeker zet deze headliner tentschuddende, rock-’n-roll opwinding met heavy riffjes tegenover een warm-lome croonersfeer. (AK) Zaterdag 22.30 uur, Alpha In de nationale bubbling-scene versnelden club-dj’s drie decennia geleden dancehall-platen en ook rap en R&B zodanig dat nieuwe, opzwepend pulserende ritmes ontstonden die in moderne clubmuziek veelvuldig terug te horen zijn. Guillermo Schuurman uit Den Haag zorgde met zijn compilatie op Oegandees label Nyege Nyege Tapes voor een opleving. Een nachtelijke topaanrader. (SvS) Zaterdag 3.30-4.30 uur, X-Ray Cool-nonchalante drummer Yussef Dayes vormt op basis van grime en broken beats uit Zuid-Londen zijn beatsvuur. Hete naam uit de Londense jazzscene. Loeistrakke beats als morsecodes: nooit genoeg. (AK) Zaterdag 19 uur, India Koffee was een tiener toen ze begin 2020 als eerste vrouw de Grammy Award won voor het beste reggae-album van het jaar. Ze houdt van positief geladen, traditioneel klinkende reggae, en verwijst op album Gifted regelmatig naar klassieke Jamaicaanse lover’s rock. Ze geeft op Lowlands haar eerste grote liveshow in Nederland. (SvS) Zondag 14.30-15.30 uur, Bravo Sevdaliza gaf live en via streaming het indrukwekkendste concert van de lockdown, in een betoverende setting in de Koninklijke Schouwburg in Den Haag. Ze brengt haar prachtige, subtiel opgebouwde, diep brommende elektronica samen met klassiek aandoende warme en gloedvolle strijkers en pianotonen – intiem en kwetsbaar en buitengewoon krachtig tegelijk. Onmisbaar. (SvS) Zondag 16-17 uur, India Het Groningse trio Noisia is een nationaal boegbeeld en aanjager van de drum-‘n’bass-scene en bouwde ook internationaal een sterke reputatie op. Op de Lowlands-zondag sluit Noisia het festival én hun 22-jarige carrière af met hun laatste show als collectief en een door het trio gecureerde nacht vol sets van vrienden. (SvS) Zondag, heel de nacht, India Festival Lowlands, 19 t/m 21 augustus in Biddinghuizen. Inl: lowlands.nl  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/08/17/tien-must-sees-die-lowlands-2022-op-zijn-kop-zullen-zetten-a4139148
2022-08-17||Als Noorse bosnimf wil zangeres Aurora  ook op Lowlands ‘de haat verslaan’||De Noorse popzangeres Aurora Aksnes lijkt met haar uiterlijk rechtstreeks uit een sprookje te komen. Ze kan een toverachtige bosnimf zijn. Of een fantasyheldin die met dieren kan communiceren. Uit haar korte witblond bobkapsel pieken lange lokken, soms in vlechtjes. Onder haar wijd opengesperde ogen staan soms zwarte stipjes eyeliner. En witte streepjes flankeren haar slapen. In haar folklorejurken maakt ze hyperactieve dansbewegingen: ze draait rond of laat haar armen wijd fladderen, hoog, opzij. Ze balt haar vuisten of maakt met haar handen golfjes die haar zang begeleiden. En ja, dan die zang.  Ze kan bedachtzaam klinken of schrille kreten slaken. IJlhoog en glashelder zweven haar  noten langs Noorse folk, als ze bezingt hoe ze met de wolven rent of in bomen klimt. Ze kan niet anders, grinnikt Aurora (26) in een oranje jurk in kleermakerszit voor de camera in haar huiskamer in het Noorse Bergen. „Ik ben niet zo groot maar er zit zóveel emotie in me die eruit moet. Ik vergeet mezelf compleet als ik optreed en ik open emotioneel een toegangspoort voor het publiek. De bedoeling is ons samen vrij te voelen.” Zweverig? Best wel. Maar Aurora wegzetten als verlichte neohippie doet de kleine populaire zangeres (1,60 meter) uit Noorwegen met haar mystieke, folky synthpop tekort. Met drie albums en diverse hitsingles, zoals haar debuutsingle ‘Running With the Wolves’ (2015), ‘Runaway’ (bijna een half miljard streams op Spotify) en ‘Cure For Me’ (33 miljoen) van haar nieuwste album, is ze een serieus te nemen artieste die haar ambities moeiteloos koppelt aan spiritualiteit en haar eigen fantasierijke wereld.  Met haar hoge engelachtige stem vertolkte Aurora ook de stem van de noorderwind in ‘Frozen 2’  Als geëngageerd, bevlogen soliste wordt ze in eigenzinnigheid wel vergeleken met artiesten als Björk of Florence & The Machine. Met haar wendbare stem en mystieke inslag doet ze soms ook denken aan zangeres Kate Bush.  Engelachtig hoog is Aurora’s bedwelmende lokroep als ‘de stem van de noorderwind’ die in animatiefilm Frozen 2 (2019) protaganiste Elsa aanzet tot een zoektocht. Niet alleen haar stem, ook de thema’s in Aurora’s liedjes intrigeren. Waren die eerst fantasierijk en donker, ze zijn steeds concreter en maatschappelijker geworden. Op haar nieuwste album The Gods We Can Touch, dat begin dit jaar uitkwam, raakt ze thema’s als klimaatverandering, vrouwenhaat en hoe de mens onmachtig is rustig naast elkaar te bestaan. „Waarom laten we de wereld sterven. Waarom aanbidden de grond niet waarop we lopen.” Ze verbindt haar ‘emotionele stormen’ aan Griekse mythologie. Elk liedje krijgt een eigen god of godin toebedeeld. Zo treffen we in ‘Heathens’ Persephone, godin van de lente en de onderwereld, en hoort Prometheus bij ‘Giving In To Love’, haar poppy pleidooi voor humaniteit. „De Griekse mythologie spreekt erg tot de verbeelding, en het is in die wereld, net als bij ons, verre van perfect.” Haar in coronatijd gemaakte album laat een rijpere, zelfbewuste artiest horen die haar muziek breder heeft getrokken. Van dromerig folky is er ook een meer dance-georiënteerd geluid. Zoals ‘A Cure for Me’, een van haar meest dansbare nummers. Het is tegelijk een protestnummer over het recht tot liefhebben. Aurora steekt er de gay-community een hart mee onder de riem, ze ageert tegen de in haar ogen verwerpelijke conversietherapie, ofwel therapie bedoeld om homo’s te ‘genezen’, die nog niet strafbaar is in Noorwegen.  „Dat in zo’n progressief land mensen nog altijd niet gesteund worden door de wet, bevreemdt mij”, zegt ze zacht. „Zeker omdat er ook niet in het openbaar over gesproken wordt. Ik wil dat duidelijk maken, de boel opschudden.” „I don’t need a cure for me, I don’t need it”, is het refreintje. „Liefde is zo mooi, in welke vorm ook. Obstakels moeten uit de weg geruimd worden.” Het nummer leverde haar veel reacties op. Positief, maar ook „negatievelingen die hun ware gezicht tonen”. Triest, vindt ze. Al is ze overtuigd: „Haat kunnen we verslaan.”  Komend weekend zingt Aurora op het Lowlands Festival. Op 2 en 3 september geeft ze twee shows in Paradiso. Het beste van twee werelden, vindt ze zelf. „Op festivals voel ik me vrij, dansend in de buitenlucht voor veel mensen. Er komt nieuw publiek luisteren en dat stuur ik opgeladen weer verder. In clubs voelt het heel veilig met mijn eigen fans.”  Foto Xin Li
 Na een aantal Europese shows in de lente is Aurora net weer thuis van een Amerikaanse tournee. Hoe het was? „Onwennig in eerste instantie, pas na een paar shows herinnerde mijn lichaam zich weer hoe het gaat. En je voelt goed aan het publiek hoe fijn het is om weer op deze manier bij elkaar te komen.”  De lockdowns in coronatijd, ze kon niet anders dan ze omarmen. Ze maakt graag muziek, maar is ook graag thuis, waar ze wandelt, bloemen droogt, mediteert of stevig nadenkt, zegt ze. Wat bedoelt ze met dat laatste? „Ik probeer vooral echt te voelen wat ik vind van bepaalde dingen. Mijn hoofd neemt niet snel iets aan, zie je. Ik zoek graag uit waaróm ik iets vind. Waarom is dat mijn mening? Daarover filosofeer ik dan graag.” Zeker „als het druk is in mijn hoofd” is ze stil. „De buitenwereld kan hard bij mij binnen komen; de geuren, de blikken, de geluiden. Mensen dragen zóveel met zich mee. Mijn hoofd kan erover op hol slaan.Hoe je allemaal leeft naast elkaar en elkaar niet kent. Al die gezichten op straat. Daarom kijk ik tijdens een wandeling ook graag naar boven, naar de wolken.” Aurora groeide op in de bossen bij Bergen: haar muziek is geïnspireerd door natuur. Al op jonge leeftijd begon ze met schrijven van het teksten, voor gedichten, voor liedjes. Ze was een buitenbeentje. Een dromerig, introvert meisje dat liever tijd doorbracht in het bos en zich vermaakte met haar eigen fantasie en magische verbeelding, - „Zo was ik ineens een eekhoorn in de bomen” - dan dat ze omging met andere kinderen. Ze droeg aparte, oude kleren: ze was, in haar eigen woorden  „prachtig anders”. Maar dat betekende ook dat ze  gepest werd. In de documentaire Nothing is Eternal (2016) vertellen haar twee oudere zussen hoe ze altijd een oogje op hun zusje hielden. Maar toen Aurora weer eens overstuur in het bos liep „met het gevoel dat ik nergens thuishoorde”, bedacht ze: „Het heeft verder geen waarde hoe een ander jou ziet. Je bent evenveel waard als een ander, met een ander pad.” „Dat ik weet hoe het is om een outsider te zijn heeft me sterk gemaakt”, zegt Aurora. „ Ik kan nu voor mezelf opkomen.” Zichzelf blijven in de snelkookpan van de muziekindustrie lukt haar steeds beter, met een stevig team om haar heen, onder wie producer/drummer Magnus Skylstad, haar familie en vrienden. „Maar met mijn fans voelt het sowieso altijd wel veilig. Ik kom uit een community van nerds, gelijkgestemden die allemaal gamen en Lord of the Rings en Star Wars geweldig vinden.”  Dat ze voor haar optredens over de hele wereld reist, is soms een uitdaging voor haar als sensitieve vrouw. „Toen ik jonger was, rond mijn twintigste, was het moeilijk. Ik viel vaak flauw na optredens of drukke ontmoetingen. Ik was snel overprikkeld.” Ze leerde meer ruimte voor zichzelf te nemen, grenzen aan te geven zonder zich schuldig te voelen. Sinds drie jaar voelt ze zich mentaal best goed, zegt ze.  Haar nieuwe album The Gods We Can Touch nam ze op in het kleine kasteel Baroniet in het Noorse Rosendal. Een „magische plek” met een Victoriaanse tuin met rozen, omgeven door bergen „die haar beschermen” en een waterval. Het is een plek die ze nog kent van een zeilvakantie met haar familie, vanaf Bergen zo’n twee uur varen naar het noorden.  Met haar band verbleef ze daar vorig jaar een maand, met alle instrumenten en opnameapparatuur. Ze gaf er ook al eens een concert. „De grote ruimte voor concerten werd onze studio. De akoestiek is er verrassend goed.” Een groot bedrag van de Spellemannprisen, de Noorse muziekprijs die ze in 2021 kreeg, doneerde ze aan het kasteel. „Ik val als een blok voor de spirituele, historische betekenis. Er gaan verhalen over heksenvervolgingen en brandstapels. Mateloos interessant, vind ik. Ooit zal ik er wonen.”  Festival Lowlands, 19 t/m 21 augustus in Biddinghuizen. Inl: lowlands.nl  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/17/als-noorse-bosnimf-wil-zangeres-aurora-ook-op-lowlands-de-haat-verslaan-a4139162
2022-08-17||Opinie | Het reguleren van fastfoodzaken is niet betuttelend||Gemeenten kunnen nauwelijks reguleren waar fastfoodzaken zich vestigen. Hierdoor kunnen fastfoodondernemers gemakkelijk nieuwe vestigingen openen op plekken met veel potentieel, zoals bijvoorbeeld in de buurt van scholen en in achterstandswijken. Verdere groei van het percentage Nederlanders met overgewicht (nu al meer dan 50 procent, blijkt uit cijfers van het CBS ) ligt daardoor op de loer, wat niet alleen resulteert in een lagere levensverwachting maar ook leidt tot hogere zorgkosten. Om die reden vroegen de vier grootste gemeenten plus Ede – de eerste gemeente met een heuse wethouder ‘food’ – aan het kabinet om met wetgeving te komen die gemeenten meer mogelijkheden biedt om de vestiging van fastfoodzaken te beteugelen. Floris Burgers is als antropoloog verbonden aan de Universiteit van East Anglia. In een recent drieluik over het fastfoodprobleem  interviewde NRC lokale bestuurders over deze reguleringsplannen. De artikelen laten zien dat gemeentelijke regulering niet snel geregeld zal zijn. ‘Fastfood’ laat zich lastig definiëren, maar bovenal ligt dergelijk beleid gevoelig bij de grootste partij van Nederland. Binnen de VVD wordt regulering vaak gezien als een beperking van vrijheid en worden dit soort plannen al snel als ‘betuttelend’ bestempeld.  Deze kritiek stoelt op een veel te beperkt begrip van vrijheid. Het reguleren van de vestiging van fastfoodzaken is niet vrijheidsbeperkend en kan juist een veel grotere mate van vrijheid opleveren. Om te beginnen zijn de reguleringsplannen niet vrijheidsbeperkend voor consumenten. Fastfood consumeren blijft immers mogelijk. Door fastfoodzaken op bepaalde plekken te mijden worden mensen slechts gestuurd in hun keuzes: als mensen langer moeten fietsen voor een broodje kroket, wordt die optie minder aantrekkelijk en zal men sneller kiezen voor een alternatief. Iedereen die het invloedrijke boek Nudge uit 2008 van Richard Thaler en Cass Sunstein heeft gelezen, weet dat dit met betutteling niets te maken heeft. Mensen worden namelijk altijd beïnvloed in de keuzes die zij maken. Nudge gaat over de manier waarop beleidsmakers mensen naar meer gezondheid en geluk kunnen dirigeren. Uitgangspunt is dat de manier waarop verschillende opties worden aangeboden mede bepaalt welke keuzes mensen maken. Neem het voorbeeld van de supermarkt: als de koeken op ooghoogte in de schappen liggen dan kopen mensen vaker koeken, geldt dit voor de appels dan kopen ze vaker appels. Volledige keuzevrijheid bestaat niet. Diegene die bepaalt hoe verschillende opties worden aangeboden – ‘de keuzearchitect’ genoemd in Nudge – stuurt menselijk handelen. Als de overheid invloed zou gaan uitoefenen op de vestigingsplaats van fastfoodzaken speelt zij de rol van de keuzearchitect. Ze doet een architectonische ingreep in het keuzeaanbod van voedsel in de publieke ruimte. Wanneer de overheid het voedselaanbod niet reguleert, dan wordt de volledige macht van de keuzearchitect aan bedrijven gelaten. De keuzes van mensen worden dan nog steeds beïnvloed, maar dan door commerciële partijen. Bedrijven gebruiken de macht van de keuzearchitect  om winstmaximalisatie te realiseren. Fastfoodzaken zullen zich dus vestigen op plekken met het grootste winstpotentieel. Een verdere stijging van het aantal mensen met overgewicht – lees: meer zorgkosten, lagere levensverwachting, minder welzijn – wordt zo in de hand gewerkt. De overheid doet er dus goed aan om de rol van de keuzearchitect naar zich toe te trekken; als er dan toch invloed wordt uitgeoefend op onze keuzes, dan liever door een actor die bevordering van het menselijk welzijn als kerntaak heeft. Daar komt nog bij dat de regulering van fastfoodzaken leidt tot een gezonder eetpatroon, wat juist meer vrijheid kan opleveren. Mensen met een smalle beurs, een groep waar overgewicht vaker voorkomt, zullen op termijn minder geld kwijt zijn aan zorgkosten als zij gezonder gaan eten. Dan kunnen zij dingen doen die ze voorheen misschien wel wilden maar niet konden. Ook de overheid heeft minder zorgkosten, waardoor financiële ruimte vrijkomt voor bijvoorbeeld belasting verlaging. Dit vergroot de keuzemogelijkheden van mensen. De enigen die enigszins in hun vrijheid worden beperkt door de regulering zijn fastfoodondernemers. Hen wordt immers verboden zich te vestigen op plekken waar ze dat misschien wel zouden willen.  Volledige keuzevrijheid bestaat niet en het enigszins beteugelen van de vrijheid van de een, kan extra vrijheid voor een ander betekenen. Goede en gebalanceerde wetgeving vereist kritische reflectie op dergelijke ‘vrijheidstrade-offs’. Iedere maatregel die voor een kleine groep een vrijheidsbeperkend element bevat als betuttelend bestempelen, werkt dergelijke wetgeving juist tegen. Dat de Haagse VVD-wethouder Kavita Parbhudayal een van de bestuurders is die voor meer regulering van fastfoodzaken pleiten, is wat dat betreft hoopgevend. Het is te hopen dat ook haar partij in de toekomst minder snel maatregelen die in potentie vrijheid opleveren als ‘betuttelend’ afdoet. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/17/het-reguleren-van-fastfoodzaken-is-niet-betuttelend-a4139164
2022-08-17||Staatssecretaris: geen andere mogelijkheid dan gemeente Tubbergen te dwingen tot asielopvang||De gemeente Tubbergen blijft ondanks meerdere verzoeken weigeren om asielzoekers op te nemen, waardoor het kabinet zich genoodzaakt ziet tot dwang. Dat zei staatssecretaris Eric van der Burg (Asiel en Migratie, VVD) woensdag op een persconferentie. In Albergen, onderdeel van de gemeente en het dorp waar asielopvang in een hotel moet gaan plaatsvinden, is onrust ontstaan over de verplichting van het kabinet.  „Er komt onvoldoende capaciteit vrij via asielzoekerscentra op basis van vrijwilligheid”, zei Van der Burg. „Dan moeten we helaas overgaan tot dwangmaatregelen en dan is Tubbergen toevallig nu de eerste.”  Dinsdagavond deelde de staatssecretaris Van der Burg het bestuur van Tubbergen telefonisch mee dat hij het Centraal Orgaan opvang asielzoekers (COA) opdracht heeft gegeven het hotel te kopen. „Wij zijn daarover verbaasd en onaangenaam verrast”, zei wethouder Ursula Bekhuis woensdagmiddag tijdens een ingelaste persconferentie. Volgens Bekhuis past het opvangen van 150 tot 300 asielzoekers niet in het bestemmingsplan van het hotel — iets dat de gemeente in april ook al aan het COA had laten weten. De gemeente Tubbergen ziet het plan van Van der Burg om meerdere redenen niet zitten. Om tot 300 asielzoekers in het hotel op te vangen zijn verbouwingen nodig: er kunnen nu maar 75 mensen in. Een andere heikel punt zijn de verhoudingen in het drieduizend inwoners tellende dorp. Die zouden „uit balans” raken als er honderden asielzoekers worden opgevangen, aldus Bekhuis tijdens de persconferentie. „We willen wel helpen, maar het moet wel in verhouding zijn.” Van der Burg zei woensdag dat hij geen andere mogelijkheden ziet. „Als het niet op basis van vrijwilligheid lukt, dan kan ik twee dingen doen: het opvangcentrum in Ter Apel volledig laten verstoppen of ingrijpen. Dat laatste doe ik liever niet, maar er is door een aantal gemeenten te weinig geleverd op basis van vrijwilligheid.” Dinsdagavond trokken enkele honderden mensen naar Landhotel ’t Elshuys in Albergen, het hotel in kwestie, om tegen het plan te protesteren. Volgens Tubantia ging het vooral om jongeren. Aanwezigen staken vuurwerk af, scandeerden anti-azc-leuzen en dronken bier. De eigenaar van ’t Elshuys was eerder op de avond onder politiebegeleiding vertrokken. Vorige week hadden staatssecretaris Eric van der Burg (Asiel en Migratie, VVD) en minister Hugo de Jonge (Volkshuisvesting en Ruimtelijke Ordening, CDA) de Tweede Kamer al laten weten niet langer van plan te zijn te wachten tot gemeenten willen helpen met het creëren van extra opvangplekken. Dat zou ten tijde van een „stevige crisis” in de asielopvang niet geoorloofd zijn. Het kabinet gaat daarom vergunningen afgeven voor de opvang van asielzoekers zonder hierover een akkoord te hebben bereikt met de gemeente.||https://www.nrc.nl//nieuws/2022/08/17/staatssecretaris-van-der-burg-ziet-geen-andere-mogelijkheid-dan-tubbergen-te-dwingen-tot-asielopvang-a4139155
2022-08-17||Rechter zet deur open voor omstreden opsporingsmiddel met criminele burgerinfiltrant|| Een collectieve zucht van teleurstelling klinkt woensdagmiddag vanaf de publieke tribune van de rechtbank van Leeuwarden, nadat de rechter aan alle illusies van de verdachten een einde heeft gemaakt. De inzet van de criminele burgerinfiltrant in de zaak-Vidar is rechtmatig. Dus worden 15 verdachten veroordeeld voor handel in harddrugs, witwassen, deelname aan een criminele organisatie en wapenbezit.  Daardoor lijkt de deur verder opengezet te worden voor bredere inzet van misschien wel het meest omstreden opsporingsmiddel van Nederland: de inzet van criminele burgerinfiltranten. Het gebruik van burgerinfiltranten ontspoorde in de jaren 90 volledig tijdens de IRT-affaire, waarna de inzet van het middel werd verboden. Het draaide allemaal om een man die alleen bekendstaat onder zijn codenaam: A-4110. De politie zette hem in een onderzoek naar betrokkenheid van leden van de Hells Angels naar handel in drugs. De voorwaarden van de inzet van een criminele burgerinfiltrant staan omschreven in een motie van toenmalig PvdA-Kamerlid Jeroen Recourt. Daarin staat een aantal voorwaarden, die niet nader zijn uitgewerkt of gespecificeerd. Zo moet het gaan om zeer gesloten criminele groeperingen die zich schuldig maken aan ondermijnende en georganiseerde criminaliteit, moet sprake zijn van korte trajecten, mag de inzet alleen plaatsvinden na toestemming van de minister en mag er geen gebruik worden gemaakt van een groei-infiltrant, doorgaans uitgelegd als een infiltrant die steeds belangrijker wordt in een criminele organisatie. De vraag was in het Vidar-onderzoek: is aan die voorwaarden voldaan? De advocaten vonden evident van niet: zo zou de inzet van de criminele burgerinfiltrant niet in verhouding staan tot de zwaarte van de zaak. De ministeriële toestemming was volgens de advocaten pas gegeven nadat A-4110 zijn contract als criminele burgerinfiltrant ondertekende en hij ook al werd ingezet. Dat  A-4110 een jaar is ingezet als criminele burgerinfiltrant, vinden zij geen ‘kort’ traject.  Maar de rechter ging woensdag mee met de stelling van het OM: A-4110 mocht ingezet worden. De rechtbank zegt dat de wet geen belemmeringen opwerpt om een criminele burgerinfiltrant in te zetten. Wel moet er dan aan een aantal voorwaarden worden voldaan: zo dient de top van het OM vooraf in te stemmen met de inzet, en moet de minister vooraf op de hoogte worden gesteld. Dat is hier allebei niet het geval geweest: de toestemming van de landelijke leiding van het OM en het op de hoogte stellen van de minister is gebeurd nadat de overeenkomst was gesloten. Te laat dus, oordeelt de rechter. Alleen heeft dit vormverzuim geen gevolgen, omdat volgens de rechtbank er onder meer geen gerechtvaardigd belang van de verdachten mee is geschonden. Ofwel: de rechter vindt de gevolgen van de vormfouten niet erg genoeg om het OM af te straffen.  De voorwaarden uit de motie van Jeroen Recourt uit 2014 zijn ook van belang, omdat deze door de landelijke leiding van het OM zijn opgenomen in de Aanwijzing Opsporingsbevoegdheden. Daardoor tellen de voorwaarden uit de motie als eigen regelgeving waar het OM zich aan moet houden. Aan een aantal voorwaarden is in deze zaak voldaan, er was volgens de rechter sprake van zware criminaliteit die met traditionele opsporingsmiddelen onvoldoende kon worden aangepakt. Ook heeft de politie voortdurend toezicht gehouden op het handelen van de infiltrant, en is hij bijvoorbeeld niet op eigen houtje strafbare feiten gaan plegen.   Maar niet alles is goed gegaan. Toenmalig justitieminister Opstelten bestempelde in 2014 in Tweede Kamer dat een kortstondig traject een eenmalige inzet inhoudt. Dat was in de zaak-Vidar duidelijk niet het geval. De rechtbank stelt dat het OM zich dus niet aan zijn eigen regelgeving heeft gehouden, en ook hier sprake is van vormverzuim. Maar ook dit heeft geen gevolgen. Ook hier speelt weer een rol dat de verdachten door dit vormverzuim niet in hun verdediging zijn geschaad.  Ook overweegt de rechtbank dat de integriteit van de opsporing, zoals bij de IRT-affaire, niet in het geding is, doordat er bijvoorbeeld onder de verantwoordelijkheid van een officier van justitie grote hoeveelheden drugs op de markt zijn gekomen.  En dus werd er bij elkaar opgeteld een kleine veertig jaar gevangenisstraf opgelegd in de zaak-Vidar. „We voelen ons gesterkt door deze uitspraak”, zegt Jan Hoekman, persofficier bij het OM Noord-Nederland. De uitspraak betekent in ieder geval dat het OM niet zal stoppen met het inzetten van criminele burgerinfiltranten, beaamt Hoekman. „Maar ze staan ook niet in rotten van drie klaar voor de deur van het OM.”  Volgens advocaat Sander Janssen, die wel benadrukt dat hij het hele vonnis nog moet lezen, kan het oordeel van de rechtbank worden gelezen als: als je niet uit de bocht vliegt, zijn de voorwaarden niet zoveel waard. „Dat lijkt me voor zo’n omstreden opsporingsmiddel erg gevaarlijk. Het kalf moet blijkbaar eerst opnieuw verdrinken.”  Een van de mannen die in de val van criminele burgerinfiltrant A-4110 liep, was ook bij de uitspraak aanwezig. Het gaat om Justin S., een sportieve dertiger met een grote bos krullen en een getatoeëerd lichaam. Hij  werd veroordeeld tot vijf jaar cel. Justin S. zegt dat de infiltrant hem heeft geïntimideerd, en dat hij is aangezet tot crimineel handelen. „Toen ik hoorde dat het een infiltrant was, vielen de puzzelstukjes op zijn plek. Dat de rechter dit goedkeurt, vind ik heel raar. Het vertrouwen in de rechtsstaat neemt echt af hierdoor.”   Volgens advocaat Boersma zet de uitspraak de deur open voor meer zaken waarin de methode wordt gebruikt. „We gaan in de toekomst meer zaken zien waar dit megaheftige middel wordt ingezet, waarmee het in het verleden gruwelijk is misgegaan en weer zo mis kan gaan. Daar ben ik van overtuigd.” ||https://www.nrc.nl//nieuws/2022/08/17/rechter-zet-deur-open-voor-vaker-gebruik-van-omstreden-opsporingsmiddel-de-criminele-burgerinfiltrant-a4139163
2022-08-17||Bidden om regen||Het is droog en warm in Nederland. Zo droog dat het zeewier in het Zeeuwse Ossenisse niet meer klapt als je er op gaat staan. Zo warm dat in „het duurdere gedeelte van Amsterdam-Zuid (tandartsen en specialisten)” in de tweede week van juli drie mannen worden gesignaleerd „die inkopen deden slechts gekleed in sandalen en Bermuda-shorts”. Artikelen die tussen 1970 en nu in NRC, NRC Handelsblad en nrc.next zijn verschenen, zijn  te vinden in het online archief.  Kranten zijn te doorzoeken op datum, maar ook op thema. En ze zijn door te bladeren. Handig om over een bepaald onderwerp te zien hoe erover werd én wordt geschreven.  Het archief is te vinden op www.nrc.nl/archief Welkom in de zomer van 1976, het jaar waarin droogte- en warmterecords werden verbroken. Op een winter met storm, sneeuw en vorst volgden de allerdroogste aprilmaand ooit, de allervroegste regionale hittegolf ooit, en drie hete zomermaanden met tien achtereenvolgende tropische dagen.  Het is zo heet dat het asfalt smelt, er tropenroosters worden ingevoerd, en er niet alleen bos-, maar ook gazonbranden ontstaan. De afgelopen weken werd vaak naar die zomer verwezen. Het eerste stuk dat de NRC-lezer tegenkomt over de droogte, is een artikeltje over een grootscheepse reddingsactie van de brandweer van Ede om de zevenhonderd reeën, herten, moeflons en wilde zwijnen aan water te helpen: „Omdat er in de meeste vennetjes geen druppel water meer te vinden is zijn met tankautospuiten grote hoeveelheden water aangevoerd. Het karwei wordt in de avonduren uitgevoerd, omdat de Edese brandweer, net als de andere korpsen in bosrijke gebieden, overdag de handen vol heeft met bewaking. De kans op bosbranden is nu zeer groot.” De alarmerende berichten volgen steeds sneller op elkaar. Al meldt de krant eind juni dat „alleen Limburg zich zorgen maakt over de lage waterstand van spaarbekkens en het publiek tot zuinigheid maant”. De Bescherming Bevolking is dan al ingezet om besproeiingsapparatuur te leveren aan boeren – maar die krijgen zo’n installatie „hooguit een of twee dagen, voor ongeveer dertig gulden per uur”.  Een week later besluit minister Henk Vredeling (Defensie, PvdA) dat de krijgsmacht gaat helpen bij de bestrijding van de droogte in de landbouw. Maar de schade is groot, al krijgen boeren compensatie. Die is er niet voor sporters: omdat voetbal- en hockeyvelden niet mogen besproeid, wordt de competitie tot half september uitgesteld. Andere hulp komt van de bisschoppen. Zij roepen half juli gelovigen op te bidden voor regen. Het helpt – heel even. De weerkundig medewerker van NRC meldt dat „de eerste regen van betekenis sedert lange tijd vorige week mens, dier en plant [heeft] verfrist. Maar daarmee is de droogte niet geëindigd: na het droge tijdvak dat bijna een half jaar in beslag heeft genomen, is er meer nodig dan er tot nu toe is gevallen om de ergste nood te lenigen.” De gevolgen van de droogte zijn groot. In Ossenisse tekent de verslaggever op dat de herfst midden in de zomer is begonnen: „Op het veld zijn het bietenloof en de bonen verschroeid, het wordt gemaaid, een aanvulling op het schamele wintervoer voor het vee. (..) De eens zo groene dijk, voedselbron voor koeien en schapen, slingert zich als een gele grillige banketstaaf langs de oever van de Westerschelde.” De campingbaas ziet het bij een „versgetapte Stella” somber in: „We kunnen nog zulke mooie computers maken, maar tegen de natuur kunnen we niets beginnen.” ||https://www.nrc.nl//nieuws/2022/08/17/bidden-om-regen-a4139161
2022-08-17||Frankrijk wil jihadisme in Mali aanpakken vanuit buurland Niger, maar ook daar heerst anti-Frans sentiment||Maandag rond het middaguur reden zo’n vijftig Franse legervoertuigen de grens over van Mali naar Niger, richting de hoofdstad Niamey. De mannen en vrouwen van gevechtsgroep GTD Monclar verlieten het Malinese grondgebied, als allerlaatste Franse militairen van de duizenden anderen die in de maanden ervoor vertrokken. Er kwam geen grote aankondiging van het einde van de negen jaar lange Franse missie in het West-Afrikaanse land. Een ceremonieel afscheid evenmin. Enkel een kort persbericht van het Franse leger. Aan Malinese zijde bleef het  helemaal stil.    Frankrijk strijdt sinds 2013 tegen jihadistisch terrorisme van aan Islamitische Staat en Al-Qaida gelieerde groeperingen. De Fransen hadden geen andere keus dan Mali te verlaten vanwege de bekoelde verhoudingen met de militaire leiders die in 2020 (en daarna nog eens in 2021) de macht grepen in de oud-kolonie en de anti-Franse sentimenten die  tieren onder delen van de bevolking.   Maar helemaal vertrekken uit de regio vindt de Franse regering geen optie: ondanks de negen jaar lange aanwezigheid in het gebied, verspreidt het jihadistisch geweld zich alleen maar verder in Mali en in buurlanden Niger, Burkina Faso en Tsjaad. En in Europa vreest men, al dan niet terecht, dat dit zou kunnen overslaan naar Europees grondgebied. Niger wordt beschouwd als een centrale bondgenoot voor Frankrijk en in het verlengde daarvan de andere Europese landen Ibrahim Yahaya Ibrahim analist van de denktank International Crisis Group Het geruisloze vertrek van de Franse troepen uit Mali opent daarom een nieuw hoofdstuk van de Franse aanwezigheid in de Sahel, met Niger als zwaartepunt. Volgens Franse media zullen zo’n duizend militairen, gevechtsvliegtuigen, drones en helikopters in Niamey gestationeerd worden. Nog eens drie- tot vierhonderd militairen zullen in de grensregio samenwerken met Nigerijnse troepen en zevenhonderd à duizend militairen worden gestationeerd in Tsjaad. Ter vergelijking: in Mali waren op het hoogtepunt ruim vijfduizend Franse militairen aanwezig.   De keuze voor de centraal gelegen oud-kolonie Niger was een logische, zegt de Nigerijnse analist Ibrahim Yahaya Ibrahim van de denktank International Crisis Group via een videoverbinding vanuit hoofdstad Niamey. „Niger doet het een stuk beter dan buurlanden als het gaat om het bewaren van de veiligheid op het eigen grondgebied”, zegt hij. Daarbij heeft de relatief stabiele Nigerijnse regering de afgelopen jaren een goede relatie met Frankrijk opgebouwd. „Zij wordt beschouwd als een centrale bondgenoot voor Frankrijk en in het verlengde daarvan de andere Europese landen.”  En Niger heeft er zelf ook belang bij, benadrukt Ibrahim. „De Nigerijnse regering vreest dat gewapende groeperingen in het gat zullen springen dat de Fransen in het noorden van  Mali achterlaten waardoor de dreiging aan de grens met  Niger nog groter wordt.” Niger zou de Fransen nodig hebben om die grens te beveiligen.  Hoe de missie ‘Barkhane 2.0’ er precies uit zal zien, is nog onduidelijk – grote verklaringen en toekomstvisies ontbreken vooralsnog.  Bekend is wel dat de Fransen op lange termijn de verantwoordelijkheid voor de veiligheid aan lokale regeringen willen overdragen. Naar verwachting zal het Franse leger de komende jaren daarom meer op afstand werken, door de lokale legers bij te staan met trainingen, drones en andere techniek.  Hoewel de Fransen niet meer in Mali aanwezig zullen zijn, zal het  waarschijnlijk proberen de lijnen met de Malinese autoriteiten zoveel mogelijk open te houden, zegt Jean-Loup Samaan van het Franse Instituut voor Internationale Betrekkingen IFRI telefonisch. „Want het is onmogelijk om een oplossing voor deze crisis te bedenken waarbij Mali geen rol speelt.”  Hiermee raakt de onderzoeker aan een van de grootste uitdagingen voor de komende jaren: het epicentrum van het jihadistische geweld ligt in Mali en het is de vraag of dat effectief te bestrijden is vanuit buurland Niger.   De Franse koerswijziging kan voor Mali zelf somber uitpakken; het risico bestaat  dat zich dezelfde situatie voordoet als in Afghanistan en de macht in hoofdstad Bamako in de handen van strijdgroepen valt. Hoewel deze minder goed georganiseerd zijn dan de Taliban in Afghanistan, hebben ze nu al grote delen van het Malinese platteland onder controle. Nu is al de vraag of en hoe lang de Malinese machthebbers de grote steden in handen kunnen houden zonder Franse steun. De afstand tot het zwaartepunt van het geweld is niet de enige uitdaging voor de Franse troepen. Het anti-Franse sentiment dat in Mali zo sterk is geworden, heerst ook in Niger. Een deel van de Nigerijnen ziet de herplaatsing van de Franse troepen in Niger  als „een illegale bezetting” van oud-kolonisator Frankrijk, legt activist Maikoul Zodi van de pro-democratische beweging Tournons La Page aan de telefoon uit. Volgens Zodi is er „nul transparantie” over de afspraken die met Frankrijk zijn gemaakt en zal de Franse inmenging  het Nigerijnse leger „demoraliseren”. „Wij zijn tegen het neo-kolonialisme dat zich nu in Niger installeert.” Dat het anti-Franse sentiment gevolgen kan hebben, bleek in november al. Toen hielden honderden demonstranten een konvooi van Barkhane dagenlang staande, waarbij uiteindelijk drie burgerdoden vielen.  Analist Ibrahim stelt dat dit sentiment nog niet op hetzelfde niveau is als in Mali, maar wel groeit. „Als Frankrijk zijn aanwezigheid acceptabel wil maken, moet het zo snel mogelijk successen boeken – bijvoorbeeld door het geweld snel en effectief terug te dringen. En het moet de Nigerijnse regering zelf laten beslissen over haar beleid. De Fransen moeten niet de indruk wekken dat de Nigerijnse regering onder Franse voogdij staat, zoals dat in Mali werd ervaren.” De vraag is of Frankrijk deze stap terug wil zetten. Zo ging president Emmanuel Macron in Mali eerder voor plannen van de regering liggen om een dialoog met de jihadistische groeperingen te openen - iets waar ook Nigers president voorzichtig pogingen toe doet. Met al deze hindernissen kan de vernieuwde Barkhane bij voorbaat een verloren strijd lijken. Maar Frankrijk kan in zijn optiek niet níets doen: door de koloniale geschiedenis heeft het land een emotionele band met de regio die het volgens analisten niet wil doorknippen. Bovendien is Niger rijk aan uranium, wat volgens sommigen ook een reden is voor de Fransen om te willen blijven. En Frankrijk heeft de afgelopen jaren al ingeboet aan invloed in andere oud-koloniën zoals Gabon en Togo, die zich aansloten bij het Britse Gemenebest.  In de Europese Unie wordt de Sahel intussen steeds meer beschouwd als een ‘gevarenzone’ voor Europa zelf: politici in Brussel vrezen dat de jihadisten uit de regio in Europa aanslagen komen plegen, ook al is er nog nooit sprake geweest van een dergelijke in de Sahel voorbereide aanslag.  In Frankrijk zelf is opvallend weinig aandacht voor de veranderende missie in de Sahel. „Er heerst desinteresse in het conflict en er is een gebrek aan kennis”, zegt Samaan. „De missie in Mali begon al in 2013 en inmiddels zijn veel Fransen de oorspronkelijke redenen vergeten.” Oppositiepartijen – die voor het eerst in jaren macht hebben omdat Macron zijn absolute meerderheid in het parlement is verloren –  kunnen inspelen op het gebrek aan steun voor de missie en de besluitvorming  bemoeilijken. „Ze kunnen bijvoorbeeld de budgetten in twijfel trekken. Dat zou de bewegingsruimte van de missie kunnen verzwakken.”  De Franse regering zal dus op haar tellen moeten passen wil zij een herhaling van het debacle in Mali voorkomen. Op een  warm welkom hoeven de Fransen in ieder geval niet te rekenen: een nieuw gevormde coalitie van burgerbewegingen kondigde – tot onvrede van de regering – al aan deze woensdag de straat op te gaan in Niamey om „per direct het vertrek van de Franse militaire aanwezigheid” te eisen.  Correctie: in een eerdere versie van dit artikel werd Rwanda genoemd als een voormalige Franse kolonie. Dit is incorrect, Rwanda was gekoloniseerd door Duitsland en vervolgens België.||https://www.nrc.nl//nieuws/2022/08/17/weggepest-uit-mali-maar-frankrijk-alsnog-vanuit-buurlanden-jihadisme-aanpakken-2-a4139158
2022-08-17||In Salzburg leest opa je voor uit ‘Die Zauberflöte’||De straat is afgezet door de politie. Fotografen rennen heen en weer, hopend een bekendheid te spotten. Binnen rennen cameraploegen rond met hetzelfde doel. Er is dan ook een hoop moois om in beeld te brengen. Heel veel mensen, lopend, nee, schrijden in de mooiste avondjurken en chicste pakken. Ze poseren voor bloemstukken, of voor het grote programmabord wijzend naar de opera die ze die avond gaan zien. Fun fact: zou je alle parelsnoeren hier aanwezig achter elkaar leggen, dan heb je precies de omtrek van de aarde. Of zoiets.  Nee, ‘gewone’ mensen zie je niet zoveel bij de opera in Salzburg, op de Salzburger Festspiele, een van de grootste klassieke muziekfestivals ter wereld, opgericht in 1877, iets meer dan honderd jaar nadat Mozart er werd geboren. Eerste rang Aida kost een lieve 455 euro. Alleen de achtste rang is betaalbaar: 30 euro. Daar zijn er op de bijna 2200 stoelen van het Grosses Festspielhaus veertig van. Maar dan zit je wel achter een pilaar. Als gewone sterveling zou ik hier niet naartoe kunnen, en misschien ook niet durven. Hooguit zou ik naar het plein kunnen gaan waar alle acht opera's deze zomer éénmaal gratis op groot scherm worden geprojecteerd. Waarom zit ik dan toch in de zaal, met de dekmantel ‘uit naam van de krant’ stevig om me heen? Omdat al dat geld van de kaarten en sponsoren als Rolex en Audi één voordeel heeft: op een festival als dit kan kunst worden gemaakt waarin geld géén rol speelt. De grootste zangers, regisseurs en orkesten hebben vrij spel. Balletjes die hier gaan rollen, kunnen zich als sneeuwballen over de muziektheaterwereld verspreiden.   Corona had dit jaar geen enkele invloed meer op het festival, laat een woordvoerder weten. Na een editie op 50 procent bezoekerscapaciteit in 2020, en een editie met invloedrijke reisbeperkingen in 2021, is 2022 weer vanouds, ook in kaartverkoop. Al ziet Oostenrijk hetzelfde als Nederland: zelfs op dit festival kopen bezoekers pas relatief laat een kaartje. Op het geld-speelt-geen-rol-gedeelte van de zaak heeft corona geen invloed gehad. De diepe grommend overslaande zielenkreun als ze  ontdekt dat haar verloren kindje al een paar jaar dood is doet je ijskoud verstijven. (Giacomo Puccini, 1918) Gianni Schicchi Een familie komt erachter dat de net overleden pater familias Buoso Donati zijn fortuin aan een goed doel heeft nagelaten. Nieuwkomer in de stad Gianni Schicchi verzint een list: verkleed als Donati zal hij voor de familie een nieuw testament laten opstellen. Maar in plaats van de familie, laat hij zichzelf in het testament opnemen.   Bekend uit Gianni Schicchi: ‘O mio babbino caro’  (Lauretta, dochter van Gianni) Il tabarro (De mantel) Giorgetta, de vrouw van schipper Michele heeft een verhouding met dokwerker Luigi. Luigi verwacht een aangestoken lucifer als signaal voor een rendez-vouz met Giorgetta, maar hij komt per ongeluk af  op de aangestoken pijp van Michele. Michele vermoordt Luigi en verbergt hem onder zijn mantel. Mooi in Il tabarro: ‘Nulla, silenzio!’ (Michele) Suor Angelica (Zuster Angelica) Zuster Angelica zit in een klooster als straf voor het onechtelijke kind dat ze kreeg. Jaren wacht ze op een teken van leven van haar familie, en vooral op haar zoontje. Na zeven jaar komt haar boze tante, de prinses, naar het klooster. Maar niet om haar op te halen, maar om haar te dwingen afstand te doen van haar erfenis. Na aandringen vertelt de prinses dat Angelica’s zoontje al twee jaar dood is. Angelica drinkt een gifdrank en wordt in een visioen door haar zoontje omhelst. Mooi in Suor Angelica: de laatste scène  De eerste opera zijn er meteen drie: Il Trittico van Puccini zijn drie korte eenakters die als geheel beschouwd worden: Il tabarro, Suor Angelica en Gianni Schicchi.  Met een beetje fantasie is het alsof je in deze versie van regisseur Christof Loy in een grote beige kijkdoos kijkt die tweemaal van inhoud verandert. Voor Gianni Schicchi is het hoofddecorstuk een groot bed, voor Il tabarro een klein binnenvaartschip en in Suor Angelica een hoop tegen de muur gestapelde kloosterbanken. En jawel, in die volgorde; de grootste knuppel die Loy in het hoenderhok gooit is een compleet omgegooide volgorde. Niet van tragedie naar komedie, maar andersom.  Het podium en de zaal van het Grosses Festspielhaus is flink groot, stemmen verdrinken er makkelijk in. Alleen wie hard zingt, komt boven de Wiener Philharmoniker in de orkestbak uit. Dat heeft het gekke effect dat ook gevoelige zinnen flink uitgebruld moeten worden. Deze operaatjes zijn al karikaturale eenakters, maar tel daarbij op nog een dramatische regie van Loy  en flauwigheden als de hele familie die aan het begin van Gianni Schicchi droge spaghetti wegkanend zingen (ergo: let op, dit verhaal speelt zich af in Italië), en een mimespeler in tutu (ergo: we zijn in Frankrijk) in Il tabarro, en de som is soms wel érg karikaturaal. De personages die eruit springen doen dat vooral met hun spel. Misha Kiria is een zalige Gianni Schicchi: overheersend, dragend, met heerlijke spot in zijn opgezette stemmetjes.  Rode draad in deze Trittico is sopraan Asmik Grigorian, die de belangrijkste sopraanrol in alle drie zingt, steeds als een totaal andere persoon. In Gianni Schicchi is ze een lieve en licht wanhopige Lauretta, in Il tabarro een veel uitdagender, warmer Giorgetta. Maar aan de haast van de hit-aria ‘O mio babbino caro’ in Gianni Schicchi en ietwat chaotische podiumbeeld van  Il tabarro voel je al: het gaat regisseur Loy om Suor Angelica. Dat vermoeden komt uit: met een remkracht van heb ik jou daar komen we tot stilstand in het nonnenklooster. Elke zin, elke strofe krijgt een serene rust. Was de gil van Grigorian na de dood van Luigi in Il tabarro nog jammerlijk ongeloofwaardig, als zuster Angelica doet de diepe grommend overslaande zielenkreun die uit ongekende krochten van haar bestaan ontsnapt als ze  ontdekt dat haar verloren kindje al een paar jaar dood is je ijskoud verstijven. Die focus op de anders makkelijk ondergesneeuwde Suor Angelica, is inderdaad erg mooi. Maar je verlaat wel verdrietig stil vanbinnen de zaal. 'Waar is Tamino dan?’ Waarop opa zoiets mompelt als: ‘die is zo verliefd, die is even de weg kwijt’.  (Mozart, 1791) Prinses Pamina, dochter van de Koningin van de Nacht, wordt gevangengehouden door Sarastro, priester van Isis en Osiris. De smoorverliefde prins Tamino wil haar bevrijden, bijgestaan door zijn hulpje,  vogelvanger Papageno. Als wapen hebben ze een toverfluit en een klokkenspel. Op hun queeste worden ze gegidst door drie knapen. Om bij elkaar te komen moeten Pamina, Tamino en Papageno drie tests ondergaan. Bekend uit Die Zauberflöte: ‘Der Hölle Rache’ (Koningin van de Nacht) Die Zauberflöte van regisseur Lydia Steier en dirigent Joana Mallwitz is min of meer een heruitvoering van hun Zauberflöte in 2018, al hebben ze zoveel veranderd dat ze nog maar twee oude scènefoto’s  konden hergebruiken.   Vooral het briljante basisidee is hetzelfde gebleven: de Verteller is een opa met een groot boek op schoot, die zijn kleinkinderen in pyjamaatjes en lekkere dikke wollen sokken het verhaal van de toverfluit voorleest. Wat opa (Roland Koch) vertelt, komt tot leven via de fantasie van de jongens op het podium. Ze wandelen de hele avond door hun eigen fantasie heen, bevragen van alles en beïnvloeden het verhaal als de drie knapen.  Het is een recept voor een magisch sprookjesachtige uitvoering, een soort  Alice in Wonderland, met een draak, levensgrote wandelende teddyberen en dansend groente en fruit. Grote invloed op die sprookjeservaring heeft het nieuwe, vernuftige decor. Het is al een tijdje operamode dat het decor op een draaischijf staat, maar deze Zauberflöte gaat een stap verder. De basis is het opengewerkte woonhuis van de jongens.Maar in plaats van op één draaiend podium, blijkt dit huis te staan op een draaischijf ín een draaischijf. Daardoor kan Steier zowel de binnenkant van het huis, met alle kamers en verdiepingen, als de buitenmuur met allerlei verschillende openingen vrij ten opzichte van elkaar laten draaien. Zo kun je drie uur lang steeds  een ander decor tevoorschijn toveren, van normaal woonhuis tot een Escherachtige  binnenplaats vol trappen. Projecteer daar bonte kleuren op en je krijgt een tekenachtige fantasiewereld waar je zelf in zou willen zwerven. Dat de knapen en opa voortdurend door het verhaal wandelen heeft nog een voordeel: Steier kan de soms wat onbegrijpelijke overgangen laten benoemen door de jongens, waarop opa een snedige verklaring weet. Als  Papageno (Michael Nagl) plots ver vóór prins Tamino bij de te redden prinses Pamina (Regula Mühlemann) in het kasteel van Sarastro opduikt, vragen de jongens: „maar waar is Tamino dan?” Waarop opa zoiets mompelt als: „die is zo verliefd, die is even de weg kwijt”. Hiaat de wereld uit. En elke keer dat de knapen een vraag van de prins volgens de originele tekst een beetje flauw moeten beantwoorden met ‘dat kunnen we je niet vertellen’, is dat nu ineens volkomen logisch: ze weten het antwoord niet, want opa heeft ze dat deel van het verhaal nog niet voorgelezen.  Zo haken legio momenten perfect in een kinderfantasie. Als Tamino (gezongen door de formidabel   zingende Mauro Peter) zich staande in de Escherachtige binnenplaats in ‘Die Weisheitslehre dieser Knaben’  afvraagt waar hij is en „of hier misschien de zetel van de goden staat”, lijkt hij een haarbreedte af van de surreële realisatie dat hij een fantasie is in de hoofden van de drie jongetjes voor wie hij staat te zingen.  Die  kinderfantasie verklaart ook waarom alle personages verklede ‘echte mensen’ uit het leven van de jongens zijn; tijdens de ouverture kreeg je een inkijk in de werkelijkheid: de poelier die het gezin elke dag vers gevogelte komt brengen, is in de fantasie van de kinderen natuurlijk Papageno. De werkelijke reden voor de kindervlucht in een fantasiewereld is een slaande ruzie van hun ouders. Die Zauberflöte wordt bij Steier een kindertraumaverwerking; moeder komt terug als de kwade Koningin van de Nacht (Jasmin Delfs), vader is Sarastro.  Het is een Zauberflöte die je als een  logisch geheel heerlijk het verhaal in zuigt. Alleen als het einde ineens een Eerste Wereldoorlog-wending krijgt, gaat Steier een onafgewerkte stap te ver. Je wordt ruw uit de kinderfantasie getrokken, ineens zitten we in een herinnering van opa. Sarastro’s mannen blijken soldaten, de laatste test voor Tamino en Papageno blijkt zich in loopgraven af te spelen. Op het  decor worden afgrijselijke stapels verminkte lijken geprojecteerd. Maar de derde test duurt muzikaal helemaal niet zo lang. Het voelt  wrang om zo snel na die beelden  al meteen ‘triomf, triomf! te horen zingen. Veel te snel loopt alles goed af. Dikoj rolt in een grote rode onderbroek met nogal wiebelende inhoud over het toneel. Dikoj rolt in een grote rode onderbroek met nogal wiebelende inhoud over het toneel.  (Leos Janácek, 1921) Katja en haar man Tichon leven onder het juk van Tichons bazige moeder Kabanicha, die Tichon verwijt meer van Katja te houden dan van haar. Als Tichon op zakenreis moet, krijgt Katja de kans om af te spreken met haar heimelijke liefde Boris, de neef van handelaar Dikoj. Tijdens een storm bekent Katja hun verhouding en verdrinkt zich in de Wolga, tot genoegen van Kabanicha. Mooi in Kát’a Kabanová: ‘Nikoho tu neni!’ (Kudrjas, vriend van Boris) Janáceks Kát’a Kabanová is Drama met een hoofdletter. Regisseur Barrie Kosky, die vorig seizoen nog Tosca regisseerde bij De Nationale Opera  vertelt in een lokale krant dat dit de eerste keer wordt dat hij een opera moet regisseren waarin hij écht geen kleine grapjes kan maken. Het verhaal is veel te serieus. Kosky wilde geen decor,  alleen maar mensen op het podium. Over de volle breedte van de zeventiende-eeuwse Felsenreitschule (het podium is 40 meter breed) staan mensen hutjemutje op elkaar, neus tegen de muur gedrukt, rug naar de zaal. Het zijn er misschien wel driehonderd. Daaruit maken zich een voor een de zangers los. Katja als eerst. Corinne Winters zingt haar vanaf de eerste tel  al met een zekere gekte die ze tot het einde tot krankzinnigheid uitbouwt; een topprestatie. Überhaupt wordt al snel duidelijk: gekte is het kernwoord van deze uitvoering.  Zelfs de (verboden) liefdesscènes tussen Katja en Boris (David Butt Philip) zijn ruw en slepend wanhopig. Alleen waar Katja’s echtgenoot Tichon boze orders krijgt ingefluisterd van zijn ultieme heks van een moeder Kabanicha (Evelyn Herlitzius), die hij hardop moet uitspreken tegen Katja, doet hij dat met zachtheid, zo contrastrijk dat het bijna troost.  Pas als je  begint te denken: wat staan die driehonderd mensen lang tegen elkaar aan, snap je: dat zijn natuurlijk helemaal geen mensen, maar poppen. Ze zijn in hun simpelheid prachtig levensecht, staan allemaal in een  geloofwaardige houding en dragen allemaal andere kleding. Kosky heeft er de eenzaamheid van Katja mee willen verbeelden. Het wegkijken is letterlijk en alomtegenwoordig. Al zwakt de kracht na een uur wel af; op den duur zijn de poppen gewoon bontgekleurd behang, en ben je dat stukje beklemming vergeten. Aan de belofte van geen grapjes heeft Kosky zich niet kunnen houden. De handelaar Dikoj (Jens Larsen) heeft niet zomaar een relatie met Kabanicha, maar een flink sadomasochistische. De wandelstok waarmee Kabanicha liep, blijkt multi-inzetbaar. Dikoj rolt in een grote rode onderbroek met nogal wiebelende inhoud over het toneel achter de worstjes  aan die Kabanicha hem bazig toewerpt.  Net als Amonasro trouwens, die vlak voor de pauze nogal onverwachts zijn keel wordt doorgesneden. Verhaaltechnisch is dat onhandig, want hij moet nog twee aktes. (Giuseppe Verdi, 1871) Radamès krijgt op aanbeveling van hogepriester Ramfis het opperbevel over het Egyptische leger dat invallen van het Ethiopische leger moet afslaan. Dat lukt. Als bedankje krijgt Radamès van de farao de hand van diens smoorverliefde dochter Amneris. Maar Radamès vormt al een koppel met een slavin van Amneris: Aida, die de dochter blijkt van de Ethiopische koning-generaal Amonasro. Amonasro haalt Aida over haar geliefde het Egyptische oorlogsplan te ontfutselen. Dat lukt. Radamès wordt veroordeeld voor landverraad en wordt levend begraven in een tombe. Maar Aida blijkt zich eerder al stiekem in dezelfde tombe verstopt te hebben. Ze sterven in elkaars armen. Bekend uit Aida: ‘Gloria all’ Egito’ (de triomfmars)  Regisseur Shirin Neshat zette in 2017 ook al een Aida  neer op de Salzburger Festspiele, maar als relatieve nieuwkomer in opera (ze is vooral filmmaker) durfde ze toen nog niet veel. Dit jaar heeft ze het zich gepermitteerd om een  heel persoonlijke regie te maken. Zo’n derde van het publiek viel dat niet in goede aarde; dat deel boe-de bij het opkomen van Neshat aan het einde van de avond dat het een aard had. Een andere derde probeerde dat geboe te overstemmen door sympathiek op te staan (de eerste staande ovatie deze week) en luid te juichen, wat ontaardde in een fascinerend (en oorverdovend) auditief armpjedrukken. De derde derde stond erbij en keek ernaar, of liep gewoon stil weg.  Tegen de tijd dat de tweede ronde buigingen op het podium begon, waren hele rijen leeggelopen. Terwijl, zo erg was het nou allemaal ook weer niet geweest.  Wat het sentiment van de boe-roepers is geweest, is wel te raden. Het decor  bestaat uit een gigantisch wit blok dat we van alle kanten kunnen zien omdat het –  jawel –  op een draaischijf staat. Het blok is aan één lange zijde hol. Denk aan een piepschuimen thermobox op zijn kant, en dan heel groot. Die thermobox is ook nog eens verticaal doormidden gesneden, blijkt, want in elke akte staan de twee helften een beetje anders. De grote witte vlakken die zo ontstaan gebruikt Neshat als filmdoek. Ze toont  beelden uit haar Rapture (1999), over een groep vrouwen in de woestijn en mannen die zich klaarmaken voor een oorlog, en Passage (2001), over een groep vrouwen die een graf graaft in de woestijn.   Het zijn veelal zwart-witbeelden, mooi van zichzelf, maar ze verschijnen nogal plots op cruciale momenten, bijvoorbeeld als Radamès de eerste belangrijke aria ‘Celesta Aida’ zingt of als de Ethiopische koning Amonasro zijn dochter Aida vol pathos probeert over te halen oorlogsinformatie van haar geliefde Radamès te ontfutselen. Het haalt je flink uit het verhaal omdat je ineens aan het interpreteren moet. De hoogstandjes van de zangers worden plots begeleidingsmuziek. Dat koorleden en figuranten gekleed zijn als mensen in de films, ís wel een link, maar het schijnt geen licht op een logisch verband  tussen operaverhaal en film. De lol van zoeken naar dat verband is er snel af, als je in het begin van het informatieboekje leest dat Neshat zelf ook niet echt een idee had. Haar advies: ‘U mag zelf wat bedenken’. De boe-roepers zullen dat te makkelijk hebben gevonden. Of eerlijker: te moeilijk.  Voor Neshat staan de Egyptenaren voor elke willekeurige overheersende natie, en de Ethiopiërs voor elk willekeurig onderdrukt volk. Die interpretatie werkt ze uit in losse momenten, bijvoorbeeld als de Ethiopische krijgsgevangen voor de Egyptische koning moeten verschijnen; mannen en vrouwen, diehun bovenlijven met daarop geverfde Arabische teksten ontbloten en die in plaats van vrijgelaten te worden levenloos op de grond eindigen. Net als Amonasro trouwens, die nogal onverwachts zijn keel wordt doorgesneden aan het einde van de tweede akte. Verhaaltechnisch is dat onhandig, want hij moet nog twee aktes. Aan het begin van akte drie komt hij dan ook van een lijkbaar gestapt alsof er niets aan de hand is. Zo makkelijk als Lydia Steier hiaten in Die Zauberflöte heeft opgelost, zo eenvoudig verzint Neshat er in Aida een paar bij. Wel heel mooi juist is het moment van het proces van Radamès, als hij door de priesters beschuldigd en veroordeeld wordt . Neshat draait de thermobox waarin het proces zich afspeelt weg van het publiek en projecteert op de achterkant van de box dezelfde priesters, maar dan zwijgend, metershoog streng neerkijkend op Aida, die in haar eentje op het podium staat en achter de rechtszaal stiekem en steeds wanhopiger meeluistert. Haar eenzaamheid en onmacht is overweldigend. Il trittico (Puccini), regie Christoph Loy, Wiener Philharmoniker onder leiding van Franz Welser-Möst.  Gezien: 9/8, Grosses Festspielhaus. 
●●●●● Die Zauberflöte (Mozart), regie Lydia Steier, Wiener Phil. o.l.v. Joana Mallwitz.  Gezien: 10/8, Haus für Mozart.  ●●●●● Kát'a Kabanová (Janácek), regie Barrie Kosky, Wiener Phil. o.l.v. Jakub Hrusa.  Gezien: 11/8, Felsenreitschule. 
●●●●● Aida (Verdi), regie Shirin Neshat, Wiener Phil o.l.v. Alain Altinoglu.  Gezien: 12/8 (première), Grosses Festspielhaus. 
●●●●● Te zien op:||https://www.nrc.nl//nieuws/2022/08/17/in-salzburg-leest-opa-je-voor-uit-die-zauberflote-a4139156
2022-08-17||#200 Het weer: is Thor wel een echte dondergod?||Als we aan de Noorse dondergod Thor denken, denken we aan zijn hamer, zijn spierballen en aan donder en bliksem. Maar als je de oude verhalen van Thor goed leest, valt op dat er helemaal geen onweer in voorkomt. Is Thor wel een echte dondergod? En waar komen die bliksemschichten dan wel vandaan?  Presentator: Gemma Venhuizen Gast: Hendrik Spiering Redactie en montage: Rosa van Toledo||https://www.nrc.nl//nieuws/2022/08/17/200-het-weer-is-thor-wel-een-echte-dondergod-a4139157
2022-08-17||Van Dijk achter Reusser tweede op EK-tijdrit, Markus derde||Ellen van Dijk heeft woensdag net naast de gouden medaille gegrepen bij de tijdrit op de EK wielrennen in München. Op het 24 kilometer tellende parcours was de Zwitserse Marlen Reusser bijna zes seconden sneller dan de 35-jarige Nederlandse, die vorig jaar ook al tweede werd. Haar landgenote Riejanne Markus veroverde het brons. Wereldkampioene Van Dijk, die in mei succesvol het werelduurrecord aanviel en in juni Nederlands kampioen werd, was op alle tussenpunten langzamer dan titelverdedigster Reusser. De Zwiterse dook als enige deelnemer onder de 31 minuten met een tijd van 30.59,90. Het podium werd gecomplementeerd door Markus, die daarmee haar eerste individuele EK-medaille pakte. Zondag staan zowel Van Dijk als Markus aan de start bij de wegwedstrijd. Ook bij de mannen ging de winst naar Zwitserland. De 23-jarige Stefan Bissegger was een halve seconde sneller dan zijn landgenoot Stefan Küng. De Italiaan Filippo Ganna pakte het brons. Namens Nederland was Jos van Emden de enige deelnemer, hij eindigde op 1.21 achter Bissegger als negende.||https://www.nrc.nl//nieuws/2022/08/17/van-dijk-achter-reusser-tweede-op-ek-tijdrit-markus-derde-a4139154
2022-08-17||Churchills portret  eindigde  in het vuur||Als schilder Graham Sutherland in september 1954 voor het eerst de toenmalige Britse premier bezoekt, moet hij lang wachten. Het idee is dat hij een portret zal maken ter ere van de tachtigste verjaardag van Winston Churchill. De festiviteiten en de onthulling van het portret zullen door de BBC rechtstreeks worden uitgezonden.  Sutherland wist intuïtief dat hij een vergissing had begaan toen hij de opdracht accepteerde, maar hij was toch ook gestreeld en hunkerde bovendien naar erkenning door de heren politici. Daar zat Sutherland dan, te wachten in Churchills studeerkamer terwijl de te portretteren man te laat komt. Op een gegeven moment steekt er een neus om de hoek van een deur. „Alleen een neus, voorafgaand aan het beroemde gezicht. Te zijnertijd volgde de rest van Churchill: ronder, roziger, schilferiger, piekhariger en met meer kinnen dan de meeste mensen – met inbegrip van de kunstenaar – zich hem voorstelden”, schrijft historicus Simon Schama in zijn Het gezicht van een wereldrijk. Groot-Brittannië in portretten.  Het drama dat zich daarna voltrok is een van de bekendste voorbeelden in de kunstgeschiedenis van pictocide (portrettenmoord). De succesvolle serie Netflix The Crown besteedde er een volle aflevering aan, met John Lithgow in een schitterende rol als Churchill en Stephen Dillane als Sutherland. Het verhaal is voor de serie uiteraard geromantiseerd.  Het accent ligt op de vriendschap die er tussen schilder en onderwerp ontstaat, waarbij Churchill – die zelf ook schilderde – zich als collega-kunstenaar ziet. Volgens Sutherland is de vijver met goudvissen op Chuchills schilderijen het eerlijkste en meest onthullende deel van zijn werk. Het blijkt dan dat Churchill die vijver ging schilderen vlak nadat zijn twee jaar oude dochter was overleden. Het verband tussen pijn, kunst en het zoeken naar troost en verlossing: het zit in één scène vervat en is de opmaat voor de kunstenaar die meer in zijn geportretteerde ziet dan wie dan ook. De scène stoelt  op het verhaal van Sutherland die de schrijver Somerset Maugham had geportretteerd. Wanneer een van de grootste Britse literaire helden het portret ziet, schrikt hij zich rot: op het portret staat een zelfvoldane man van wie de mond bijna hoon uitstraalt. Somerset Maugham is verbijsterd en beseft dat er veel meer van hem wordt getoond dan hij zelf ooit had gezien. Dat is wat er ook gebeurt met het portret dat Sutherland maakt van Churchill. Niet alleen in The Crown wordt daar het accent op gelegd, maar in bijna alle verhalen over het portret. Er ontstond een bijzondere band tussen de twee, en Churchill, die zichzelf graag zag als collega-schilder, denkt iets hartelijks op te bouwen met de man die hem zou vastleggen voor de Britse parlementaire geschiedenis. Voor Sutherland lag het ingewikkelder: „Het was geen kwestie van kiezen tussen de man en de icoon,” schrijft Schama: „In dit stadium waren ze onlosmakelijk verbonden. Eigenlijk was er nooit een tijd geweest dat de openbare, politieke Churchill gescheiden was van de particuliere, persoonlijke Winston, en al helemaal niet op dit specifieke moment.”  Het uiteindelijke resultaat is een studie in onbuigzaamheid, maar wat voor één   – stelt Schama. Het was geen portret van de grote man die „We shall never surrender” gromt, maar eerder toonde het een kwade man,  een King Lear, aldus Schama.  Sutherlands portret is dan ook een schitterend vervolg op een foto die vijftig jaar eerder was genomen van Churchill, in 1904, toen hij lid was van het Lagerhuis.  Op die foto staat de dan dertigjarige politicus achter zijn bureau op een stoel met overdadige houtbewerking. Het is alsof de fotograaf hem enerzijds stoort, anderzijds wil de jonge Churchill – dan al in het bezit van de door Schama genoemde  onderkinnen – er zo goed mogelijk op  staan.  De blik van Churchill is er eentje van een achterdochtig iemand, die bereid is om op elk moment tot de aanval over te gaan. Diezelfde achterdochtige blik zie je terug op het portret dat Sutherland maakte, alleen is hier de man die elk moment ten aanval kan overgaan er eentje van een verslagen man geworden.  Churchill zette het doek waarop hij volgens hemzelf was afgebeeld als een „grof en wreed monster” bij de ceremonie op het parlement  weg als „moderne kunst”, waardoor de aanwezigen in lachen uitbarsten en het doek slechts hoon ten deel valt. Als het moderne kunst is, was het ‘dus’ niet realistisch.  Eenmaal als cadeau aangekomen in huize-Churchill kan zijn vrouw de gekwetsheid van haar man niet aanzien en laat ze het schilderij  verbranden. De dia’s zijn er nog, maar het origineel is verdwenen.  De zwaar aangeslagen Sutherland zou zijn portretten nooit meer zo grauw en meedogenloosheid maken, om af te sluiten met Simon Schama: „Het was alsof Sutherland, zwaar getekend door de ramp, besloten had niet alleen wat hij voor zich zag in termen van plooien en rimpels van de huid te bestuderen, maar ook de innerlijke perceptie die zijn modellen van hun eigen aanwezigheid hadden vast te leggen. Als hij ze op zijn minst halverwege tegemoet kon komen in die perceptie, zou zijn integriteit onaangetast blijven.” Zo veranderde dit versmade portret de kunst van Graham Sutherland.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/17/churchills-portret-eindigde-in-het-vuur-a4139153
2022-08-17||Remkes en Van der Wal hekelen afwijzing supermarktkoepel CBL voor gesprek over stikstofbeleid||Stikstofbemiddelaar Johan Remkes en minister Christianne van der Wal (Natuur en Stikstof, VVD) vinden dat de supermarktbranche geen verantwoordelijkheid neemt door donderdag niet aan te schuiven om te praten over stikstofbeleid. Na afloop van het gesprek met de bouwsector van woensdag uitten de twee politici hun teleurstelling in de afwijzing van de uitnodiging door het Centraal Bureau Levensmiddelenhandel (CBL), die dat besluit maandag bekendmaakte.  Remkes en Van der Wal waren hard in hun oordeel: „Ik hoor heel vaak heel mooie woorden over maatschappelijk verantwoord ondernemen. Maar deze houding getuigt daar niet van”, stelde Remkes. Volgens Van der Wal kan het stikstofprobleem „niet alleen op het bordje van de boer worden gelegd” en moeten „alle marktpartijen verantwoordelijkheid nemen”. Ze vindt dat CBL zich onterecht „afhankelijk maakt van de boeren” om te komen praten. De koepelorganisatie zei maandag pas aan te willen schuiven bij Remkes als opnieuw in gesprek is gegaan met de boerenorganisaties om tot een oplossing te komen voor de stikstofproblematiek. Volgens Remkes verliep het gesprek met de bouwsector woensdag „open en opbouwend”. De aanwezige organisaties plaatsten volgens hem „stevige kanttekeningen” bij het kabinetsbeleid. In het bijzonder is door de bouwsector stilgestaan bij innovatie als middel om uit de stikstofcrisis te komen. Volgens Remkes is daarbij de vraag in hoeverre het aantoonbaar is dat innovatie daadwerkelijk leidt tot natuurverbetering. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/17/remkes-en-van-der-wal-hekelen-afwijzing-supermarktkoepel-cbl-voor-gesprek-over-stikstofbeleid-a4139147
2022-08-17||Opinie | Maak losgeld betalen  aan cybercriminelen onaantrekkelijk||De laatste jaren is het aantal ransomware-aanvallen in Nederland explosief gestegen. Criminelen die zich toegang weten te verschaffen tot de computersystemen van grote organisaties versleutelen de computerbestanden en maken back-ups onbruikbaar. Hierdoor komen deze organisaties tot stilstand, vaak met grote schade tot gevolg. De oplossing die de criminelen aandragen is heel simpel: betaal een grote som geld – vaak in een crypto-valuta – en zij leveren een code waarmee de bestanden weer ontsleuteld kunnen worden. Danny Mekic is jurist en technologie-deskundige. Het alternatief is de dure en tijdrovende volledige vervanging of herinstallatie van alle computersystemen, áls er nog een werkende back-up beschikbaar is. Een bijkomend risico is dat de criminelen ook van deze bestanden een kopie hebben gemaakt en de inhoud openbaar maken. Het is dus aantrekkelijk voor slachtoffers om het gevraagde losgeld te betalen. Niet voor niets koos de Universiteit Maastricht er in 2019 voor om 200.000 euro aan criminelen te betalen om zo weer onderwijs te kunnen geven. Vorige week werd bekend dat  tandartsketen Colosseum Dental het kolossale bedrag van twee miljoen euro heeft overgemaakt om weer gaatjes te kunnen vullen. En zo volgen er in de toekomst waarschijnlijk nog veel meer slachtoffers die voor het betalen van losgeld zullen vallen. De losgeld betalende Nederlandse bedrijven houden deze vorm van criminaliteit in stand omdat criminelen dat geld kunnen gebruiken om nieuwe aanvallen mee te financieren. Bovendien heeft Nederland een extra groot probleem. Uit onderzoek blijkt namelijk dat Nederlandse organisaties gemiddeld grotere losgeldbedragen betalen dan organisaties in andere landen. Dit maakt van Nederlandse organisaties een extra aantrekkelijk en rendabel doelwit. Er gaan daarom steeds meer geluiden op om het betalen van losgeld aan cybercriminelen te verbieden. Een veelgehoord argument tegen dit voorstel is dat getroffen organisaties soms geen andere keuze hebben dan het betalen van losgeld. Hoe logisch dat ook klinkt, het is  wel in strijd met de waarheid. Er is altijd een keuze. Dat kan weliswaar een moeilijke keuze zijn (hoge kosten, inkomstenderving, wekenlang bezig zijn met het herstel, zelfs een mogelijk faillissement), maar de keuze is er wel degelijk en die moet eerlijk worden uitgesproken. Maatschappelijk gezien is het meestal de juiste keuze om geen losgeld te betalen en zo het algemeen belang te dienen. Daarom moet die juiste keuze aantrekkelijker worden gemaakt dan het betalen van losgeld, net zoals het vooraf investeren in het tegengaan van digitale aanvallen aantrekkelijker moet worden gemaakt dan het opruimen van puin achteraf. Mijn voorstel is daarom de introductie van een  wettelijke losgeldtoeslag van bijvoorbeeld 100 procent voor grote organisaties. Dit zijn organisaties met meer dan vijftig medewerkers of organisaties die zo groot zijn dat ze een volledige jaarrekening moeten publiceren. Deze organisaties zijn ook groot genoeg om professionele hulpverleners in dienst te nemen of in te huren die kunnen helpen een ransomware-aanval te voorkomen en goede backupfaciliteiten aan te leggen die zo’n aanval kunnen weerstaan. Deze toeslag zorgt er voor dat organisaties die honderdduizend euro betalen aan cybercriminelen, nog eens honderdduizend euro toeslag moeten betalen waardoor de totale kosten verdubbelen. Dit heeft een aantal voordelen. Allereerst maakt deze toeslag het vooraf investeren in het voorkomen van een ransomware-aanval en goede backupfaciliteiten financieel aantrekkelijker. Het maakt ook de keuze om géén losgeld te betalen aantrekkelijker, omdat het betalen van losgeld immers duurder wordt. Als een organisatie ten slotte niet anders kan dan tóch losgeld betalen, dan kan het geld dat aan toeslagen wordt geïncasseerd worden gebruikt om particulieren en kleine ondernemers te helpen die de kennis noch de middelen hebben om professionele hulp in te schakelen zichzelf weerbaarder te maken voor dergelijke ransomware-aanvallen, zodat ook zij minder vaak slachtoffer worden. Ook kan het geld gebruikt worden voor meer opsporingscapaciteit om de pakkans te vergroten. Ten slotte ontstaat zo een beter beeld van hoe vaak Nederlandse bedrijven losgeld betalen, en hoeveel geld daarin omgaat. Nu weten we eigenlijk niet hoe groot het probleem precies is, omdat bedrijven die losgeld hebben betaald daar vaak over zwijgen. Een losgeldtoeslag zorgt er voor dat Nederland weerbaarder wordt, bedrijven minder vaak en minder losgeld gaan betalen en dat Nederland voor cybercriminelen niet langer een bovengemiddeld aantrekkelijk land is om hun digitale pijlen op te richten.||https://www.nrc.nl//nieuws/2022/08/17/maak-losgeld-betalen-aan-cybercriminelen-onaantrekkelijk-a4139146
2022-08-17||In tragikomisch ‘Het Indisch Interieur’ zoekt nieuwe generatie Indische Nederlanders eigen weg||‘Had ik al verteld dat ik doodga?’ De oude vader van de familie vraagt het met de mix van nonchalance en onverstoorbaarheid die hem eigen is. Een overbodige vraag is het, want daarom heeft hij een familiebijeenkomst georganiseerd. Onder zijn drie kinderen wil deze Indische pater familias zijn bezittingen verdelen: een rijke verzameling Indisch erfgoed, met dansmaskers, schalen, beelden en nog veel meer. Van dit melancholieke uitgangspunt heeft Bo Tarenskeen, auteur en regisseur van Het Indisch Interieur, een eigentijdse, post-Couperiaanse komedie gemaakt. De drie kinderen verzetten zich namelijk op alle mogelijke manieren  tegen het moeten overnemen van de spullen. Terwijl hun vader (Hans Dagelet) onverminderd enthousiast blijft bij het aanprijzen van zijn bezit, trachten zij beleefd zijn gulheid te ontlopen. Dat hij hun onwil niet registreert, levert geestige scènes op. Die wrijving is een mooie metafoor voor de eigen weg die een nieuwe generatie wenst in te slaan. Terwijl tegelijk te horen is, hoezeer ze Indische Nederlanders zijn en verbonden zijn met hun vader. Ze voelen zich anders dan de Hollanders. Die geestelijke erfenis kunnen ze niet ongedaan maken. De pijn van de ontworteling en de miskenning, van het koloniale geweld van de Hollanders, is er wel bij hen, maar onuitgesproken, als onderstroom en als brandstof voor ironie en sarcasme. Alles wat de traditie heeft voortgebracht en wat als eigen wordt beschouwd, wordt in dat proces bruikbaar voor spot of zelfspot. Zo grapt kleinzoon Joachim dat zijn vriendin hem waardeert vanwege zijn „stille kracht”. De dubbele ervaring van traditie en eigenheid bij de drie kinderen komt bijvoorbeeld tot uiting in terloopse opmerkingen over wraak. Alle drie zijn het architecten, per definitie vormgevers van nieuwe ruimte. Zo grapt Esther dat haar broer Johannes met elk gebouw dat hij ontwerpt „wraak neemt op dit land”. En als de vader zich afvraagt waarom zijn kinderen toch altijd van die perfect blonde partners kiezen, antwoordt Mark dat ze „onbewust” wraak nemen door de Hollanders een gekleurd nageslacht te geven. De Hollandse partner in het stuk – Linde, de vriendin van kleinzoon Joachim – is als enige een wat al te vet aangezette figuur: toondoof en blind voor het racisme in haar goede bedoelingen, bij opmerkingen als „Wat praat u goed Nederlands”, tegen de vader. Afgezien daarvan biedt Tarenskeen een subtiel en indringend perspectief op Indisch zijn, en in bredere zin op overlevering en nalatenschap in een familie, op de onmiskenbare band tussen generaties en de langetermijneffecten van kolonisatie en migratie. Acht jaar geleden ontving hij het Theaterteksttalent Stipendium van het Prins Bernhard Cultuurfonds voor het schrijven van een tekst voor de grote zaal. Hij heeft de tijd genomen om te rijpen, maar het resultaat is ernaar. Als het spel van de cast, bij de première soms nog rafelig, aan scherpte en diepte wint, wordt Het Indisch Interieur een voorstelling die je niet wil mislopen dit seizoen. Het Indisch Interieur, door Theaterbureau De Mannen. Tekst en regie Bo Tarenskeen. Gezien 16/8, ITA, Amsterdam. Tournee t/m 27/11. info: theaterbureaudemannen.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/17/in-tragikomisch-het-indisch-interieur-zoekt-nieuwe-generatie-indische-nederlanders-een-eigen-weg-a4139145
2022-08-17||Componist Peteris Vasks: ‘Liefde is sterker dan de dood’||Het ‘lied van de aarde’ loopt komende week als verhaallijn door het Stift Festival in Twente, niet alleen met Gustav Mahlers gelijknamige liedsymfonie, maar ook met nieuw werk van „natuurmens” Peteris Vasks. Voor artistiek leider van Stift, violist Daniel Rowland, schreef de Letse componist zijn Sonata Estiva, een stuk waarin de zomer de leidraad is.  Vasks (76) verblijft in zijn buitenhuis in het merengebied rond Amatciems, een dorp zo’n honderd kilometer ten oosten van de Letse hoofdstad Riga. Hij heeft, zoals elke morgen, al enige uren door de wouden gezworven en gezwommen. „Hier regeren de natuur en de stilte, twee grote inspiratiebronnen voor mijn muziek”, zegt hij. „En wanneer de duisternis rond ons invalt, dan staar ik in verwondering naar de deken van sterren. Hier kun je nog zien dat er meer sterren zijn in het heelal dan zandkorrels op de aarde.” Hij legt zijn telefoon even neer om op zijn synthesizer thema’s te laten horen van zijn nieuwe Sonata Estiva, beginnend met een stilte van waaruit langzaam de zon een nieuwe dag vol ontluikende energie tot leven wekt. Het tweede deel is treurig maar niet klagend. „Zoals een druilerige dag, wanneer het getik van regendruppels op het raam, je laat verzinken in herinneringen.” In het slotdeel buitelen thema’s uit Letse volksliederen over elkaar heen. „Het ademt de sfeer van een plattelandsfeest, met de viool speels en dansend, niet als een prima ballerina maar als een boerin in de dorpskroeg.” En toch. Vasks schreef de liefdevolle en optimistische laatste noten in mineur. „Een verwijzing”, zegt hij, „naar deze tijd waarin de moordenaar Poetin ons de oorlog heeft verklaard en zoveel slachtoffers maakt. Evenals bijna iedere Oost-Europese componist leeft in mij de vraag wat ik kan componeren onder zulke gruwelijke omstandigheden. Dan ligt het voor de hand om een dramatisch en tragisch werk te schrijven. Maar ik vond het beter terug te keren naar de bron waaruit het Oekraïense volk moed en kracht put tegen Poetins moordzucht: de verknochtheid aan de grond die hen heeft voortgebracht en voedt. Ze zijn vele jaren onderdrukt door de Sovjet-Unie, niettemin hebben ze nooit hun taal of muziek verloren. Hun liefde is sterker dan de Russische vernietigingsdrang, sterker dan de dood.” Hij kan er niets aan doen, verzucht Vasks, het moet hem even van het hart. De Letten – en de andere Balten – voelen zich verwant met de Oekraïners. Ze delen eenzelfde tragische geschiedenis waar het „de gewelddadige en imperialistische grote buurman Rusland” betreft. „De kracht van de Oekraïners inspireerde me bij het componeren van de Sonata Estiva. Er komt een zware winter aan. Ook voor West-Europa, maar hogere energieprijzen en inflatie zijn natuurlijk niet te vergelijken met wat  Oekraïne doormaakt. Dat land vecht voor heel Europa, voor de wereld. Bij een verwinning daar zal Poetin doorgaan. Daarom moeten wij onze betrekkelijk kleine problemen terzijde schuiven als steun voor een dapper volk dat vecht tegen een boevenbende. We dwalen af van muziek, anderzijds is kunst een tegengif voor vernietiging en agressie: zij maakt ons sterker, want door haar weten we waarom we leven.” Wat dictatuur betekent, daar weet de componist het nodige van. Hij groeide op in het naoorlogse Letland als zoon van een protestante predikant, en onder een Sovjet-bewind dat religie als  staatsvijand beschouwde. Vanuit de pastorie keek hij uit op de muziekschool waar hij zijn eerste vioollessen kreeg. Op zijn twaalfde bezocht het gezin de opera in Riga en werd hij betoverd door Wagners Tannhäuser. „Vanaf die avond was het me helder dat muziek het kloppende hart en de grondsteen van mijn bestaan was.” Een deel van zijn muzikale opleiding kreeg hij in Litouwen, waar de autoriteiten wat soepeler omgingen met zijn religieuze achtergrond. Jarenlang verdiende hij zijn geld als contrabassist in orkesten. En zijn eerste stukken schreef hij in het geheim. Daarna richtte Vasks zich aanvankelijk op instrumentale muziek. „Dat was een vrijplaats, want door de abstractie ervan bleef zij ongrijpbaar voor de strenge communistische censuur. Zangteksten waren altijd gevaarlijk.”  Nu hoeft hij in Letland niet meer voortdurend achterom te kijken en schiep ook een omvangrijk religieus oeuvre, dat hem dit jaar een Europese kerkmuziekprijs opleverde. „Het is jammer dat veel mensen hun geloof hebben verloren. We zijn materialistisch en weinig geestelijk meer. Maar bestaansvragen blijven, en door het componeren zoek ik antwoorden, routekaarten. Muziek is voor mij een stem van God. Ik hoop dat we het leven beter gaan begrijpen. Dat zal bepalen of de mens een toekomst heeft. Muziek genereert liefde voor onze mooie aarde. En wat kan ik als componist anders doen dan de weg wijzen naar geloof, hoop en liefde.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/17/componist-peteris-vasks-liefde-is-sterker-dan-de-dood-a4139144
2022-08-17||Europese rivieren snakken naar regen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/17/europese-rivieren-snakken-naar-regen-a4139056
2022-08-17||Cuba staat buitenlandse investeringen toe in groot- en detailhandel||De Cubaanse regering gaat buitenlandse investeringen in de groot- en detailhandel toestaan. Dat heeft ministerie van Binnenlandse Handel dinsdag bekendgemaakt. Cubaanse winkels kampen met grote tekorten aan cruciale producten als voedsel en brandstof. De aangekondigde maatregelen moeten „onmiddellijk effect” hebben op die tekorten, zegt minister van Buitenlandse Handel Ana González Fraga. Hoewel buitenlandse investeringen in Cubaanse goederen en diensten al waren toegestaan, gold dat nog niet voor investeringen in groothandels, die met de invoering van de nieuwe regels geheel eigendom van buitenlandse entiteiten mogen worden. De Cubaanse detailhandel blijft voor het grootste deel in handen van de staat, maar het ministerie van Binnenlandse Handel kondigde aan publiek-private samenwerkingen in die sector te zullen toestaan. De groot- en detailhandel waren volledig in handen van de staat sinds de Cubaanse communistische revolutie van 1959.  De gesloten economie van het eiland maakt een ernstige recessie door, die gedeeltelijk is veroorzaakt door de coronapandemie. De toerismesector op het eiland is zwaar getroffen door de maatregelen om het virus in te perken. Europese landen sloten hun luchtruimen waardoor vluchten naar het westen nauwelijks nog mogelijk waren. En sinds de Russische inval in Oekraïne komen er nog maar weinig reizigers uit Rusland, terwijl zij goed waren voor zo’n 40 procent al het toerisme in Cuba.  Ook de Amerikaanse sancties, onder oud-president Barack Obama even verlicht en door zijn opvolger Donald Trump weer aangezwengeld, wegen zwaar op de plaatselijke economie. De beslissing om buitenlands kapitaal toe te staan moet „bijdragen aan het herstel van de nationale industrie”, schreef vicepremier en minister van Economie Alejandro Gil Fernández over het regeringsbesluit.||https://www.nrc.nl//nieuws/2022/08/17/cuba-staat-buitenlandse-investeringen-in-groot-en-detailhandel-toe-a4139140
2022-08-17||Opera Nijetrijne verrast met breed palet aan muzikale stijlen||Wat te doen met een onvoltooide opera? Van Lo sposo deluso (De bedrogen bruidegom, 1783-1784) van Mozart zijn slechts schetsen voor de ouverture, een kwartet, trio en twee aria’s bewaard gebleven, niet meer dan twintig minuten muziek. De oorspronkelijke librettist is niet bekend, evenmin weten we waarom Mozart de opera niet afmaakte.   Bij Opera Nijetrijne in Friesland heet de opera buffa nu Expeditie op Drift en vertelt het verhaal van een wetenschappelijk onderzoek onder leiding van Sempronio (bariton Pieter Hendriks). In het water van vaarweg de Scheene ligt een vernuftig ontworpen expeditieschip, verbonden met de drijvende tribune.  Arrangeur en muzikaal leider Vaughan Schlepp stelde bij wijze van pastiche een nieuwe opera samen, opgebouwd uit originele passages en fragmenten uit Le Nozze di Figaro, Die Zauberflöte, Don Giovanni , Cosí fan tutte en zelfs het Requiem.  Het palet aan muzikale stijlen is een verrassing. Hoogtepunt is een recitatief van Mozarts bewerking van de Messiah van Händel, prachtig gezongen door mezzo-sopraan Rosina Fabius. Midden in de natuur deze religieuze zang  horen is wonderlijk mooi.  Minder inventief dan in de voorgaande edities van Opera Nijetrijne zijn het libretto van Alice Zwolschen en de regie van Nynke van den Bergh. Een hechte samenhang en een verhaallijn die de toeschouwer meenemen ontbreken. Ook is de karakteruitbeelding niet echt duidelijk en botst het magere verhaal met de muzikale rijkdom. Gelukkig zijn er de sopranen Wendy Roobol en Elvire Beekhuizen die met prachtig bewogen aria’s schoonheid creëren. Bariton Jokke Martens zorgt voor een vrolijk aandeel als aanvoerder van een viswedstrijd,  gehouden tijdens het zingen van het Vissenlied en begeleid door klingelklanken. Dat biedt inzicht: ergens in het donkere veenwater houdt zich een monster schuil. Het Benedictus uit Mozarts Requiem als slot is een vondst. Het luchtig-komische krijgt een ernstige dimensie.  Expeditie op Drift door Opera Nijetrijne naar Lo sposo deluso van W.A. Mozart. Gehoord: 16/8 Nijetrijne. T/m 28/8. Inl: operanijetrijne.nl  
●●●●●||https://www.nrc.nl//nieuws/2022/08/17/opera-nijetrijne-verrast-met-breed-palet-aan-muzikale-stijlen-a4139143
2022-08-17||Politie mocht criminele burgerinfiltrant inzetten in onderzoek naar drugshandel||De politie mocht een criminele burgerinfiltrant inzetten in een onderzoek naar internationale handel in harddrugs vanuit Friesland. Dat oordeelt de rechtbank in Leeuwarden woensdag. Volgens de rechter is de inzet geoorloofd en volgens de regels verlopen. De zaak-Vidar, waarbij twintig verdachten terecht staan voor grootschalige drugshandel, kan gezien worden als een proefproces voor de inzet van de criminele burgerinfiltrant. Dat is een burger die criminele activiteiten mag ondernemen, en ook mag meedenken en plannen bij die activiteiten. In dit geval gaat het om een man die werkzaam was onder de codenaam A-4110, waarmee de politie zicht probeerde te krijgen op criminele activiteiten van leden van motorclub Hells Angels. De inzet van de criminele burgerinfiltrant werd in 1998 verboden, naar aanleiding van de IRT-affaire in de jaren negentig, toen het inzetten van de criminele burgerinfiltrant totaal uit de hand was gelopen. In 2014 kwam door een motie van toenmalig PvdA-Kamerlid Jeroen Recourt de criminele burgerinfiltrant weer tot leven. In de motie staan een aantal voorwaarden, die niet nader zijn uitgewerkt of gespecificeerd. Zo moet het gaan om zeer gesloten criminele groeperingen die zich schuldig maken aan ondermijnende en georganiseerde criminaliteit, moet er sprake zijn van korte trajecten, mag er geen gebruik worden gemaakt van een infiltrant die opklimt binnen de criminele organisatie en mag de inzet alleen plaatsvinden na toestemming van de minister. Volgens de advocaten van de verdachten in de zaak-Vidar was de inzet van de criminele burgerinfiltrant niet gerechtvaardigd. Zo zou de inzet van de criminele burgerinfiltrant niet in verhouding staan tot de zwaarte van de zaak. De ministeriële toestemming is pas gegeven nadat A-4110 zijn contract als criminele burgerinfiltrant ondertekende en ook al werd ingezet. Dat A-4110 een jaar is ingezet als criminele burgerinfiltrant vinden zij geen ‘kort’ traject, in tegenstelling tot het OM. Het OM stelde dat ook aan andere voorwaarden uit de motie-Recourt was voldaan. Zo zou er voor de toestemming van de minister nog geen sprake zijn van een criminele burgerinfiltrant. Volgens de rechter heeft de politie aan alle eisen voor de inzet van een criminele burgerinfiltrant voldaan. Zo is er toestemming verleend door de minister van Justitie en Veiligheid en zou A-4110 voortdurend zijn aangestuurd door de politie. „De wijze waarop A-4110 is begeleid kan toets der kritiek doorstaan”, aldus de rechter.||https://www.nrc.nl//nieuws/2022/08/17/politie-mocht-criminele-burgerinfiltrant-inzetten-in-onderzoek-naar-drugshandel-a4139139
2022-08-17||Bij Quatuor Ébène zie je Sjostakovitsj’ schrikeffecten nu eens níét aankomen||Op de Zeister Muziekdagen zijn twee soorten publiek aanwezig. Ten eerste zijn er de jonge musici die in de middagen masterclasses volgen van grootheden uit de kamermuziek. Ten tweede het grote publiek, dat toestroomt op de grote namen die het festival regelmatig weet te strikken voor de avondconcerten. Dinsdagavond was het Franse Quatuor Ébène aan de beurt. Het kwartet drukte je met de neus op de snaren in een rauw soort musiceren, zij het de meest gepolijste variant daarvan. De avond begon luchtig. Mozarts lentekwartet nr. 14 was bij Ébène een guitig geheel. De ondeugende blikken die de leden met elkaar uitwisselden dreigden soms af te leiden, maar met de ogen dicht heerste de goede smaak; strakke, klassieke frasen, met veel dynamiek en een perfect gedoseerd vibrato. Mozarts pianissimo leek soms bijna gewichtloos door het helwitte interieur te drijven. Heel wat zwaarder was Sjostakovitsj achtste kwartet. Het ensemble bouwde een precair evenwicht tussen het hardste hard en het zachtste zacht. Na een klagend eerste deel lanceerde Sjostakovitsj een moordwals in het tweede. De schrikeffecten die je bij de meeste kwartetten van mijlenver ziet aankomen schokten; geen opmaat van primarius Pierre Colombet, geen gezamenlijke adem. Dankzij die abruptheid werden de zachtere delen kwetsbaar. Na de pauze maakte die expressieve benadering Brahms derde kwartet zwaar van massieve lyriek. Ook in Brahms’ zonnigste kwartet scholen volop schaduwen, die het kwartet knap tegenover de lichte delen wist te stellen. Zo ontstond een emotioneel clair-obscur, waarin geluk steeds afhankelijk was van rampspoed.  Zeister Muziekdagen. Quatuor Ébène. Gehoord: 16/8, kerkzaal van de Evangelische Broeder-gemeente Zeist. Terugluisteren via radio4.nl. Festival t/m 25/8. Inl.: zeistermuziekdagen.nl ●●●●● Rembrandt & De Staalmeesters, 19 augustus. Pianist-componist Rembrandt Frerichs levert rijke muzikale fusion. Zo werkte hij samen met Ravichandra Kulur, specialist op het gebied van de Zuid-Indiase Carnatische traditie. Op 19 augustus speelt hij delen uit zijn eerste piano-concert, begeleid door leden van het Koninklijk Concertgebouworkest.  Voices and Destinies, 25 augustus. Vlak voor de Russische inval van Oekraïne cureerde Alexander Pavlovsky, Oekraïens violist van het Jerusalem Quartet en artistiek leider van het festival, een volledig Russisch programma. Met de oorlog in het achterhoofd beloven de liederen van Sjostakovitsj griezelige schoonheid, het kwartet van Arenski bittere glorie.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/17/bij-quatuor-ebene-zie-je-sjostakovitsj-schrikeffecten-nu-eens-niet-aankomen-a4139141
2022-08-17||NS-personeel wil vanaf volgende week in vijf regio&#8217;s staken voor betere arbeidsvoorwaarden||Personeel van de NS wil volgende week in vijf regio’s staken om betere arbeidsvoorwaarden af te dwingen. Dat heeft vakbond FNV woensdag bevestigd aan NRC. De vakbonden — waartoe naast FNV Spoor ook CNV en VVMC behoren — zijn al langere tijd met de spoorwegmaatschappij in onderhandeling, maar de partijen zijn vooralsnog niet tot een akkoord gekomen. Vorige week stelde FNV een ultimatum aan de NS om aan de eisen van de vakbonden te voldoen, maar dat leverde niets op. Zoals het er nu voorstaat, vertelt een woordvoerder van FNV, beginnen de stakingen op 24 augustus in de regio noord. Daar vallen de provincies Groningen, Friesland en Drenthe onder. De vakbonden zijn van plan „estafettestakingen” te houden, waarbij NS-personeel in achtereenvolgende regio’s 24 uur lang staakt. Treinverkeer zal daardoor niet in meerdere regio’s tegelijk platliggen.  De stakingen duren tot en met 31 augustus. Mocht de NS dan nog geen aanbod hebben gedaan dat de vakbonden tevreden stelt, volgt een landelijke staking. Op vrijdag 26 augustus legt NS-personeel in de regio west de werkzaamheden neer, aldus de FNV. Maandag 29 augustus gaan de acties verder in de regio noordwest. Op 30 augustus staakt personeel in het midden van het land en een dag later in het oosten en zuiden van Nederland. Het is nog niet bekend wat de regionale stakingen zullen betekenen voor het landelijke treinverkeer. Een NS-woordvoerder zei tegen persbureau ANP: „Het spoor houdt niet op bij zo’n grens. Als een machinist bijvoorbeeld in Groningen gaat staken, rijdt de trein naar Amsterdam niet. En een trein van Alkmaar naar Maastricht komt misschien wel door drie regio’s.”  Overlast voor reizigers is voor de vakbonden in ieder geval geen reden geweest om van stakingen af te zien. „Onze leden beseffen heel goed dat ze gedurende de acties de reizigers zullen raken. Dat is spijtig, maar de overlast is onvermijdelijk en uiteindelijk ook in het belang van de reizigers. We zien nu dat NS de vacatures niet ingevuld krijgt en dat er daarom treinen uitvallen en de sociale veiligheid ernstig onder druk staat”, redeneert de FNV. De vakbonden willen onder meer gunstigere werktijden en dat salarissen gecompenseerd worden voor de stijgende kosten van levensonderhoud. Ook eisen ze een eenmalige uitkering van 600 euro bruto en een permanente loonsverhoging van 100 euro bruto. Maar de NS kan dat niet betalen, zegt het spoorwegbedrijf. Eerdere cao-voorstellen van de NS zijn afgelopen weken door een meerderheid van de achterban van de vakbonden afgewezen.||https://www.nrc.nl//nieuws/2022/08/17/ns-personeel-gaat-in-vijf-regios-staken-voor-beter-cao-a4139138
2022-08-17||The Art of DC is een serieuze uitputtingsslag met diepgang||Het is meteen serieus, als je bij binnenkomst de klassieke Superman ziet staan. Hij, Batman en Wonder Woman staan centraal in een overweldigende superhelden-expositie in Forum Groningen, die nog tot en met 8 januari te zien is. De tentoonstelling is verdeeld over twee verdiepingen, waarbij de museale aspecten van rust en ruimte bepaald niet in acht zijn genomen. De bezoeker krijgt een flinke hoeveelheid filmrekwisieten, kostuums en schaalmodellen voor de kiezen. En dat is ook meteen de kracht van The Art of DC: het is overdadig, een uitputtingsslag.  Even imposant is de catwalk met originele filmkostuums, die chronologisch zijn gerangschikt. Van het klassieke Supermanpak, met iconische cape, dat ooit gedragen werd door Christopher Reeve, de Batman-outfits van Val Kilmer en George Clooney, de angstaanjagende Penguin (Danny DeVito) uit Batman Returns (1992) tot het Jokerpak van Jack Nicholson. Tussen al die klinkende namen is die van Lindy Hemming minder bekend. Toch is haar inbreng van grote waarde: Hemming is een vooraanstaand kostuumontwerper (Wonder Woman, Dark Knight) en legt goed uit hoe de kostuums door de jaren veranderen, en waarom. Die inhoudelijke verdieping geeft de expositie zeker meerwaarde. De zaalteksten, videoschermen en de audiotour zorgen voor extra bagage: de bezoeker wordt serieus genomen, tot en met filosofische en sociologische bijdragen over de tijdsgeest en thematiek aan toe. Een verademing. DC is een van de twee grote spelers in de Amerikaanse superheldenwereld, samen met Marvel (Spider-Man, Avengers en Deadpool). Beiden begonnen in de jaren dertig van de vorige eeuw als stripuitgevers, maar zijn de laatste decennia uitgegroeid tot entertainmentreuzen, die zich hebben gestort op film, games, merchandise, televisieseries. Tekenend: hun stripverkopen zorgen nog voor amper 1 procent van de jaaromzet en zijn nauwelijks winstgevend.  Die ondervertegenwoordiging van het beeldverhaal is gelukkig niet terug te zien in The Art of DC: meer dan 160 originele cover-illustraties en strippagina’s, van iconische stripauteurs als Alex Toth, Joe Kubert en Jack Kirby. Opvallend is dat Superman er vrij bekaaid af komt. Hij wordt neergezet als pionier, als wegbereider voor het superheldenuniversum, maar daarna koeltjes afgeserveerd, onder meer door Batman-tekenaar Neal Adams.  Vanaf een van de vele beeldschermen legt Adams uit dat Superman gewoon een saaie alfa is, met wie je je moeilijk identificeert. Batman daarentegen is geen superheld, maar een detective en een atleet, iemand zoals wij zouden kunnen zijn. Volgens Adams twee uitersten van het ‘comic-spectrum’, met de toevoeging dat Batman, de omega-man, toch de real deal is. Op een ander scherm vult Dark Knight-regisseur Christopher Nolan hem aan: omdat Batman menselijker is, kan hij meerdere gedaanten aannemen. Daardoor heeft hij zich door de jaren heen ontwikkeld. Dat ziet de bezoeker vanaf dan ruimschoots, want zeker twee-derde van The Art of DC gaat over Batman. En juist dan blijkt dat de klassieke strip het goed doet in een museale setting. Naast fraaie originele illustraties, schetsen en ontwerpen van weleer steken de prints van computerontwerpjes uit de moderne films flets af. Daar versnelt de bezoeker zijn pas; het zijn plaatjes om te herkennen, niet om eens zorgvuldig te bekijken.  Omdat DC meer is dan alleen Superman en Batman is er aan het einde van de rondgang nog plaats ingeruimd voor The Suicide Squad, Justice League en Wonder Woman. Hier blijkt dat het de expositie aan een overkoepelend verhaal ontbreekt, al laat het mooi zien hoe DC steeds opnieuw eenzelfde kunstje in succes weet om te zetten.   The Art of DC - The Dawn of Super Heroes. T/m 8/1/23 in Forum Groningen. Inl.: forum.nl/dc 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/17/the-art-of-dc-is-een-serieuze-uitputtingsslag-met-diepgang-a4139137
2022-08-17||Licht en duisternis||Goot, gotisch en gothic, drie woorden die op elkaar lijken, maar die elk voor iets geheel anders staan. Gotisch voor de bouwstijl van heldere, doorlichtende kathedralen en gothic voor de duisternis van horror en bloeddorstigheid. En toch hangen ze samen. Niet via het woord goot, dat van gieten komt, en dat in het riool eindigt, maar wel door de Goten, het uitgestorven Oost-Germaanse volk dat aan de basis staat van deze woordfamilie. De Goten, woeste krijgers die in de Grote Volksverhuizing van de 4e tot de 6e eeuw het Romeinse Rijk mede omverwierpen, waren de burgerschrik van heel Middeleeuws Europa. Zij bezetten niet allen Spanje tot de islamitische Moren zich daar vestigden, ze beheersten ook het hoge Noorden. Het Zweedse Oostzee-eiland Gotland en Gotenburg leveren daar nog bewijs van. Tot een vijftig jaar geleden voerden zowel de Zweedse als de Deense koning de titel Koning der Goten. Toen in Noord-Frankrijk in de latere Middeleeuwen een nieuwe bouwstijl opkwam, die spitsbogen en ijle hoogte prefereerde boven de donkerte van de romaanse rondbogen, werd deze vernieuwing lang niet door iedereen als positief gezien. De 16e eeuwse Italiaanse schilder, architect en vroege kunsthistoricus, Giorgio Vasari, die als Renaissancist zelf een groot voorstander was van een stijl die op de  Grieks-Romeinse oudheid terugging, noemde de nieuwlichterij uit het Noorden met een scheldwoord ‘estilo gótico’, een barbaarse stijl. Deze negatieve betekenis heeft gotisch lang behouden. Het Franse woord gothique betekent in eerste instantie nog steeds ‘woest, onbeschaafd’; ‘les siècles gothiques’ slaat op de donkere middeleeuwen met hun wrede, onbehouwen zeden en gebruiken. De moderne toerist rijdt kilometers om,   om grote gotische kathedralen te bewonderen  Eeuwen later, toen niet alleen kerkgangers maar ook kunsthistorici oog kregen voor de schoonheid en de kwaliteit van de gotiek, kreeg gotisch zo’n positieve bijklank dat de moderne toerist omrijdt om de grote gotische kathedralen van Chartres, Beauvais, Straatsburg en Reims te bewonderen. Toch verdween de duistere associatie niet helemaal. Het Engelse gothic, net als de Nederlandse pendant ontleend aan het Frans, bleef voornamelijk verwijzen naar ‘the dark ages’, een weinig gespecificeerde Middeleeuwse tijd, die zich kenmerkte door romantische ongestructureerdheid en somberte, die recht tegenover de strakke ratio van de klassieken staat. Zo kon de 18e eeuwse schrijver Horace Walpole, vierde graaf van Oxford en zoon van de langstzittende eerste minister onder George II, zijn griezelverhaal The Castle of Otranto (1764) ‘a gothic novel’ als ondertitel meegeven.  Het is een bloederig verhaal dat zich afspeelt in een geheimzinnig kasteel. Met de introductie van de gothic novel, diende Walpole als voorbeeld voor een genre dat in de 19e eeuw beroemd werd door Mary Shelleys Frankenstein, Edgar Allen Poes The Fall of the House of Usher en Bram Stokers Dracula.  De introductie van de stomme film in de 20e eeuw bood kansen aan de gothic film en een halve eeuw later ontwikkelde zich een gothic subcultuur uit de punkscene en de new wave, met zwarte kleding, nekbanden, piercings en een griezelige uitstraling als waren ze als afstammelingen van de oude Goten een nieuwe burgerschrik.        ||https://www.nrc.nl//nieuws/2022/08/17/licht-en-duisternis-a4139136
2022-08-17||&#8216;Ongekend&#8217; dat tenten bij Ter Apel door gemeente zijn weggehaald, vindt initiatiefnemer||Het groepje Groningse ondernemers dat geld inzamelde om tentjes te kopen voor asielzoekers in opvangcentrum Ter Apel, begrijpt er niets van dat de gemeente Westerwolde de ongeveer tweehonderd tentjes een dag later alweer weghaalde. De maandagavond afgeleverde tenten waren niet brandveilig, zegt een woordvoerder van de gemeente, en zouden het „ingewikkeld” maken om toezicht te houden. Initiatiefnemer van de inzamelactie Willem Straat weet dat de gemeente hem de tenten terug wil geven, maar hij wil ze niet. „Ik heb ze weggegeven, ik ben niet meer de eigenaar.” De afgelopen weken moesten veel asielzoekers, soms honderden per nacht, buiten het aanmeldcentrum overnachten wegens grote drukte. Straat vindt het „ongekend” dat de twee- en driepersoons opgooitentjes zijn weggehaald. „Het toppunt van cynisme”, zegt hij. „Dan staat er om kwart voor tien ‘s avonds een agent naast je tentje, die zegt dat je eruit moet vanwege de veiligheid, net voor een regenbui.” Met zijn actie werd 12.500 euro opgehaald – de tweehonderd tenten waren pas de eerste aankoop. Als hij de tenten terugkrijgt, wil hij ze opnieuw naar het aanmeldcentrum voor asielzoekers in Ter Apel brengen. „En we kunnen er nog veel meer kopen, een tent is altijd beter dan buiten slapen.”  Op het terrein van het aanmeldcentrum staan ook luifels. Volgens een woordvoerder van de gemeente kunnen asielzoekers ook daaronder slapen, in plaats van in de tenten. De luifels bieden ook beschutting, maar zijn aan de zijkanten open, waardoor het makkelijker zou zijn om overzicht te houden. De tenten van Straat zorgen voor een groter risico op brand, zegt een woordvoerder van het Centraal Orgaan opvang asielzoekers (COA).  Straat zegt dat hij in gesprek ging met de gemeente en veiligheidsregio nadat hij de inzamelingsactie was begonnen. Zij waren meteen tegen het uitdelen van tenten. Straat: „Volgens mij zoeken ze een reden om ze weg te halen.” Het lijkt hem „juist veilig” om bezittingen in een tentje te kunnen leggen, zodat er geen opstootjes over gestolen spullen ontstaan. In de afgelopen dagen zijn er meerdere vechtpartijen geweest op het terrein buiten het aanmeldcentrum.  In de nacht van dinsdag op woensdag sliepen zo’n tweehonderd asielzoekers buiten bij aanmeldcentrum Ter Apel, iets minder dan in de nacht ervoor. Voor zestig kwetsbaren werd op het laatste moment opvang gevonden in een nabijgelegen plaats. Hoeveel mensen er in de nacht van woensdag op donderdag buiten moeten slapen, weet het COA nog niet. Straat zegt dat hij „niet wil dat mensen buiten moeten slapen”. Zolang er geen structurele oplossing komt voor het tekort aan plaatsen in Ter Apel, blijft hij tenten kopen. ||https://www.nrc.nl//nieuws/2022/08/17/ongekend-dat-tenten-bij-ter-apel-zijn-weggehaald-vindt-iniatiefnemer-a4139133
2022-08-17||Briljant slot Better Call Saul tilt de serie boven Breaking Bad uit||We zaten al in de verlenging bij Better Call Saul. De vijand was al verslagen, de grote liefde was al vertrokken. Het sympathiek rommelende advocaatje Jimmy was al veranderd in de gladde misdaadmakelaar Saul Goodman. We hadden zelfs een leuke cameo gehad van drugskoks Walter White en Jesse uit Breaking Bad. Alles was al afgerond, en toen moesten we nog een paar afleveringen. Zo makkelijk laten de seriemakers  ons niet gaan. Saul moest eerst nog dieper vallen, tot de loutering komt, op de valreep.  Better Call Saul (2015-2022) is een prequel van Breaking Bad (2008-2013). De misdaadseries vullen elkaar aan en hebben toch een geheel eigen toon. Samen behoren ze tot de beste series die ooit zijn gemaakt. En in de finale, die dinsdag op Netflix verscheen, wint de prequel het met een teenlengte van de moederserie.  In Breaking Bad wordt de schlemielerige scheikundeleraar Walter White een meedogenloze drugscrimineel. Better Call Saul draait om diens advocaat Saul Goodman, die min of meer dezelfde ontwikkeling doormaakt. Better Call Saul speelt zich af vóór  Breaking Bad. Het lag dus voor de hand dat het verhaal  zou eindigen waar dat van Breaking Bad begon. Maar de makers hadden gedurende de zes seizoen in zwartwit flashforwards ook laten zien hoe het Saul verging ná het verhaal van Breaking Bad. Hij  werkt onder een schuilnaam in een kaneelbroodjestent in Nebraska en leidt een grauw bestaan. Op het eind van de serie zitten we vrijwel doorlopend in deze sombere zwartwitte tijdlijn. Saul blijkt zijn streken nog niet verleerd te zijn, en hij gaat toch weer de oplichterij in. Maar er is iets veranderd: de jeu is eruit. Zijn misdaden zijn alleen nog maar akelig en grimmig. Charmant is Saul niet meer. Ondertussen zien we zijn ex-vrouw Kim een saai nieuw leven leiden in Florida. Uiteindelijk kiest zij ervoor om de rommel uit het verleden min of meer op te ruimen, met een biecht en met de bereidheid om de consequenties te aanvaarden. Hiermee geeft ze het goede voorbeeld aan Saul. Kim is essentieel voor de serie – zij maakt hét verschil met Breaking Bad. Niet alleen omdat zij de sterke vrouwelijke hoofdrol is die Breaking Bad ontbeert. Maar ook omdat zij het geweten en de warmte erin brengt. Daar waar Breaking Bad eindigde met een grote shoot out en suicide by cop van Walter, eindigt Better Call Saul met de langzame, zich rustig voltrekkende val van Saul. De grote vraag van beide series is: zijn de hoofdpersonages door de omstandigheden steeds dieper in de misdaad terecht gekomen? Of hadden ze altijd al een karakterfout, en waren ze op weg naar de duistere kant omdat die hen beter paste? In drie flashbacks zien we Saul praten met hoofdpersonages van weleer over de vraag: waar heb je spijt van? Seriemaker Peter Gould vergeleek in de Rolling Stone de drie met de drie geesten uit A Christmas Carol, die de hoofdpersoon moet ontmoeten voor hij tot inkeer komt. In de laatste flashback praat Saul met Walter White, de hoofdpersoon van Breaking Bad, en wordt het verschil tussen de twee duidelijk: Walter ontbeert de menselijkheid die Saul zal redden. De chagrijnige, arrogante drugskok zegt tegen Saul: „Dus je bent altijd zo geweest?” Saul geeft geen antwoord. Dat brengt ons op de andere grote vraag in de series: kun je nog afwijken van het pad dat je hebt gekozen? Walter was daartoe niet in staat, hij eindigde zonder berouw. Saul leek ook onverbeterlijk. Dankzij Kim komt hij echter verrassend toch tot zijn katharsis. Saul wordt weer Jimmy. In de allerlaatste scène van de serie wordt het zwartwit doorbroken met een heel klein beetje kleur: de oranje gloeipunt van Sauls sigaret. De meeste mensen deugen niet, dat is bekend, maar soms komt er eentje tot inkeer. Dat wordt gesymboliseerd door dit lichtpuntje.  Serie Better Call Saul van Vince Gilligan en Peter Gould. Zesde en laatste seizoen, 13 afleveringen 
●●●●●
||https://www.nrc.nl//nieuws/2022/08/17/briljant-slot-better-call-saul-tilt-de-serie-boven-breaking-bad-uit-2-a4139134
2022-08-17||Nederlandse economie groeide in tweede kwartaal met 2,6 procent||De Nederlandse economie groeide in het tweede kwartaal van 2022 met 2,6 procent vergeleken met de drie maanden daarvoor. Die groei is vooral aangewakkerd doordat consumenten en bedrijven meer geld uitgaven, ondanks de hoge inflatie. De overheidsuitgaven bleven nagenoeg gelijk. Dat heeft het Centraal Bureau voor de Statistiek (CBS) woensdag bekendgemaakt.  Ten opzichte de eerste drie maanden van dit jaar besteedden huishoudens in het tweede kwartaal zo’n 0,9 procent meer. Daarbij past de kanttekening dat horecagelegenheden, „niet-essentiële” winkels en contactberoepen in het eerste kwartaal nog gesloten waren in verband met de coronapandemie.  Ondanks de hoge inflatie gaven huishoudens meer uit aan onder meer de horeca, cultuur en recreatie. Vergeleken met het tweede kwartaal van vorig jaar gaven ze hier in totaal 7 procent meer geld aan uit. Wel besteedden huishoudens minder aan voeding en woninginrichting vergeleken met vorig jaar.  Het CBS meldt dat het bruto binnenlands product (bbp) met 5,3 procent is toegenomen vergeleken met het tweede kwartaal van vorig jaar. Ook hier geldt dat coronarestricties van grote invloed waren. ||https://www.nrc.nl//nieuws/2022/08/17/nederlandse-economie-groeide-in-tweede-kwartaal-met-26-procent-a4139132
2022-08-17||Muziekfestival met nazistische en fascistische signatuur verboden in België||Het extreem-rechtse muziekfestival Frontnacht gaat niet door. Het college van de Belgische stad Ieper, waar het tweedaagse festival eind augustus voor de eerste keer zou plaatsvinden, heeft dinsdag bekendgemaakt de eerder verleende vergunning in te trekken. In België klonken de afgelopen tijd veel stemmen die ervoor pleitten Frontnacht te verbieden wegens haar neonazistische en -fascistische signatuur. Het bestuur van Ieper gaat daar nu unaniem in mee. Naar eigen zeggen is Frontnacht „Vlaams-nationalistisch”, maar volgens het college van Ieper houdt het festival toch verband met neonazisme en -fascisme — waarmee de voorwaarden van de eerder verstrekte voorlopige vergunning zijn geschonden. Het stadsbestuur trekt die conclusie op basis van „een rapport dat we recent ontvingen”. De inhoud hiervan is NRC onbekend, maar volgens Het Nieuwsblad werd een aantal van de artiesten die op Frontnacht zouden optreden in de gaten gehouden door buitenlandse inlichtingendiensten. In België was al langer protest tegen Frontnacht. Het speciaal hiervoor opgerichte Vredescollectief Ieper nam hierbij het voortouw, met een open brief aan het college van burgemeester en wethouders van Ieper en de Belgische minister van Binnenlandse Zaken, Annelies Verlinden. Het collectief lichtte een deel van de songteksten door van de bands die op Frontnacht zouden optreden. Die bestaan — soms expliciet, vaker impliciet — onder meer uit neonazistische ideeën van rassensuperioriteit, rassenhaat en aanzetten tot discriminatie en geweld. Ook de Nederlander Harm-Jan Smit stond op de line-up, met de artiestennaam Flatlander. De Groninger speelde zijn akoestische muziek in 2020 nog op het Hongaarse festival Day of Honour, door Hongaarse neonazi’s uitgeroepen om het nazistisch verzet tegen de geallieerden te herdenken. In zijn nummer ‘Embers of Yesterday’ zingt hij dat „het land dat we liefhebben is overstroomd” en dat „vergelding de uiteindelijke oplossing is om ons land terug op te bouwen”. De hoofdact van Frontnacht zou de Italiaanse hardcore-punkband Bronson zijn. Die band ontstond binnen de gelederen van CasaPound, een Italiaanse neofascistische beweging die openlijk de Italiaanse dictator Benito Mussolini verheerlijkt. Het nummer ‘La Luce Dentro Di Te’ heeft lyrics als: „Je kunt besluiten weerstand te bieden. Nu zijn we met honderden, met één geloof, één familie. Onze zon zal ons in deze beschavingsoorlog leiden. Nooit zullen ze erin slagen om het licht in jou te doven.” Voordat het college van Ieper de vergunning voor Frontnacht introk, raadde een Duitse muziekwetenschapper in Het Nieuwsblad mensen van kleur en LHBTQIA+-ers af om in het weekend van het festival in de buurt van Ieper te komen. De extreem-rechtse Vlaamse politicus Dries van Langenhove, Kamerlid namens de partij Vlaams Belang, schreef dinsdag daarop sarcastisch op zijn Twitter dat hij dat „niet zo’n gek idee” vond. In zijn later verwijderde tweet vroeg Van Langenhove — eerder dit jaar nog gastspreker op een evenement van de jongerenafdeling van FVD — zich af „wat er zou gebeuren met een Vlaamse stad als we er een tijdje enkel nog etnische Vlamingen toelaten en we de ‘multiculturele verrijking’ dus terugdraaien”. De Vlaamse minister van Samenleven en Binnenlands Bestuur, Bart Somers, noemde de tweet „onversneden racisme van het ergste soort”, waarmee Van Langenhove „het ware gelaat” van Vlaams Belang toont.||https://www.nrc.nl//nieuws/2022/08/17/muziekfestival-met-nazistische-en-fascistische-signatuur-verboden-in-belgie-a4139131
2022-08-17||Documentaire over  Telstar geeft hoop op het goede||Hoger, beter, meer. Voetbaltrainer Andries Jonker zegt het tig keer tegen z’n jongens in de documentaire Tussen vis en staal. Hun voetbalclub, Telstar uit IJmuiden, is een professionele club, dat wel, maar geen topclub, en de prestaties zijn doorgaans erg matig. De trainer doet er niet minder zijn best om. Hij blijft uitleggen, aanmoedigen, toespreken en  af en toe godverdegodver-en. Maar als  zijn jongens hard werken en daardoor Telstar ontstijgen, dan mág dat van hem. Sterker nog, het is zijn bedoeling en zijn wens.  Bereikt een voetballer de Telstar-top, dan vervult het hem met trots die  door te verkopen aan een betere club in een hogere competitie. Tussen vis en staal  werd  op 24 februari van dit jaar  al uitgezonden, maar die dag begon de oorlog in Oekraïne. Geen herhaling dus, lijkt me, maar een herkansing voor een film die hoop geeft op het goede. Waarin oudere mannen jong-volwassen mannen vooruit helpen. Ilias naar NEC,  Redouan naar Excelsior,  „Marokkaanse Viking” Anass naar een profclub op Cyprus. Joris Postema filmde een jaar  lang bij Telstar – het coronaseizoen 2020-2021 waarin eerste-divisieclubs het nog moeilijker kregen dan ze al hadden. Een paar maanden geen publiek, betekent honderdduizenden euro’s verlies. Dus is er dat jaar geen geld voor een goede grasmat, geen geld  om kapotte buitenlampen te vervangen, geen geld om het team en de trainer vier dagen per week van een maaltijd te voorzien. Aan de clubvoorzitter ligt het niet. Pieter de Waard, piekfijn bebaard en gekleed, doet en verzint van alles. Een Telstar-geurlijn in luxe cadeauverpakking,  Frankie Number 6, vernoemd naar de captain van het team. Hij regelt de bestellingen en pakt de pakketjes zelf in. Een paar keer wordt hij gefilmd achter zijn laptop in zijn kantoortje, wit bolletje kaas in de hand, terwijl buiten op het veld de wedstrijd woedt. Nee, hij kijkt niet. Beter ook dat hij niet op de tribunes zit, weet hij uit ervaring. Hij leeft nogal intensief en luidruchtig mee. Meer  nog dan bij het voetbal, ligt zijn hart bij de club. Stel, Telstar promoveert naar de erevisie, de hoogste competitie in Nederland. Prachtig natuurlijk. Maar is zo’n  volksclub daar wel tegen opgewassen? Hij is niet zo’n risktaker, zegt hij. Liever een club die heel blijft, dan een sport hoger op de competitieladder. Tegenover de kalme melancholie van de voorzitter zet Joris Postema de energieke pit van trainer Andries Jonker, die natuurlijk niets liever wil dan promoveren, maar genoegen moet nemen met minder, lager en slechter. We zien hem voor de training rondjes rond het veld joggen. Nadenkend achter zijn bureau de meegebrachte koeltas leegeten. En praten, heel veel praten. Tegen de voorzitter, maar vooral tegen de spelers. Samen videobeelden terugkijken van een in blessuretijd verloren wedstrijd. Beeld bevriezen. Vloeken. „Dit is geen voetbal, dit is kunstschaatsen.” Als het seizoen en dus de film ten einde loopt, komt bondscoach (en oud-Telstarspeler) Louis van Gaal een eenmalige training  geven – ideetje van de voorzitter, iets met een loterij. Ineens begrijp je aan wie Andries Jonker al die tijd  deed denken. Jonker en Van Gaal werkten samen bij Barcelona en Bayern München. En wat ze gemeen blijken te hebben is hun  bejegening van de spelers. Schoolmeesters zijn het. Oreren. Stimuleren.  Om en om de spelers de beurt geven en ze antwoord laten geven op best wel simpele vragen. Van Van Gaal kun je zeggen wat je wil, maar spelers schijnen met hem weg te lopen. Bij Telstar doen ze dat ook met Jonker. Dat wordt nog wat, ik las dat zijn naam is gevallen als nieuwe bondscoach van  het vrouwenteam.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/17/documentaire-over-telstar-geeft-hoop-op-het-goede-a4139130
2022-08-17||Duizenden Nederlandse rokers benaderd voor Europees onderzoek naar longkanker||Zo’n 400.000 Nederlanders tussen de 60 en 79 jaar krijgen de komende maanden een uitnodiging voor deelname aan een onderzoek naar longkanker. Dat heeft het Erasmus MC woensdag bekendgemaakt. Het gaat om een proef, die onderdeel is van een Europees onderzoek naar vroege opsporing van longkanker.  Van de 400.000 Nederlanders die de brief ontvangen, vragen de onderzoekers of de rokers of ex-rokers mee willen doen aan de proef door een vragenlijst in te vullen. Op basis daarvan komt een selectie in aanmerking voor een vervolgscan die uitwijst of mogelijk sprake is van longkanker. „Zo’n 80 tot 90 procent van de longkankers is gerelateerd aan roken”, legt Erasmus-onderzoeker Carlijn van der Aalst uit. „Over de afgelopen jaren bezien krijgt zo’n 10 procent van de rokers longkanker.”  Longkanker is de soort kanker met de hoogste jaarlijkse sterfte in Nederland. Er overlijden jaarlijks zo’n 10.000 mensen aan de ziekte, terwijl die bij 14.000 mensen wordt gediagnosticeerd. Bij een flink deel van de patiënten komen artsen er pas achter als er al klachten spelen en daardoor is longkanker vaak lastiger te behandelen, aldus Van der Aalst. Symptomen van de ziekte zijn onder meer pijn bij het inademen, een veranderd hoestpatroon of een hese stem.  „Op het moment dat zulke klachten voorkomen, bevindt de patiënt zich vaak al in een later stadium. Dan is de ziekte vrijwel niet meer de behandelen. De meesten overlijden dan binnen één tot vijf jaar”, zegt de onderzoeker. Ze denkt dat meer onderzoek en voorlichting kunnen helpen. „Het vroeg opsporen kan het aantal sterfgevallen met een kwart omlaag brengen.” In Nederland staat dat gelijk aan 1.500 tot 2.500 minder doden aan de ziekte.  Het Erasmus MC hoopt vooral zware rokers te bereiken. Van der Aalst: „De mensen die 20 tot 25 jaar minstens één pakje per dag roken. Als je af en toe een sigaret op een feestje rookt, is het risico op longkanker minder groot.” In totaal verwachten de onderzoekers zo’n 9.000 reacties. Daarvan maken ze vervolgens een selectie. De rokers krijgen een uitnodiging voor een CT-scan. Bij een afwijking komt er vervolgonderzoek. Naast Nederland voeren Frankrijk, Duitsland, Spanje en Italië zo’n onderzoek uit. Het huidige onderzoek is voorgefinancierd door de Europese Commissie. Namens de vijf Europese landen zullen naar verwachting zo’n 26.000 respondenten deelnemen, van wie 9.000 uit Nederland. Een bevolkingsonderzoek naar alle rokende Nederlanders (zo’n 21 procent van de bevolking), zal een stuk duurder zijn: een CT-scan kost een paar honderd euro per patiënt. Onderdeel van de proef is dan ook of het aantal scans gehalveerd kan worden als bij de eerste uitslag geen afwijkingen te zien zijn. De onderzoekers verwachten dat bij acht van de tien deelnemers geen verdachte afwijkingen aan te treffen op de CT-scan. De groep zonder afwijkingen heeft een kleinere kans op longkanker in de jaren die volgen. Daarom onderzoeken ze of het veilig genoeg is om een nieuwe scan na twee jaar uit te voeren, in plaats van één. „Dat zou de gezondheidszorg en de patiënten enorm veel schelen.” Als de artsen wel iets verdachts zien op basis van de scan, gaat de deelnemer altijd naar een longarts. „Bij een toevalsbevinding die een behandeling behoeft, geven we dat door aan de huisarts”, zegt onderzoeker Van der Aalst. „We gaan er niet actief naar op zoek, maar er is een kans om een andere kanker of een aneurysma aan te treffen. Als dat de prognose van de patiënt beïnvloedt, zetten we het door.” Nederland telt drie door de overheid gefinancierde grote bevolkingsonderzoeken naar kanker: borst-, baarmoederhals- en darmkanker. De screening van borstkanker gaat met een röntgenfoto. De darmkanker met een test via de ontlasting en bij baarmoederhalskanker via een uitstrijkje, om zo een voorselectie te maken.  Deze proef moet uitwijzen of een bevolkingsonderzoek naar longkanker bij rokers ook haalbaar is, stelt Van der Aalst. „Er komen steeds meer geluiden dat longkanker doodsoorzaak nummer één is in Europa. We weten dat we met CT-scans de ziekte kunnen tegengaan, maar als we die ook op landelijk niveau willen inzetten, moeten we weten of dat efficiënt en minder intensief kan.” Onderzoekers van het Trimbos-instituut stelden eerder dit jaar vast dat vorig jaar zo’n 21 procent van de Nederlanders rookte. Ongeveer driekwart van die groep stak dagelijks een sigaret op. Relatief roken jongeren tussen de 18 en 29 jaar het vaakst. Wel roken jongeren vaker incidenteel en ouderen structureler. Vooral lager- en middelbaar opgeleiden voelden zich aangetrokken tot tabak.  Het vorige kabinet streefde naar een rookvrije generatie in 2040. Het beleid is erop gericht om roken steeds onaantrekkelijker te maken in de vorm van afschrikwekkende verpakkingen en hogere prijzen voor sigaretten. Ook mogen fabrikanten sigaretten niet meer uitstallen of gevelreclame tonen. Dit jaar moet de horeca rookruimten sluiten. Volgend jaar komt er een verbod op de online verkoop van tabak, het jaar erna volgt een verkoopverbod bij supermarkten.  De onderzoekers beklemtonen dat stoppen of nooit beginnen met roken de beste remedie is tegen longkanker. Naast preventie, stelt Van der Aalst dat medische registratie ook zou kunnen helpen in de huidige aanpak. „In Spanje houdt de huisarts bij of een patiënt rookt. In Nederland wordt het wel gevraagd, maar houden we dat niet systematisch bij. Daar valt nog winst te behalen.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/17/400-000-nederlanders-uitgenodigd-voor-bevolkingsonderzoek-naar-longkanker-a4139129
2022-08-17||Republikeinse Trump-rivaal Liz Cheney verliest voorverkiezing Wyoming||Liz Cheney, begin vorig jaar nog derde in de hiërarchie van de Republikeinse Partij, heeft de voorverkiezing in de staat Wyoming overtuigend verloren. Volgens Amerikaanse media stond haar partijgenoot Harriet Hageman op 62 procent en Cheney op 33 procent, toen dinsdagavond lokale tijd zo’n 40 procent van de stemmen was geteld. Ze belde Hageman om haar nederlaag toe te geven. Dat betekent dat Cheney haar zetel in het Huis van Afgevaardigden niet kan verdedigen bij de tussentijdse verkiezingen van november. Cheney had bij haar herverkiezing in 2020 nog tweemaal zoveel stemmen als haar Democratische rivaal behaald. Nu werd ze in de interne partijverkiezing verslagen door een advocaat die tot dusver slechts een mislukte poging om gouverneur van de dunbevolkte staat te worden op haar conto had staan. Het verschil: de steun van oud-president Donald Trump die zijn gewicht in de strijd gooide voor Hageman en tal van mails aan zijn aanhangers stuurde om niet te stemmen op ‘Crazy Liz Cheney’, een „oorlogshitser” volgens Trump. Cheney haalde zich de woede van Trump op de hals door afstand van hem te nemen na 6 januari 2021. Die dag bestormden Trump-aanhangers die zich door de president gesterkt voelden („vecht als de hel”, had hij die ochtend tegen hen gezegd) om de bekrachtiging van Joe Bidens verkiezingsoverwinning te blokkeren. Aanvankelijk kreeg Trump van veel Republikeinse politici kritiek over zijn rol bij de bestorming. Binnen een paar dagen was het koor van critici teruggelopen tot Liz Cheney en negen andere Republikeinse afgevaardigden. Zij stemden voor impeachment van Trump. Van die tien hebben er slechts twee hun voorverkiezing gewonnen, de rest heeft verloren of tevoren al opgegeven. De primary in Wyoming was een van de laatste in deze verkiezingscyclus en nu al kan worden vastgesteld dat Trump zijn invloed in de Republikeinse Partij heeft vergroot. De kandidaten die hij steunde, hebben in ruwweg acht van de tien gevallen gewonnen en gaan nu op voor de partij in de algemene verkiezingen. De nederlaag van Cheney was een symbolische bezegeling van die machtsgreep. Met een element van wraak, zoals bleek uit een filmpje dat Donald Trump jr. tweette (zijn vader is van Twitter verbannen): ‘Bye bye Liz Cheney’, met een dansende Trump en een sip kijkende Cheney. In de media en onder politieke analisten werd de afgelopen steeds vaker gespeculeerd over een nieuwe zet van Cheney. Zij zou met haar campagnekas – ze had voor deze verkiezing vijfmaal zoveel geld ingezameld als in 2020 – een poging willen wagen om Trump de voet dwars te zetten bij de presidentsverkiezingen van 2024. Trump heeft zichzelf nog niet als kandidaat opgeworpen en Cheney ook niet.||https://www.nrc.nl//nieuws/2022/08/17/republikeinse-trump-rivaal-liz-cheney-verliest-voorverkiezing-wyoming-a4139128
2022-08-17||De comeback van de criminele burgerinfiltrant||Vijfentwintig jaar geleden werd het verboden om criminele burgerinfiltranten in te zetten, vanwege een groot schandaal. Toch zal de rechtbank vandaag uitspraak doen in een zaak waarbij zo’n infiltrant weer is gebruikt. Misdaadverslaggever Jan Meeus legt uit waarom deze omstreden methode misschien toch terugkeert. Gast: Jan Meeus Presentatie: Gabriella Adèr Redactie: Julia Vié Montage: Astrid Cornelisse Lees hier hoe de criminele burgerinfiltrant de politie naar de Hells Angels leidde.||https://www.nrc.nl//nieuws/2022/08/17/de-comeback-van-de-criminele-burgerinfiltrant-a4139127
2022-08-17||In het midden||Horizontaal: 3.  (Strand)afscheiding 7.  Niet te zacht (2+5) 10.  Hulst of Kok 11.  Arantxa Sánchez __, won driemaal Roland Garros 13.  __ Dros, (kinderboeken)schrijfster 14.  Kunstmuseum in Gorssel 18.  Past voor vatten of kleumen 19.  Fort van speurhonden 20.  Godin = = 21.  Zingenot 22.  Voormalig ministerie 23.  Bij anderen leven 24.  Vet spul om af te vallen?     Verticaal: 1.  Hangt in de slaapkamer 2.  Hondjesgeluid 3.  Oproer 4.  Uitspatting 5.  ‘Oud-premier Scott __ ook stiekem drie keer minister’ 6.Beatgroep die Wild Thing zong 8.  Stopt met fietsen 9.  In Frankrijk niet met pas 12.  Had geen massavernietigingswapens 14.  Brengt Heleen en Kees bij elkaar 15.Patrick die Casser la voix zong 16.  Berggebied 17.  Tussen Montpellier en Avignon 18.  Krijg je van aanhankelijke honden 22.  Duitse auto  Oplossing puzzel 16 augustus.  Horizontaal: 1. HAZES 5. DAARBIJ 10. WEIMAR 12. ROEL 13. EVENT 15. LOFREDE 17. SEE 18. MORO 22. C’MON 23. REI 25. NICOSIA 26. LONER 28. UN 29. SKIËRS 30. AGENTE 31. SATIJN   Verticaal: 1. HOES 2. ZWEEP 3. EEN 4. SITCOMS 5. DROOG 6. ARROW 7. ROE 8. BEDSTEE 9. IJLE 11. ALMANAK 14. VESTING 16. FREULES 19. ICOON 20. NOISE 21. ERNST 24. IRAN 25. NUA 27. ORA  In het midden: SPIONAGEWET ||https://www.nrc.nl//nieuws/2022/08/17/in-het-midden-43-a4139075
2022-08-17||Column | Als Frenkie geld inlevert, kán hij ook blijven||FC Barcelona moet met z’n poten van „onze Frenkie” afblijven. Dat is de teneur in de Nederlandse berichtgeving rond Frenkie de Jong. Nu zou ik als onbezoldigd vicevoorzitter van de Frenkiefanclub ook niets liever dan dat willen beweren, maar hoe meer ik erover lees, hoe meer ik begin te twijfelen. Ik heb regelmatig over hem geschreven omdat ik hem zo’n begenadigd voetbaltalent vond, in de verte vergelijkbaar met Johan Cruijff. Daarnaast maakt hij ook buiten het veld een sympathieke indruk omdat hij niet probeert te imponeren met tatoeages, Rolex-horloges, handel in cocaïne, het bezoeken van gevangen criminelen en het neersteken van lastige neven. Tot zover is alles in orde met Frenkie. Ik zal ook zeker niet proberen het financiële beleid van FC Barcelona goed te praten. Daar zijn door het vorige incompetente bestuur ronduit de belachelijkste bedragen beloofd aan sommige spelers, onder wie  Frenkie. De schattingen lopen uiteen, zoals Koen Greven dinsdag in NRC liet zien, want er is rond Frenkie een soort informatieoorlogje losgebarsten. Uit naar de Spaanse sportkrant Marca gelekte cijfers (door FC Barcelona?) bleek dat Frenkie de komende vier seizoenen aan vaste salarissen en loyaliteitsbonussen (heerlijk woord) in totaal 88,58 miljoen euro zou verdienen. De afgelopen drie jaar ontving hij 16 miljoen euro per seizoen; hij heeft daarvan nog een deel te goed omdat hij tijdens de pandemie op verzoek van FC Barcelona instemde met uitstel van betaling. FC Barcelona zou voortaan zijn spelers niet meer dan 10 miljoen euro per seizoen willen betalen en probeert ook Frenkie daartoe te dwingen. Intussen trekt de club dure nieuwe spelers aan. Dat is uiterst onsympathiek, maar het duidt ook op iets wat Frenkie te denken zou moeten geven: men is niet echt tevreden over hem als speler. Daar moet ik de club helaas in bijvallen. Ook ik heb met lede ogen aangezien dat Frenkie nogal flets en onopvallend voor FC Barcelona speelde. De voetballiefhebbers hoopten dat hij zou transformeren van een nuttige verdedigende middenvelder tot een aanvallende, scorende middenvelder à la Kevin De Bruyne bij Manchester City. Koen Greven schreef dat dit er nog steeds inzit, maar ik geloof er niet meer zo erg in. Frenkie legt liever geen risico in zijn spel, hij doet het alleen als hij daartoe getergd wordt, zoals onlangs tegen Rayo Vallecano; Ruud Gullit wees daar terecht in Rondo op. Frenkie weet ook dat dit een tekortkoming is. Na zijn eerste seizoen bij FC Barcelona erkende hij in Trouw dat hij te weinig had uitgeblonken: „Het was gewoon heel vlak. Te vlak.” Dat is zo gebleven, uitblinken deed hij alleen soms bij Oranje. Bij FC Barcelona groeit kennelijk het besef dat men hem heeft overschat. Ze willen hem wel houden, maar niet voor de beloofde, maximale prijs. Frenkie op zijn beurt wil het liefst in Barcelona blijven. Als hij geld inlevert, kán hij ook blijven. Hij zou dan na zeven seizoenen nog altijd zo’n 80 miljoen euro hebben verdiend. Mooi meegenomen toch? En het heeft ook iets wederkerigs: FC Barcelona gaf hem niet het beloofde, hij gaf FC Barcelona niet het gehoopte. Ik zou het ervoor doen. Liever FC Barcelona dan Chelsea, waar zijn virtuoze oud-Ajax-collega Hakim Ziyech nu al op de bank verpietert.||https://www.nrc.nl//nieuws/2022/08/17/frenkie-bleef-te-vlak-a4139092
2022-08-17||Column | Je kunt moeilijk een walrus laten sterven omdat het gedrag je niet aanstaat||Op de dag dat walrus Freya werd afgemaakt, peddelden mijn vriend en ik per kano door het Ilperveld. Het slootje was zó smal dat het niet eens op onze routekaart stond, de verhuurster had ons gewaarschuwd voor strandingsgevaar, maar wij waren eigenwijs. Zigzaggend tussen de waterlelies, door een tunnel van overhangend riet, tot ik opeens iets in het water zag spartelen. De vleugels bewogen nog. „Stop!” riep ik, te laat. „Er is een insect in nood.” Keren lukte niet, achteruit was de enige optie, tegen de tijd dat we ter plaatse waren vertoonde de drenkeling vrijwel geen beweging meer. Maar we visten hem met de peddel uit het water, en even later zat hij de op voorplecht van de kano te drogen in de zon. „Die had beter kunnen verzuipen”, zei mijn vriend toen bleek dat het een daas betrof. „Straks steekt-ie ons.” Ik zei dat hij niet moest zeuren, dat steekvliegen niet eens steken maar bijten en dat we zojuist een goede daad hadden verricht. Dat je toch moeilijk iemand kunt laten sterven puur omdat z’n gedrag je niet aanstaat.     Tergend traag peddelden we voort, het slootje werd smaller en smaller. De zon brandde op onze blote benen en armen, mijn knieholten plakten van het zweet. De daas, die ik Dirk had gedoopt, droogde op en vloog weg. Ik dacht aan Freya. Ook zij was de dupe geworden van ongewenst gedrag. Maar wie had nu overlast veroorzaakt voor wie? Was het haar schuld dat recreanten zich onveilig voelden, omdat ze zwemmers verjoeg en bootjes deed zinken? Of was haar stressgedrag juist te wijten aan de grote hoeveelheid nieuwsgierige omstanders? Waarom waren díé dan niet verwijderd?   Ooit deed ik een paar maanden veldwerk op Spitsbergen. Tijdens de verplichte schietcursus leerden we dat het ten strengste verboden was een ijsbeer of een walrus te doden, ténzij we in levensgevaar verkeerden. Elke andere schietpoging zou leiden tot een geldboete of celstraf. „Jullie zijn te gast bij de dieren”, had de instructeur gezegd. „Dus gedraag je ook zo.” Achter me klonk een pets. „Twee vliegen in één klap”, zei mijn vriend triomfantelijk, en gooide de lijkjes van Dirk I en Dirk II overboord. Ontzet riep ik uit dat hij erger was dan de Noorse autoriteiten. Dat deze polder de natuurlijke habitat was van steekvliegen, dat we hier op bezoek waren. De rest van de tocht zweeg ik demonstratief.  Uiteindelijk liep onze sloot dood op een weiland, en moesten we aan land om de kano over te zetten. Bij het uitstappen zette ik mijn voet verkeerd, en zakte weg in het drassige veen. Als een gestrande walrus lag ik half op de oever, half in de sloot. Mijn vriend hees me op de kant en kuste grijnzend mijn bezwete voorhoofd. „Ik kan je toch moeilijk laten verdrinken puur omdat je gedrag me niet aanstaat.” Hij leerde snel.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/17/gestrande-walrus-a4139123
2022-08-17||Wat vindt NRC | Dakloze heeft zorg nodig maar vooral een eigen huis||Niemand zou in Nederland op straat moeten slapen. Ook voor de kleine groep mensen die liever buiten slaapt dan binnen, zou er altijd opvang moeten zijn als ze die nodig hebben.  Dat klinkt nogal vanzelfsprekend maar verschillende opvangorganisaties constateren dat de daklozenopvang overal overvol is. Zij zien de daklozen die nergens terechtkunnen en ook buiten de officiële cijfers vallen. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 In november constateerde het CBS een ‘daling’ van het aantal officiële daklozen, van 39.000 een paar jaar eerder tot 32.000 in 2021. Maar Oost-Europeanen, 65-plussers en 18-minners tellen niet mee in die cijfers. Ook de duizenden mensen die op telkens verschillende plekken slapen, of in een caravan wonen, tellen niet mee in de officiële daklozencijfers. Over de oorzaak van de officiële ‘daling’ kan het CBS niets zeggen. Nederland heeft dakloosheid lange tijd gezien als een zorgkwestie: de mensen die op straat belanden, hebben psychische zorg nodig. Is die er niet, zoals de lange wachtlijsten voor de huidige GGZ aantonen, en belandt men op straat, dan is er in elke grotere stad wat dag- en nachtopvang. Maar vol is vol. Idee is dat men zelf verantwoordelijk is, in beginsel, om zijn leven weer op de rails te krijgen. Dat men ‘zelfredzaam’ moet zijn en zo nodig familie en vrienden moet inschakelen voor hulp. Alleen blijkt telkens weer dat sommige mensen nu eenmaal niet zelfredzaam zijn – ze geven geld verkeerd uit en hebben zware schulden of psychiatrische problemen, of beide – en geen familie en vrienden hebben die hen (nog) willen helpen. Dakloosheid in Nederland is inmiddels meer dan alleen het gevolg van gebrek aan zorg en opvang; het is ook een huisvestingsprobleem. De grote schaarste aan woningen leidt ertoe dat voor huizen aan de onderkant van de markt ook lange wachtlijsten zijn. In Utrecht bijvoorbeeld, staan mensen zonder ‘urgentie’ gemiddeld elf jaar op de wachtlijst voor een sociale huurwoning. In Den Haag zeven jaar. Voorrang krijgen statushouders, mensen met psychische problemen en lichamelijke handicaps of vrouwen op de vlucht voor huiselijk geweld. Daklozen krijgen, met de juiste hulp, ook wel zo’n ‘urgentieverklaring’. Maar mensen die net zijn gescheiden of het huis zijn uitgezet wegens huurachterstand, krijgen niet meteen een ‘urgentieverklaring’. En een woning kunnen ze niet vinden. Zij slapen bij vrienden, op vakantieparken en in het ergste geval op straat. Ze moeten dus eerst echt officieel dakloos worden voordat ze weer recht hebben op een urgentieverklaring. En zelfs dan is er grote schaarste aan huizen. „Doorstromen naar een eigen woning bestaat hier nauwelijks”, zei Jeroen Melchior, veldwerker bij het Haagse Straat Consulaat  vorige week in NRC. „Mensen zitten soms jaren in de 24-uursopvang, de belangrijkste oorzaak is het gebrek aan beschikbare woningen.” Finland heeft uitzonderlijk beleid: éérst wordt een huis gezocht voor de dakloze en dan pas zorg georganiseerd. Daar daalt het aantal daklozen al een aantal jaren. Het is dan ook een goede zaak, maar wel rijkelijk laat, dat ministers De Jonge (Huisvesting, CDA), Schouten (Sociale Zaken, ChristenUnie) en staatssecretaris Van Ooijen (Zorg, CU) in hun plannen voor de aanpak van dakloosheid huisvesting bóven zorg aanwijzen als oplossing. „We willen zorgen dat daklozen snel een dak boven hun hoofd krijgen”, aldus Van Ooijen in juni. Dat is een grote, urgente opdracht.||https://www.nrc.nl//nieuws/2022/08/17/dakloze-heeft-zorg-nodig-maar-vooral-een-eigen-huis-a4139100
2022-08-17||Column | Serviceniveau||Het verschil tussen een charter en een lijnvlucht was me weleens uitgelegd, maar tijdens de terugvlucht uit Turkije wist ik het weer. Een charter boek je via de reisorganisatie, niks tegen winstoptimalisatie en zoveel mogelijk mensen in een toestel proppen is milieutechnisch misschien wel te verdedigen, maar wat bak je er weinig van Transavia.  We hadden drie uur vertraging, die we met elkaar ondergingen achter een muur van plexiglas in een hok op Antalya International Airport. De halve Eredivisie was aanwezig, fascinerend hoeveel volwassenen een voetbalshirt dragen.  We werden om het half uur toegeschreeuwd door een Transavia-persoon, iemand die zelf ook niet wist hoelang het nog duurde. Dan erin, inschikken, jezelf opvouwen. Zaten we dan: opgehokt tussen zoveel mogelijk roodverbrande landgenoten om weer te wennen aan het eigen land. Zelfs water en paracetamol moesten worden gekocht, de piloot heette Boer. Ik zat naast een quality assurance-manager uit Rijswijk, hij vond Turkije ‘vergeleken met Nederland dan goed georganiseerd’. Altijd die ongevraagde fantasie, waarschijnlijk veroorzaakt door alle pulp-series die ik vroeger keek: wat als we met dit gezelschap crashen op een onbewoond eiland? Het was zaak om dan zo snel mogelijk in de leiding te komen. Die angst deelde ik uiteraard niet met mijn kinderen die aan de andere kant van het gangpad over en naast de vriendin lagen.  Toen de lichten uit waren wekte een steward de slapenden met de vraag of ze iets uit zijn karretje wilden kopen. Of mijn kinderen een Transavia-mannetje wilden, een mislukte pop die door andere kinderen is ontworpen. Dat ging ik thuis ook eens doen: de kinderen wakker maken met de vraag of ze lelijk speelgoed willen.  De mensen kropten het op. Het kwam allemaal vrij toen we er op Schiphol uit werden gespuwd. Bij mij richt de irritatie zich op het tastbare, dat allemaal tegelijkertijd opstaan om meteen na de landing de koffer uit het rek te sjorren. De zelfhaat om mij heen ging luidkeels naar het eigen land, naar de onzichtbare vijand die het voor de anderen verpest en die er nu weer voor had gezorgd dat we ver na middernacht nog een uur op onze koffers zaten te wachten.  „Het serviceniveau is weer bedroevend”, riep een jongen wanhopig. De groepswoede was groot rondom die lege lopende band, alsof we een wreed experiment ondergingen dat net zo lang duurt tot iemand  zijn verwachtingspatroon wil bijstellen. ||https://www.nrc.nl//nieuws/2022/08/17/serviceniveau-a4139094
2022-08-17||Opinie | Wachten||We bezoeken de expositie van Antony Gormley in Museum Voorlinden. Prachtig. We besluiten te lunchen in de oasetent op het landgoed. Er staat een wachtrij. Voor ons staat een grijsgekuifde man. Hé, Dick Benschop. Na drie minuten stapt hij uit de rij en zegt tegen een dame: „Kom, we kijken of er in het museum een kop koffie is.” Die is er niet, weten wij. Drie dagen later besluit Schiphol alsnog de schade te vergoeden aan mensen die op de luchthavens van Amsterdam en Eindhoven in de rij stonden. Zou dat toeval zijn? Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/17/wachten-a4139090
2022-08-17||Sudoku van woensdag 17 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/17/sudoku-a4139083
2022-08-17||ThuiskokSnelle  couscous||Als Marokkaanse vind ik dat je couscous hoort te stomen, maar vooruit. Doe de couscous in een kom en schenk het kokende water erover. Dek de kom af met een bord en laat de couscous 2 minuten staan. Roer hem daarna los met een vork. Als de couscous nu al het water opgenomen heeft, is hij klaar. Zo niet, leg dan het bord weer op de kom, laat de couscous nog een minuutje staan en roer hem daarna weer los. Is de couscous klaar, breng hem dan op smaak met zout en peper, sprenkel de olijfolie erover en meng de gehakte koriander erdoor. Laat hem afkoelen. Dompel ondertussen de tomaat in kokend water en laat hem een paar minuten staan, tot het velletje barst. Haal de tomaat voorzichtig met een schuimspaan uit het water en trek het velletje eraf. Gooi het velletje en de zaadjes weg en snijd het vruchtvlees in blokjes. Doe het vruchtvlees in een kom, strooi de komijn erover en meng de venkel, sla, pompoenpitten en walnoten erdoor. Wanneer je klaar bent om te eten, voeg je het tomatenmengsel toe en tot slot de geschaafde Parmezaanse kaas. VOOR 1 PERSOON: Anne Heigham De Ayurveda Keuken Terra 208  blz. € 24,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/17/thuiskoksnelle-couscous-a4139079
2022-08-17||Personeelstekort blijft oplopen, ondanks recessievrees – hoelang gaat dit door?||Het tekort kan dus nóg groter. Was het al lastig om scholen vijf dagen per week open te houden, de krant te bezorgen en treinen te laten rijden, nu blijkt dat de vraag naar personeel het afgelopen kwartaal nog verder is opgelopen. Tegenover   iedere werkloze staan nu ruim 1,4 vacatures, blijkt woensdag uit nieuwe cijfers van het Centraal Bureau voor de Statistiek (CBS). De eerste drie maanden van dit jaar waren dat er nog 1,3. Dat was al uniek: meestal zijn er meer werklozen dan vacatures. Bijna alle ondernemers – 84 procent – hebben last van het personeelstekort, blijkt uit een CBS-enquête. Vrijwel overal zien ondernemers de werkdruk bij personeel toenemen. Het aantal vacatures is afgelopen jaar met 44 procent gestegen naar 467.000. Daarmee zijn het gouden tijden voor werkzoekenden.  Maar hoelang nog? Economen waarschuwen voor een krimp van de economie in de tweede helft van dit jaar. De Verenigde Staten zijn al in een ‘technische recessie’ beland: twee opeenvolgende kwartalen van economische krimp. Een recessie kan leiden tot vacaturestops of zelfs ontslagen. Ondernemers zouden  nu al vacatures kunnen schrappen:  hoe slim is het om personeel te werven als je een economische krimp verwacht? Zover is het nog lang niet, denken ondernemers. Voor hen voelen ontslagen ver weg, zelfs als er een recessie komt. Zij zitten nú met een acuut probleem: ze hebben te weinig personeel om alle vraag aan te kunnen.  Winkeliers maken zich eerder zorgen over of ze wel op koopavond en op alle doordeweekse dagen kunnen openblijven, zegt directeur van brancheorganisatie INretail Jan Meerman. Hij proeft „geen enkele terughoudendheid” bij winkeleigenaren om mensen aan te nemen. Ze trekken juist van alles uit de kast om personeel te lokken: hogere lonen, vaste contracten en veel ruimte om werk te combineren met het leven daarbuiten.  Bedrijven laten zich niet leiden door abstracte waarschuwingen over de economie, zegt Olaf van Vliet, hoogleraar economie aan de Universiteit Leiden. „Zij kijken vooral naar hun eigen cijfers, hun eigen groei en hun eigen verwachtingen.” En die tonen dat er nog volop geconsumeerd wordt. Er zijn meer bedrijven die in juli te véél vraag zagen naar hun producten of diensten (ruim 17 procent) dan bedrijven die te weinig vraag zagen (8 procent), volgens het CBS. En slechts 1 op de 7 ondernemers verwacht dat de vraag het komende kwartaal zal afnemen. De technologische industrie staat vooral „op achterstand” door de personeelstekorten, zegt een woordvoerder van brancheorganisatie FME. Dus nee, zegt ze: „Wij verwachten op geen enkele manier dat de vraag naar personeel zal afnemen.” Het zogeheten ‘ondernemersvertrouwen’ was in juli volgens het CBS nog steeds positief, maar daalde wel, in de horeca het sterkst. „In een recessie besparen mensen het eerste op luxere dingen als de horeca”, zegt voorzitter van Koninklijke Horeca Nederland Robèr Willemsen. „Dan maken we minder omzet, terwijl intussen de kosten blijven stijgen.” Maar in personeelsbeleid al anticiperen op een mogelijk recessie? Dat ziet hij horecaondernemers niet doen. „Zij gaan echt niet zeggen: ik wil over een half jaar geen problemen, dus ik neem maar even geen mensen aan.” Want de consequentie daarvan is helder: vaker gesloten blijven.  Zelfs als de economie begint te krimpen, hoeft dat de arbeidsmarkt nog niet direct te raken, zegt Van Vliet. „Dat zien we nu in de VS: twee kwartalen met krimp, en toch hebben ze er afgelopen maand nog een recordaantal banen bij gekregen.” De verklaring: zelfs als de consumptie afneemt, zijn de personeelstekorten niet direct weg, ze worden hooguit wat kleiner. Daarnaast zijn werkgevers bij economische neergang altijd terughoudend met het wegsturen van personeel. Dat heet labour hoarding, oftewel: het hamsteren van personeel. „Werkgevers weten nog hoeveel kosten en energie zij hebben gestoken in het werven en trainen van nieuwe mensen”, zegt Van Vliet. „Voordat zij mensen gaan ontslaan, zullen zij eerst de kat uit de boom kijken.” Bovendien heb je ook in een recessie „goede mensen” nodig, zegt horecaman Willemsen. Helemaal in een sector die zo gericht is op service. „Ik vind het juist verstandig om te investeren in personeel.” Dat wil niet zeggen dat iedere ondernemer zijn personeel kan behouden. Dat zal afhangen van hoe sterk de economische neergang is, en van wat voor bedrijf het is. Van Vliet: „Grote bedrijven kunnen gemakkelijker verlies lijden en flinke leningen aangaan. Voor kleine bedrijven ligt dat anders.” Daar komt bij dat ondernemers vanaf 1 oktober hun uitgestelde belastingen moeten terugbetalen voor de afgelopen coronajaren. Dat kan zwaar drukken op ondernemers, zegt INretail-directeur Meerman. „Als consumenten dan ook nog minder gaan uitgeven, wordt het voor winkeliers een moeilijk najaar.” Meerman denkt dat misschien wel één op de tien winkels binnenkort zal sluiten. Dat kun je als slecht nieuws zien – deze winkels zijn niet rendabel te krijgen – maar voor de overblijvende winkeleigenaren is het goed nieuws: voor hen komt er personeel vrij. „Zo wordt het probleem ietsje beter beheersbaar.”||https://www.nrc.nl//nieuws/2022/08/16/personeelstekort-blijft-oplopen-ondanks-recessievrees-hoelang-gaat-dit-door-2-a4139109
2022-08-17||PSV doet zichzelf tekort in Glasgow tegen Rangers||In de play-offs van de Champions League heeft PSV dinsdagavond gelijkgespeeld tegen Rangers. In een uitverkocht Ibrox Park in Glasgow werd het 2-2, een uitslag waar vooral de Schotten blij mee zullen zijn.   Het stormachtige begin van Rangers dat was voorspeld bleef aanvankelijk uit. De eerste kans was voor PSV – na drie minuten tikte Luuk de Jong de bal van dichtbij over het doel uit een voorzet van  Veerman – en het duurde bijna 20 minuten voordat de Schotten tot een doelpoging kwamen. Vervolgens slaagde Rangers erin de druk wat op te voeren, maar  mooie aanvallen en kansen bleven schaars. PSV bleef eenvoudig overeind, brak af en toe uit en maakte na ruim een half uur 1-0 uit een corner.    Doelpuntenmaker Ibrahim Sangaré schreeuwde  het uit van vreugde. En begrijpelijk. Onder leiding van de nog onervaren trainer Ruud van Nistelrooij en met nieuwelingen als Luuk de Jong, Xavi Simons en Guus Til won de ploeg  de Johan Cruijff Schaal (van Ajax), net als  de eerste twee competitiewedstrijden. Maar het zijn de voorrondes van de Champions League die bepalen of het een jaar wordt om naar uit te zien  of met frisse tegenzin tegemoet te treden. Voor fans, spelers  én voor de penningmeester. Vorige zomer ging het na twee gewonnen voorrondes toch nog mis, tegen Benfica.    Deze zomer hoeft PSV een ronde minder te overleven. Maar de eerste tegenstander, AS Monaco, was er al bijna een te veel. De Franse ploeg creëerde over twee wedstrijden  flink meer kansen dan PSV. Het was aan geluk, doorzettingsvermogen en de kopkwaliteiten van Luuk de Jong te danken dat de Eindhovense ploeg zegevierde. Rangers, dat in de vorige voorronde ternauwernood het Belgische Union Sint-Gillis versloeg, is technisch minder dan Monaco. Maar de Schotse ploeg, onder leiding van Giovanni van Bronckhorst, compenseert dat met vechtlust. Zo ondervond ook PSV, dat aanvallende middenvelder  Til had opgeofferd voor Erick Gutiérrez. Het tegendoelpunt leek Rangers energie te geven en nauwelijks drie minuten later schoot spits Antonio Colak uit een vloeiende aanval – de eerste – de gelijkmaker binnen. De tweede helft begon onstuimig. Dat duurde niet lang. Al snel slaagde PSV erin de drift van Rangers onschadelijk te maken met vlot combinatiespel. Dat leidde tot goede kansen, vooral voor de jonge buitenspeler Ismael Saibari.  Maar opnieuw richtte Rangers zich op, geholpen door een blunder van PSV-doelman Benítez. De Argentijnse keeper liet een ogenschijnlijk onschuldige stuiterbal (vrije trap van Lawrence) zomaar door de vingers glippen.      PSV liet zich niet van de wijs brengen. De Eindhovenaren bleven vlot combineren en maakten een kwartier voor tijd de verdiende gelijkmaker. Verdediger Obispo kopte hard binnen uit een hoekschop. PSV kreeg nog een handvol kansen – eentje uit een schitterende steekbal van Gutiérrez – maar zonder succes.    Volgende week woensdag is de return in Eindhoven. De Champions League is binnen handbereik voor PSV. ||https://www.nrc.nl//nieuws/2022/08/16/psv-doet-zichzelf-tekort-tegen-rangers-a4139126
2022-08-17||Rusland werft vrijwilligers voor Oekraïne, een belofte van rijkdom eindigt in rouw||De zware, houten deur piept klagelijk wanneer een opgeschoten jongen met blond stekeltjeshaar het rekruteringskantoor van het Russische leger verlaat. De twintiger is van top tot teen in het zwart en draagt een mapje documenten onder de arm. Hij voegt zich bij een groepje mannen dat bij een bankje staat te roken en geeft ze lachend een hand. De sfeer is zomers, bijna uitgelaten. Het vooruitzicht van militaire dienst lijkt deze jongens geen angst aan te jagen, maar erover praten met een journalist willen ze niet. „Geen commentaar.”  Het Petersburgse ‘selectiepunt voor militaire contractdienst’ ligt naast het Vitebskistation, aan een strak gemaaid gazon, omzoomd door kleurige bloembakken. Hier melden zich mannen die zich laten verleiden dienst te nemen in het Russische leger. Vanuit een open raam klinkt opzwepende  militaire marsmuziek: het negentiende-eeuwse gebouw huisvest ook het Ensemble voor Zang en Dans van het Russische westelijke militaire district. Kletsj-kletjs klinken de koperglanzende bekkens, een zware zangstem schalt door het raam. Het poenkt otbora is een van de honderden rekruteringsbureaus van het Russische leger waar gezonde Russische mannen tot 59 jaar een contract kunnen tekenen voor militaire dienst. Hier krijgen ze informatie over de structuur van het leger en hun toekomstige takenpakket. Sinds kort bevindt zich hier ook het meldpunt voor een van de drie speciale vrijwilligersbrigades voor de ‘militaire operatie’ in Oekraïne, die onlangs in Sint-Petersburg werden opgericht: Neva, Kronsjtadt en Pavlovsk. Althans, dat staat in de advertentie die het Russische leger recent plaatste op het sociale medium VKontakte. „Kunt u geen goede en stabiele baan vinden? Dan bent u bij ons aan het goede adres. Wij zoeken burgers die professionele verdedigers van het Vaderland willen worden”, luidt de wervingstekst. De advertentie belooft vrijwilligers „vernieuwde voorwaarden”, „sociale garanties” en een „hoge financiële vergoeding”. Daarnaast wordt kandidaten een eenmalige bonus van omgerekend 4.500 euro in het vooruitzicht gesteld. Minimale contractperiode: zes maanden. Alleen inwoners van Sint-Petersburg en omstreken komen in aanmerking. Zij kunnen zich ook melden bij het mobiele rekruteringspunt, dat op feestdagen op het Paleisplein voor het Hermitage-museum staat opgesteld, en wordt geflankeerd door een vrolijke, plastic opblaassoldaat.  Een muurschildering met het Russische, nationalistische symbool ‘Z’ in Sevastopol op de Krim.   Foto AFP De ‘speciale militaire operatie’ in Oekraïne duurt al bijna zes maanden en heeft het Russische leger volgens militair analisten vrijwel uitgeput. Hoewel Rusland het aantal gesneuvelde en gevangen genomen soldaten strikt geheim houdt, zouden volgens internationale schattingen mogelijk al tussen de twintig- en veertigduizend Russische soldaten zijn gesneuveld. „Rusland zit aan het eind van zijn krachten”, zei de Britse MI6-inlichtingenchef Richard Moore eind juli tegen CNN. Door het hele land vinden dagelijks, en vaak heimelijk, begrafenissen plaats van  militairen. Nabestaanden ontvangen het enorme bedrag van 5 miljoen roebel (ruim 80.000 euro). Dit geldt zowel voor soldaten in dienst van het leger als voor ‘vrijwilligers’ die op regionaal niveau worden geronseld. Ondanks de grote verliezen lijkt een algehele mobilisatie, waarvoor veel Russen vrezen, vooralsnog niet aan de orde. Die zou onrust onder de bevolking – en mogelijk een nieuwe exodus van Russen naar het buitenland – kunnen uitlokken. Om de stroom naar het front toch op gang te houden, spoort de Russische overheid de regio’s sinds kort actief aan tot de werving van vrijwilligers. „Het Kremlin zou de 85 Russische regionale overheden hebben opgedragen om de vrijwilligersbrigades op te richten om zo een volledige of gedeeltelijke mobilisatie af te wenden”, zei Kateryna Stepanenko van het Institute for the Study of War in Washington eind juli tegen CNN. Volgens Stepanenko moeten de regio’s de financiële last voor een groot deel zelf dragen. Lokale legerafdelingen proberen inwoners te verleiden met patriottisch klinkende namen, de belofte van ‘broederschap’, hoge vergoedingen, kortlopende contracten en gratis appartementen of opleidingsplekken voor hun kroost. De onafhankelijke Russische nieuwssite Mediazona  noemde  ze schamper ‘pr-soldaten’. Deskundigen en activisten spreken van een ‘schaduwmobilisatie’. Het onderscheid tussen beroepssoldaten en vrijwilligers is vaag. Het verschil lijkt hem vooral te zitten in niveau van militaire training en kennis, dat bij vrijwilligers met kortlopende contracten vaak ernstig tekortschiet. In korte tijd zijn overal in  Rusland vrijwilligersbrigades opgedoken. Zo werd in de Oost-Siberische deelrepubliek Jakoetië een vrijwilligersdetachement opgericht met de naam ‘Bootur’, naar de legendarische stamouder van de etnisch Jakoetse bevolking. De brigade, die eind juli naar Oekraïne vertrok, heeft volgens gouverneur Ajsen Nikolajev de opdracht „om bevriende republieken te bevrijden, de grenzen te versterken en ons land te verdedigen.” In het hele land hangen billboards die Russen verleiden zich te melden voor de „goede zaak”. De belangstelling is enorm, vertellen lokale militaire woordvoerders in de media. Maar ondanks de landelijke pr-campagne, hangt er een sfeer van schimmigheid rond de brigades.  „U mag wel langskomen, maar wij zijn een rekruteringsbureau van het ministerie van Defensie. Wij hebben niets van doen met vrijwilligers”, zegt een man telefonisch, wanneer NRC het in de advertentie opgegeven nummer belt. „Wij werven geen vrijwilligers. Die brigades waar u het over heeft, ken ik niet.”   Een poster bij een bushalte in Moskou, met daarop de afbeelding van een jonge soldaat en de tekst ‘Glorie aan de helden van Rusland’.    Foto Yuri Kochetkov/EPA Op het aangegeven adres kijkt een jonge onderofficier met de naam Jermolajev op zijn groene legerjasje verbaasd wanneer de journalist zich meldt. Een dossier met foto’s van jongemannen ligt voor hem op zijn bureau, aan de muur hangen posters waarop het verschil tussen dienstplicht en contractdienst wordt uitgelegd. Aan de balie staat een twintiger in wit shirt en blauwe jeans een formulier in te vullen. In een vitrine  liggen militaire parafernalia: aftershave in camouflagekleurige verpakking, badges, T-shirts. Onderofficier Jermolajev zegt, net als zijn collega aan de telefoon, niets te weten over de vrijwilligersbrigades of de advertentie waarin zijn kantoor als informatiepunt staat vermeld. „Wij houden ons bezig met de werving van beroepssoldaten volgens de bestaande procedures, zij die een contract willen tekenen. En wij sturen helemaal niemand naar de oorlog, als u dat soms denkt. De mannen die hier worden aangenomen, gaan naar detsjast”, zegt hij, doelend op de militaire eenheden die in heel Rusland bestaan en waar jonge rekruten trainen. Wat die eenheden dan verder met ze doen? „Dat is niet onze zaak.”  En dat is precies het probleem, zegt een Petersburgse activiste in een schemerig appartement ergens in de stad. De blonde, zomers geklede vrouw wil uit veiligheidsoverwegingen niet met haar naam in de krant. Ze maakt deel uit van de Soldatenmoeders, een beweging die zich in  Rusland inzet voor de rechten van soldaten en hun families. Zo ook jongens die via hun militaire eenheid, ergens in Rusland, ongezien en vaak zonder iets te hebben getekend in Oekraïne belanden. Stonden de telefoonlijnen van de Soldatenmoeders de afgelopen maanden roodgloeiend met telefoontjes van wanhopige burgers op zoek naar dode of vermiste zoons, vaders en ooms, nu, midden in de zomer, is het rustiger.  „Ze denken dat ze goed geld zullen verdienen als ze naar Oekraïne gaan, maar ze tekenen voor een enkele reis naar het slachthuis”, zegt de activiste, zittend aan een houten tafel. „Vrijwilliger klinkt nu eenmaal beter dan huurling. Heldhaftiger.” Ze vertelt hoe veel Russische mannen, vooral uit arme gezinnen, zich laten verleiden door de beloftes. „Die jongens  worden bedrogen waar ze bij staan. Sommigen worden linea recta naar Oekraïne gestuurd en zijn al binnen een week na aankomst gedood. Vaak zijn ze dan nog niet eens officieel geregistreerd. Ze bestaan niet en de familie kan fluiten naar de beloofde uitkering.” Niet zelden zijn het echtgenotes die hun man overhalen om dienst te nemen in ruil voor gouden bergen, vertelt de activiste. Via de noodlijn  staat ze de vrouwen  regelmatig  te woord. Vaak bellen ze pas, wanhopig en in tranen, als de geldstroom ophoudt en van manlief niets meer wordt vernomen. „Naïef en inhalig”, noemt ze zulke gezinnen, die  de ogen sluiten voor het leed dat Russische soldaten in Oekraïne aanrichten. „Mevrouw’, zeg ik dan. ‘Als u níét van uw man houdt, stuur hem dan vooral naar de oorlog. Misschien levert het u een huis op of iets anders van waarde.” De komende twee weken organiseert het Russische ministerie van Defensie de ‘Internationale Legerspelen’, een jaarlijks militair sportevenement waarbij teams uit zo’n twintig landen de strijd aangaan in militaire toernooien, waaronder een ‘biatlon voor tanks’ en talloze schiet- en navigatiewedstrijden.   Daarnaast wordt een militair-technisch forum gehouden waar politici, deskundigen en vertegenwoordigers uit de internationale defensie- en wapenindustrie samenkomen voor onderhandeling, discussie en  het afsluiten van militaire contracten. Op een openluchtmarkt kunnen bezoekers zich laven aan militaire hardware, deelnemen aan militaire spelletjes, souvenirs aanschaffen en zich laten informeren over het leger. Ook is er een mobiel rekruteringskantoor, waar Russen zich kunnen melden voor militaire dienst.||https://www.nrc.nl//nieuws/2022/08/16/met-patriottisme-en-geld-lokt-het-kremlin-soldaten-naar-oekraine-a4139117
2022-08-17||‘Hoe zou jij het vinden als er ’s ochtends een vreemde aan je bed staat?’||Op de hoekbank in een woongroep van zorginstelling Het Hietveld zit André, een vijftiger met kort grijs haar, op zijn vaste plek. „Lekker hoekie, hè”, zegt hij, „eigenlijk de beste plek van de hele bank. Op díé plek is het doorgezakt, daar al helemaal.” Hij wiebelt. „Deze is nog lekker stevig.” André is licht verstandelijk beperkt. Hij zit in de woonkeuken, waaraan de kamers grenzen van hem en zeven huisgenoten, allemaal mannen. Op de koelkast hangt het weekmenu en een ‘nietlustenlijst’, waar per bewoner ongewenste groenten staan opgesomd. André en zijn huisgenoten staren naar televisiekok Miljuschka Witzenhausen, die met een spatel in een kom roert. „Zo simpel kan het zijn in het leven”, zegt ze, „een beetje melk, eieren en dan heb je een fantastisch toetje.” Zelf koken de mannen niet. Dat doen de begeleiders, onder wie Roy van Bussel (30). Voor een baan als die van hem staat een dringende vacature uit, die maar niet vervuld wordt. Sterker: de overkoepelende zorgorganisatie Pluryn, met gehandicaptenzorg en jeugdzorgwoongroepen, komt momenteel zo’n 300 begeleiders tekort. Op een organisatie van een kleine zevenduizend mensen staan 450 functies open. Functie: (Persoonlijk) begeleider volwassenen met complex gedrag Bedrijf: Pluryn  Locatie: Beekbergen Open sinds: doorlopend  Door al die vacatures bestaat het team bij Het Hietveld niet alleen uit vast personeel, maar ook uit zzp’ers. Het is een ergernis voor André: „Die uitzendkrachten, die weten van niks, die doen niks, die zitten gewoon passief op de bank. Dat is helemaal niet goed eigenlijk, dat de ene na de andere binnenkomt. Het is net zo’n thuiszorgorganisatie, daar heb je ook elke dag een ander. Het is onrustig, vooral voor de anderen, die helemaal [hij wuift met zijn hand] psychiatrische problemen hebben allemaal.”  Zijn begeleider Van Bussel nuanceert dat. „We zijn heel blij dat ze ons helpen en het is gewoon goed geschoold personeel. Maar soms kennen ze de groep niet, dat is lastig. Dan ben ik constant met de cliënten bezig én aan het dirigeren: ‘Deze cliënt zit er volgens mij niet zo lekker bij, bied hem even een rustmomentje aan op zijn kamer. Drink met hém even een kopje koffie.’”  De mannen uit deze woongroep, in de bossen onder Apeldoorn, worden in de ‘gewone’ samenleving snel overvraagd. Ze kunnen onverwacht reageren, bijvoorbeeld onevenredig boos worden als iemand in de supermarkt voorkruipt. Sommigen hebben gedragsproblemen. Voor een aantal bewoners zit de deur op slot, maar André, bijvoorbeeld, heeft relatief weinig bijsturing nodig en kan zonder begeleiding naar buiten. Op de groep is de sfeer meestal gemoedelijk. Ze ‘sjeu de boulen’, gaan wandelen of halen een ijsje in het dorp. De begeleiders helpen de mannen als ze ingewikkelde post krijgen, of ze organiseren een bezoek aan het ziekenhuis als dat nodig is. Binnenkort gaan ze samen op hun jaarlijkse vakantie naar Drenthe.  „Het mooiste is”, zegt André tijdens een potje Jenga met Van Bussel, „wij krijgen de slaapkamers en de begeleiders moeten in de huiskamer slapen. Dan krijg je zoiets van”, hij zingt, „slaap jij vannacht maar op de bank schááát.”  „Pas maar op”, zegt Van Bussel, „ik ga bij jou voor de deur liggen. Dan kan je de hele nacht niet naar het toilet.”  De sfeer kan ook anders zijn. De begeleiding op deze groep moet ermee om kunnen gaan dat er een koffiekopje door de kamer vliegt, of dat een bewoner zijn zelfbeheersing verliest en iemand aanvliegt. Maar dat is maar zó’n klein onderdeel van het vak, zegt Van Bussel. Een persoonlijk begeleider moet juist een heel andere, veel subtielere eigenschap hebben: scherp observeren. Van Bussel herkent signalen die een ander niets zeggen. „Als een bewoner op zijn vinger zit te kauwen op de bank en zegt dat er niks aan de hand is, is het voor mij een teken van spanning. Zeker als we weten dat er iets speelt, in de familie bijvoorbeeld. Dan lassen we een extra rustmoment in op hun kamer, of nemen we ze even apart om te vragen hoe het gaat. Deze mannen lijken onvoorspelbaar, maar dat is alleen op het oog zo.” Zo voorkomen ze negen van de tien keer dat het ontspoort, zegt Van Bussel. „Daarom is het zo belangrijk dat iemand de groep kent.”  Bewoner M., die liever niet wil dat zijn naam in de krant komt, wil graag zijn kamer laten zien. Hij is een vijftiger, kaal, met een lila shirt en gouden kettinkje. Boven zijn bed hangen tientallen foto’s, uitgeprint op A4-formaat. Het zijn vooral foto’s van familieleden, maar er hangen ook wat foto’s tussen van BN’ers en begeleiders van de groep . Verder heeft M. een collectie van tientallen Minionpoppetjes, gele animatiefiguurtjes. „Minions ja. Ik vind ze grappig”, legt hij uit. „Ik vind ze gewoon grappig.” De meeste poppetjes heeft hij cadeau gekregen. „Dat hoef ik niet eens te vragen. Ik krijg een hoop dingen, waarom weet ik niet. Ik kom niks tekort.”  Hoelang woont hij hier al? „O, dat weet ik niet. Ik hou dat niet zo bij.” Ook M. is geen fan van uitzendkrachten. „Liever niet. Nieuwe mensen hebben wij vaak moeite mee. Die vragen ons te veel. Die weten de weg niet, dus dan moeten we hen helpen. Hij moet ons helpen, maar dan moeten wij hem helpen. En dat vinden we niet zo leuk. Wij doen liever ons eigen ding, zeg maar. Niet andere mensen helpen.”  Het is fijn om precies te weten wat ik aan een collega heb Roy van Bussel begeleider „Zij krijgen op jaarbasis misschien wel honderd mensen te zien”, zegt Van Bussel. „We proberen het echt te voorkomen, maar soms komt het voor dat een zzp’er ze ’s ochtends moet wekken of medicatie geven. Hoe vaak heb jij een vreemde aan je bed gehad ’s ochtends? Dat is natuurlijk heel indringend. Er zijn momenten waarop ik merk dat ze er last van hebben. Dat is heel sneu.” Wim Mulder, persvoorlichter van Pluryn, zegt dat de organisatie steeds vaker zzp’ers moet inhuren. „We doen dat liever niet: wisselende gezichten zorgen voor onrust.” Een van de locaties had deze zomer zoveel moeite het rooster rond te krijgen, dat een extra beroep op familie is gedaan om activiteiten te begeleiden. En kantoorpersoneel hielp bij met het maken van maaltijden. Afgelopen jaren is de afdeling recruitment flink uitgebreid, zegt Mulder. „We proberen creatief te zijn. We hebben medewerkersfilms en ervaringsverhalen op de website. Laatst liep een promoteam mee met de Nijmeegse Vierdaagse om flyers uit te delen.”  Het beste, zegt Mulder, is zo vroeg mogelijk werven. „Al op de mbo-opleidingen, waar Pluryn opleidingskosten betaalt als leerlingen bij ons hun stage doen. En we betalen mee als afgestudeerden met een mbo-3-opleiding zich willen omscholen naar de gehandicaptenzorg. Dat project loopt best goed.”  Toch, denkt Mulder, moet Pluryn er rekening mee houden dat het nog meer moet leunen op uitzendkrachten. Van Bussel vindt het pijnlijk. „Ik gun de bewoners iets anders. De vaste mensen hier zijn een surrogaatfamilie voor ze.”  Ook voor hemzelf is het lastiger werken. „Het is fijn om precies te weten wat ik aan een collega heb. Zeker als ik bijvoorbeeld een moeilijke boodschap moet geven. Zoals dat een bewoner een tijdje niet meer zelf naar buiten mag.” Van tevoren seint hij dan zijn collega’s in, zodat iemand in geval van nood altijd snel bijspringt.  „Bijna altijd lukt het signalen op tijd te herkennen”, zegt Van Bussel, en dan gaat een dag eigenlijk vanzelf. „Dan voelt het niet als werk, maar is het gewoon een heel gezellig mannenhuis. Als je in deze mensen investeert, krijg je net zoveel warmte terug.” Van Bussel houdt van deze mannen. „Dat is niet te voorkomen.” Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/08/16/hoe-zou-jij-het-vinden-als-er-s-ochtends-een-vreemde-aan-je-bed-staat-a4139071
2022-08-17||De uitzonderlijke  skinsuits  die bijdragen aan het succes van Jumbo-Visma||Een zwarte gestalte bungelt aan twee stalen draden aan het plafond. De knieën hoog opgetrokken, de rug gekromd, leunend op een denkbeeldig stuur – alsof hij zo van zijn aerodynamische fiets is getild. Met om het lijf een tenue strakker dan de huid zelf, nergens een rimpeling te bespeuren. „Het snelste pak denkbaar”, belooft het bordje ernaast. „Maar eigenlijk is dit dus níét meer het snelste pak”, grinnikt Björn Jeurissen, topman van fietskledingproducent AGU. Het geel-zwarte kledingstuk, meteen bij de ingang van het hoofdkantoor in Alkmaar, is de versie van vorig jaar. Voor dit seizoen heeft AGU een skinsuit gemaakt die nog een paar procent sneller is. „Alleen: het nieuwste pak houden we altijd geheim.” Zelfs de profrenners van het Nederlandse Team Jumbo-Visma, gesponsord door AGU, moeten het kledingstuk na de wedstrijd weer inleveren. De ploeg bewaart de pakken op een veilige plek, zegt Jeurissen. „Er zit zoveel tijd en onderzoek in, je wilt niet riskeren dat dat allemaal op straat komt te liggen.” Zonder twijfel is dit pak het  vernuftigste product dat AGU in huis heeft. De renners van Jumbo-Visma gebruiken het alleen in tijdritten, korte inspanningen waarbij elke seconde het verschil kan maken tussen winst en verlies. Zo ook tijdens de eerste etappe van de Ronde van Spanje, een van de grootste meerdaagse wielerwedstrijden, die vrijdag van start gaat in Utrecht met een ploegentijdrit. Voor de belangrijkste klant van AGU, de gewone recreant, is dit product onbereikbaar. Technisch gezien is het te koop, maar wel met een levertijd van zes maanden en voor een kleine 10.000 euro. Toch is zo’n tijdritpak meer dan een uitzonderlijk stukje techniek waar alleen renners met de aanleg van Wout van Aert en Tour-winnaar Jonas Vingegaard iets aan hebben, zegt Jeurissen. Het is ook het beginpunt van alle innovatie in het bedrijf. Want de ideeën over materiaalkeuze en ontwerpen die AGU opdoet bij de ontwikkeling van zijn meest technische product, sijpelen in de jaren daarna door naar de meer gangbare collectie van het bedrijf. Vergelijk het met de Formule 1: de gewone automobilist zal nooit in de wagen van Max Verstappen rijden, maar de meest geslaagde vindingen bij zulke bolides worden na verloop van tijd ook in personenauto’s verwerkt. Dat is als eerst te zien in producten in het topsegment, waar de renners van Jumbo-Visma in andere etappes in rijden. Zo zijn de lessen van het tijdritpak al hetzelfde seizoen verwerkt in het eveneens aerodynamische ‘sprintpak’. Iets later worden ook de betaalbaarste broeken en shirtjes er beter door. En uiteindelijk zelfs de regenjassen voor de forens, al kijkt AGU daar niet zozeer naar ontwikkelingen op het gebied van snelheid, maar eerder naar verbeteringen in de ventilatie en afvoer van zweet. Bij een rek vol regenjassen staat Jeurissen even stil. Hij houdt een felgeel exemplaar omhoog. „Dit droeg je vroeger als je van je ouders op de fiets naar school moest. Vraag je mensen van boven de vijftig ernaar, dan is dit waarvan ze ons kennen.” De dikke gele regenjas was een van de eerste producten die AGU zelf ging maken. Halverwege de jaren zeventig doopte het ministerie van Verkeer en Waterstaat het  tot het „beste regenpak van het land”.  AGU (ongeveer honderd werknemers) bestond op dat moment tien jaar. Het bedrijf werd gevormd in 1966, toen drie lokale groothandelaren in fietsonderdelen fuseerden en zich de Alkmaarse Groothandels Unie noemden. De handel in andermans producten is nog steeds een belangrijke activiteit, al is het bedrijf daar niet heel vocaal over. De hele onderste etage van het hoofdkantoor ligt vol fietsbanden, zadels en andere onderdelen die het bedrijf levert aan fietsenzaken door heel Europa. Toch zag AGU volgens Jeurissen al vroeg dat, als ze wilden blijven groeien, er ook een eigen merk moest komen. Zo ontstonden het regenpak en de waterdichte fietstassen, en later ook de shirtjes, broekjes, helmen en brillen voor de sportfietser. Het bedrijf ging de wielersport sponsoren. Eerst de Panasonic-ploeg in de jaren tachtig, daarna Rabobank. Maar toen die ploeg eind 2012 stopte, stokte ook bij AGU de groei. Er kwam een „laagje stof” over het bedrijf, zegt Jeurissen. AGU had problemen met opvolging in de bedrijfstop, de strategie was niet consistent. „Er werd niet meer ontwikkeld voor de kwaliteitsrenner, vooral voor de beginnende fietser.” In een lager segment ook, waar het lastig concurreren is, omdat grote bedrijven zoals het Franse Decathlon door hun schaal altijd scherpere prijzen kunnen rekenen. Een jaar of vijf geleden besloten de aandeelhouders, de nazaten van een van de oprichters, dat het anders moest. AGU moest zich weer richten op de absolute top en van daaruit ook producten „in de breedte” ontwikkelen, aldus Jeurissen. Vanuit de gedachte dat consumenten graag meer betalen voor een mooi merk, maar dat ze alleen terugkeren als je ze ook „een héél goed product levert”. In Brabant had rond datzelfde moment een wielerteam minstens zulke grote ambities. Jumbo-Visma was in die jaren een van de kleinere teams van het peloton (toen nog als LottoNL-Jumbo) maar legde destijds al het fundament om de beste te worden, zegt Mathieu Heijboer, die bij de ploeg verantwoordelijk is voor innovatie en training. Dat begon met een zoektocht naar partners die wilden helpen. De wielerploeg stelde daarbij twee eisen, aldus Heijboer. De eerste: een leverancier mocht niet óók met andere teams samenwerken. „We wilden samen kunnen optrekken om betere producten te maken, waardoor wij als team ook een competitief voordeel zouden krijgen.” En twee: „We wilden een beter tijdritpak dan we al hadden uit de samenwerking met onze vorige leverancier.” Als de Jumbo-ploeg deze vrijdag met acht man door Utrecht stuift, ziet de toeschouwer een groepje renners in uiterste inspanning. Heijboer ziet daarentegen ook een verzameling ‘cilinders’ die zich door de lucht verplaatst. Kleine cilinders, zoals armen en kuiten, maar ook grote, zoals dijen en een romp. Allemaal raken ze de lucht onder een andere hoek, en laten ze de luchtstroom ook anders los.  Wie zijn intuïtie volgt, denkt al snel dat een pak van glad materiaal in zo’n geval de beste keuze is – dan blijft de lucht nergens aan haken. Maar dat is juist niet het geval, zegt Heijboer. Bij gladde stoffen laat de lucht na het passeren minder makkelijk los dan bij sommige ruwe stoffen. Stoffen met heel lichte putjes of ribbeltjes kunnen daardoor in werkelijkheid een stuk sneller zijn.  Van dichtbij valt daarom pas echt op hoe vindingrijk het tijdritpak is. Op sommige plekken bestaat de stof uit ribbeltjes, elders uit bolletjes of honingraatjes. Het resultaat van een zoektocht van misschien wel honderd uur in de windtunnel van de TU Eindhoven, die vele tienduizenden euro’s heeft gekost. Eerst met losse stoffen, en daarna met een compleet pak. En later zelfs met de beste Jumbo-tijdrijders erin.  Want zo’n pak ontwikkelen is zelden een simpele optelsom, zegt Pascal Vergeer, bij AGU verantwoordelijk voor de samenwerking met de wielerploeg. „Soms heb je een snelle mouw, en een snel rugpaneel. Maar als je die twee combineert, kan het zijn dat ze toch niet zo werken.” En krijgt de ploeg een nieuwe tijdrithelm, dan kan het zijn dat de luchtstromen veranderen, en begint het testen opnieuw.  Het kost daarom uren aan windtunneltests voordat duidelijk is welke combinatie van stoffen, in welk ontwerp, het snelste is. Voor het huidige pak zijn zestig combinaties uitvoerig bekeken, zegt Vergeer. Dat leidde tot een skinsuit die volgens AGU 3 procent sneller is dan zijn voorganger. Of: 27 seconden over een tijdrit van 40 kilometer. Hoe verguld AGU is met de samenwerking met Jumbo-Visma blijkt wel op het hoofdkantoor. Op sommige plekken heeft het pand meer weg van een prijzenkast dan van een werkplek. Bij de ingang staat een mintgroene fiets van drievoudig Vuelta-winnaar Primoz Roglic en in de kantine hangt een rijtje leiderstruien die de ploeg de laatste jaren won. AGU is óók een bedrijf van liefhebbers, zegt Jeurissen. Bij belangrijke wedstrijden staat in de laatste kilometers overal de televisie aan.  Toch ontbrak er na bijna een kwarteeuw aan sponsoring nog één prijs, de allergrootste. Nog nooit won een renner in een shirt van AGU de Tour de France. Tot afgelopen zomer, toen het Deense talent Jonas Vingegaard favoriet Tadej Pogacar na drie weken aanvallen versloeg. Voor het eerst schitterde het AGU-logo in Parijs op de gele leiderstrui.  Sportief was dat een geweldig moment, lacht de topman. „Het zijn natuurlijk de renners die zo’n prestatie leveren, maar ook als sponsor word je dan wel emotioneel. Dat vier je uitgebreid.” Commercieel is zo’n overwinning overigens minstens zo belangrijk. Want hoe meer succes een ploeg boekt, hoe meer wielrenners willen rondrijden in het shirt van Vingegaard en Van Aert.  De timing was bovendien erg gelukkig: dit voorjaar breidde AGU uit naar Denemarken. Het is na Duitsland het tweede land buiten de Benelux waar het bedrijf zich met volle aandacht op richt. AGU investeerde in een netwerk van verkopers en directe verkoop via internet. Want topsport mag belangrijk zijn om een merk te bouwen, maar verreweg de meeste omzet – bijna 90 procent – komt uit de verkoop van eigen collecties, niet de teamshirtjes. Die verkoop deed het de laatste jaren beter dan ooit: door de coronapandemie sloegen thuiswerkers massaal aan het fietsen. In het eerste jaar van de pandemie steeg de omzet met bijna 20 procent tot 51,8 miljoen euro. Ook boekte het bedrijf na twee verliesjaren in 2020 weer brutowinst. Vorig jaar, en dit voorjaar, is de omzet eveneens „mooi gegroeid”, zegt Jeurissen, maar omdat de cijfers nog niet zijn goedgekeurd kan hij ze nog niet delen.  Om in de toekomst de groei van de laatste jaren door te zetten, wil AGU de komende jaren verder uitbreiden in het buitenland. Al kan het „best ingewikkeld” zijn om als nieuw, relatief onbekend merk buitenlandse ketens ervan te overtuigen je producten te gaan verkopen, zegt Jeurissen. Vaak liggen er al bestaande afspraken en zijn andere merken bekender.  AGU probeert daarom eerst de buitenlandse consument te overtuigen, door in nieuwe landen te „bouwen aan het merk”. Zo zet het bedrijf sterk in op reclame via sociale media en ook op fietsinfluencers die de producten van AGU bij hun volgers onder de aandacht brengen. Vanuit de gedachte dat de consument dan online bestelt, of bij zijn fysieke winkel gaat vragen naar AGU. In Duitsland bleek die werkwijze succesvol, zegt Jeurissen. „We zagen dat retailers daar vanzelf naar ons toe kwamen. Want winkeliers zien privé onze producten  ook voorbijkomen op sociale media. En het helpt natuurlijk enorm dat je kledingsponsor bent van Team Jumbo-Visma. In Denemarken zien we dat ook. Binnen een paar maanden zijn we al door drie grote winkelketens benaderd.”||https://www.nrc.nl//nieuws/2022/08/16/de-innovatieve-skinsuits-die-bijdragen-aan-het-succes-van-jumbo-visma-a4139108
2022-08-17||Zomerkamp hoeft niet veel te kosten|| Een potje Annemaria koekoek als ‘ijsbreker’ op deze warme dag; bij binnenkomst bij het zomerkamp in Rotterdam rennen kinderen gelijk op elkaar af om een rondje te spelen, nog voor ze hun ouders hebben uitgezwaaid.  Hanneke Helmers ziet haar zoon Len (7) in de groep kinderen verdwijnen. „Hij is verlegen, dus ik vind het wel spannend”, zegt ze. Dat is niet te merken aan Len, die al heel serieus als een standbeeld tussen de rest van de kinderen staat. „Thuis heb ik nog een kleintje van drie jaar zitten. Dat was een reden Len op te geven voor het kamp, nu kan ik me de komende dagen focussen op de jongste.” Sommige kinderen vertellen dat zij niet op vakantie gaan naar het buitenland en het zomerkamp van  YMCA hun enige vakantie is. Van ‘bleekneusjes’ werd vroeger gesproken, kinderen uit minderbedeelde gezinnen die nooit de stad verlieten. Op zomerkamp, in de natuur, konden ze aansterken en zich ontplooien.  Zelfontwikkeling staat nog altijd centraal op de kampen, hoewel ze intussen razend populair zijn onder alle lagen van de bevolking, ook onder drukke ouders die de schoolvakanties moeten vullen, zoals Helmers. Voor ouders is het vaak een oplossing voor de lange zomervakantie; even zonder de kinderen, of in ieder geval één van de kinderen. Gamekamp, ponykamp, survivalkamp, taalkamp, het is er allemaal. De prijzen kunnen hoog oplopen, vaak honderden euro’s voor een weekje weg.  Het dagkamp van YMCA is toegankelijker. Voor 25 euro kunnen de kinderen drie dagen worden vermaakt, mede door de enthousiaste vrijwilligers. Ouders kunnen ook om een financiële bijdrage voor het kamp  vragen, dat gebeurt bij YMCA Blijdorp bij ongeveer 10 procent van de deelnemende kinderen.  „De gezinnen die de bijdrage kunnen gebruiken, hebben we vaak al op de radar via andere organisaties. Ze worden bijvoorbeeld door de voedselbank naar ons doorgestuurd”, zegt Rosanne Verhoeven (30), organisator van het driedaagse zomerkamp. „Daarnaast hebben we een aanmeldformulier op onze website. Nadat deze is ingevuld, bellen we altijd met een van de ouders om alles even na te gaan.” Non-profitorganisatie YMCA zet zich in voor jeugdwerk bij lokale verenigingen en organiseert onder andere zomerkampen op achttien locaties door heel Nederland. Stichting Licht en Lucht in Amsterdam  en de Leidse kampeerorganisatie LCKV zijn ook bekende namen voor dit soort zomerkampen. Het kamp in Blijdorp is aan de voet van de dierentuin, bij een klassiek scoutinggebouw: een bruine houten hut, overal tekeningen aan de muur en een groot groen grasveld naast het huisje.  Organisator Verhoeven wordt op de eerste dag ondersteund door acht vrijwilligers – op het kamp zijn 37 kinderen, de jongste  6, de oudste 12. „We hebben ook twee Engelstalige vrijwilligers”, vertelt Verhoeven wanneer  alle kinderen zijn gearriveerd.   Vrijwilligers Sean Ives (31) en Manel Drareni (27) zijn een stel. Hij werkt als docent Engels in de buurt, zij is illustrator van kinderboeken. Ze  namen vrij  om vandaag mee te helpen. „Werken met kinderen is voor ons ontspanning. Dit is eigenlijk ook onze vakantie”, vertelt Ives met een brede glimlach. Hij is afkomstig uit Missouri in de VS, waar hij in zijn jeugd ook deelnam aan de activiteiten van YMCA.  De zomerkampen van YMCA hebben een internationaal karakter, zeker in de Rotterdamse wijk Blijdorp. Hoewel de meeste kinderen Nederlands spreken, klinkt  ook veel Engels: „Vaak kunnen de kinderen een van de twee talen en daarmee komen we wel uit de voeten. Een eventuele taalbarrière zit eerder bij de ouders”, aldus Verhoeven.  Het is volgens haar van belang buurtscholen langs te gaan om daar de ouders direct te kunnen aanspreken. „Anders is de drempel vrij hoog. Het uitwisselen van gegevens verloopt op de scholen  een stuk soepeler dan online.” Het programma van vandaag is vol. In de ochtend renspellen,  daarna pannenkoeken als lunch. In de middag is er een creatieve activiteit: een raket maken van een plastic fles of een  sieraad bij elkaar rijgen. Met weinig materialen worden  de kinderen  vermaakt.   Intussen zijn ze al wat meer aan elkaar gewend en zijn de standaardvragen – „Hoe oud ben jij?” – voorbij. Het is nu tijd voor meer filosofische vragen. „Wat zou je doen als dit je laatste uur op aarde was?”, vraagt het ene kind tussen het knutselen door. „Ik denk gewoon een beetje chillen”, zegt de ander.  Vrijwilliger Amber Ruijzing (22), schilder in het dagelijks leven, mocht voor YMCA naar de internationale conferentie in Denemarken om  Nederland te vertegenwoordigen. „In het Verenigd Koninkrijk zijn er kampen gevuld met kinderen van werkloze ouders”, legt ze uit op het trappetje naar de ingang van de scoutingclub. „In Nederland leeft iedereen door elkaar. Het valt niet zo op wiens ouder advocaat is en wiens ouder misschien niet werkt. Dat doet er ook niet toe. Dit kamp is voor iedereen.”  Dat blijkt ook uit de samenstelling van de groep. Uit onderzoek van de gemeente blijkt dat 13 procent van de bewoners in de wijk Rotterdam-Noord, waar  Blijdorp ligt, een laag huishoudinkomen heeft. Al komen veel ouders met hogere inkomens ook  snel uit  bij het zomerkamp.   De warmte begint nu zijn tol te eisen, maar het poeltje in de buurt leent zich goed voor afkoeling. Na wat moddergevechten staan veel ouders   al te wachten bij het scoutinggebouw. Het ene kind laat trots het gemaakte kunstwerk zien, het andere stormt tevreden met de vieze kleren op papa of mama af. Een dag plezier hoeft niemand  veel te kosten. ||https://www.nrc.nl//nieuws/2022/08/16/via-de-voedselbank-naar-een-goedkoop-zomerkamp-a4139074
2022-08-17||Opnieuw onrustig bij azc Ter Apel, waar weer honderden mensen buiten moeten slapen||Bij het asielzoekerscentrum in Ter Apel zijn dinsdagavond opnieuw opstootjes en moeten wederom honderden mensen buiten slapen. Dat meldt RTV Noord. Volgens de regionale zender gaat het om driehonderd mensen voor wie in het aanmeldcentrum geen bed beschikbaar is. Slechts eenmaal eerder moesten zo veel asielzoekers deze zomer de nacht buiten het azc in Ter Apel doorbrengen.  Eerder op de avond meldde het Centraal Orgaan opvang asielzoekers (COA) dat voor een deel van de groep wachtende asielzoekers mogelijk nog een alternatieve locatie kon worden geregeld. Het is nog onduidelijk of dit is gelukt. Het COA was voor NRC niet bereikbaar voor een reactie. Volgens RTV Noord hebben de autoriteiten vanaf 21.45 uur de ongeveer tweehonderd tenten verwijderd die maandag aan de asielzoekers buiten de poorten werden uitgedeeld. De blauwe tentjes waren door Groningse ondernemers geschonken na een crowdfundingsactie. De tenten zouden niet bijdragen aan een structurele oplossing en de situatie buiten de poort onveilig maken. Politie en boa’s kamden het terrein uit en medewerkers van de gemeente nemen alle tenten mee.  De politie had voor de actie de beide afritten van de N366 afgezet, maar de weg werd volgens RTV Noord rond 23.00 uur weer vrijgegeven. De politie Noord-Nederland kon donderdagavond niets zeggen over de actie en verwees naar de gemeente Westerwolde, die voor NRC niet bereikbaar was. De afgelopen nachten sliepen ook al telkens tussen de 150 en 200 asielzoekers in de buitenlucht in Ter Apel. Afgelopen zondag vond buiten de poorten van het terrein eveneens een vechtpartij plaats tussen asielzoekers. Het Rode Kruis besloot hierop het begin augustus geopende servicepunt bij het centrum te sluiten, omwille van de veiligheid van de medewerkers. De hulporganisatie maakte dinsdag bekend het personeel te hebben getraind en woensdag weer open te gaan. Het is onduidelijk of de gebeurtenissen van dinsdagavond gevolgen hebben voor dit besluit.||https://www.nrc.nl//nieuws/2022/08/16/opnieuw-onrustig-bij-azc-ter-apel-waar-weer-honderden-mensen-buiten-moeten-slapen-a4139116
2022-08-17||Column | De overheidsuitgaven moeten structureel hoger. Maar hoe?||In aanloop naar Prinsjesdag is er veel druk op het kabinet om iets te doen aan de hoge inflatie. Lastenverlichting, inkomenssteun en een „bofbelasting” voor bedrijven met megawinsten worden allemaal genoemd.  Als we even een stap terugzetten, doemt er een breder probleem voor de overheidsfinanciën op. Allerlei ontwikkelingen vragen namelijk om structureel hogere overheidsuitgaven. Stuk voor stuk allemaal noodzakelijk, maar hoe krijgen wij het bij elkaar? Denk allereerst aan groeiende uitgaven aan defensie. Lange tijd heeft Nederland geprofiteerd van het vredesdividend na de Koude Oorlog en de defensie-uitgaven flink gereduceerd. De oorlog in Oekraïne maakt duidelijk dat dit onhoudbaar is en de uitgaven zijn de laatste jaren weer aan het stijgen. Maar wij zijn nog niet bij de NAVO-richtlijn van 2 procent van het bbp. Een hooggeplaatste generaal bij de NAVO zei recent dat zelfs dat niet genoeg zal zijn. Er is veel achterstallig onderhoud, en een nieuwe generatie van defensietechnologie is nog veel duurder. Kijk dan naar duurzaamheid, het andere grote vraagstuk van onze tijd. Alle onderzoeken wijzen op steeds alarmerendere ontwikkelingen en wij moeten snel aan de slag om onze economie meer duurzaam te maken. Daarover zijn al internationale afspraken en de Europese Green Deal aangekondigd. Dat is een  transitie die de komende decennia vraagt om immense investeringen in energie, materialen en voedsel. Neem vervolgens de zorg. Die kraakt nog steeds door de nasleep van de eerdere coronagolven. Los van corona is de onderliggende trend in de zorg er een van almaar stijgende kosten, sterk gedreven door de vergrijzing, zoals het eerdere WRR-rapport over houdbare zorg heeft laten zien. Een mogelijke nieuwe coronagolf zal opnieuw veel druk op de zorg zetten en natuurlijk allerlei bijbehorende steunpakketten vereisen. Er is meer achterstallig onderhoud. Denk aan de grote bouwopgave en aan het versterken van de infrastructuur. De eerdergenoemde ontwikkelingen dragen hieraan bij: klimaatverandering vraagt andere infrastructuur, vergrijzing een ander soort woningen. Beschouw ten slotte de technologie die nodig is voor de Nederlandse economie. Grote nieuwe technologieën als kunstmatige intelligentie, 5G-netwerken en quantum computing zijn essentieel voor ons toekomstig verdienvermogen en ze vereisen grote investeringen van private en publieke partijen. De Nederlandse uitgaven aan onderzoek en ontwikkeling liggen net als in veel andere Europese landen onder het OESO-gemiddelde, wat een zorgwekkende trend is. Vooral Aziatische landen als China en Zuid-Korea, maar ook de VS, investeren enorm in deze nieuwe technologieën.  We hebben het dan nog niet eens gehad over de huidige druk op het Nederlandse onderwijs. In al die domeinen staat veel op het spel: militaire dreiging, ecologische destructie, te weinig zorg en woningen, verlies aan competitiviteit. De uitgaven voor elk van deze vraagstukken zijn noodzakelijk.  Maar hoe gaan wij al die uitgaven  doen? Dat moet nu ook nog eens gebeuren in een context van afzwakkende groei en hoge inflatie die inkomens erodeert. Die inflatie brengt weer stijgende rentes waardoor geld lenen voor investeringen duurder wordt. Gelukkig heeft Nederland een relatief lage staatsschuld. Dat geldt niet voor veel andere landen die ook grote opgaven hebben. Sri Lanka is recent  failliet gegaan. Hetzelfde dreigt bij meer ontwikkelingslanden, en de schuldenlast van Zuid-Europese landen als Italië is bijzonder zorgwekkend. De aanpak van dit hele pakket vereist een bredere heroriëntatie. Allereerst vraagt het om reflectie op de oude benadering die voor al dat achterstallig onderhoud op zoveel gebieden heeft gezorgd.  We moeten meer oog hebben voor langetermijnontwikkelingen. Minder denken in  kosten en meer in investeringen waar de samenleving door vooruitgaat, financieel maar vooral ook op andere manieren. Veel meer aandacht is nodig voor preventie van problemen. We moeten technologie slimmer inzetten en synergieën tussen de verschillende grote vraagstukken zoeken. Missiegedreven beleid kan bijvoorbeeld  de economie versterken en tegelijkertijd bijdragen aan duurzaamheid of veiligheid. De recente Amerikaanse Chips Act is bijvoorbeeld gericht op een concurrerende Amerikaanse economie, maar zorgt er ook voor dat er enorme bedragen naar duurzame technologie gaan. Het gevaar is dat we door de combinatie van al deze vraagstukken alles een klein beetje gaan doen. Of erger, dat we ons alleen richten op het acute vraagstuk van het moment  ten koste van de andere vraagstukken. Een breder antwoord is nodig. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/de-overheidsuitgaven-moeten-structureel-hoger-maar-hoe-a4139093
2022-08-17||Een ‘watertaks’ voor het opblaaszwembad? Dat liever niet||„Wie raak je met een watertaks? Niet de rijken”, zegt Geoffrey de Jongh (72) uit Purmerend. „Die kunnen het zich wel permitteren om meer te betalen voor hun overmatig waterverbruik. Het zijn de gezinnen die niet op vakantie kunnen en een badje voor de kinderen in de tuin laten vollopen die zo dubbel gestraft worden.”   Kan een heffing op overmatig verbruik mensen stimuleren om minder drinkwater te verspillen? Het ministerie van Infrastructuur en Waterstaat laat onderzoeken of prijsprikkels zoals de watertaks kunnen helpen bij het tegengaan van watertekorten. België doet het  al zo. Daar betalen consumenten een basisprijs voor het waterverbruik van een gemiddeld huishouden. Voor alles wat zij daarboven verbruiken, betalen ze extra. Onderzoeksbureau Berenschot kijkt in Nederland namens het ministerie of dit een mogelijkheid is die kan bijdragen aan zuiniger drinkwatergebruik bij huishoudens. Want de droogte van deze zomer is geen eenmalig fenomeen. De afgelopen jaren was er vaker sprake van langdurige droogte. En ook toen   ontstonden er knelpunten in de drinkwatervoorziening. Bovendien neemt de vraag naar drinkwater toe, onder meer omdat de bevolking groeit én omdat Nederlanders steeds meer drinkwater verbruiken per persoon. Het ministerie van Infrastructuur en Waterstaat heeft daarom ingezet op drinkwaterbesparing om de vraag en het aanbod van drinkwater „in balans” te brengen. Maar een taks op overmatig waterverbruik vindt Rudy Nobel (62) in beginsel „een slechte zaak”.  Je kan de mensen wel bewust maken van hun verbruik, maar een heffing? Dat vindt hij te ver gaan. En áls er dan een taks zou komen, dan moet die gaan gelden voor mensen die écht overmatig verbruiken, vindt hij. Bijvoorbeeld voor mensen met een groot zwembad in de tuin of mensen die elke dag hun tuin sproeien.  Zelf sproeit Nobel ook zijn tuin, maar met mate: „Om de vier dagen.” Dat doet hij bewust, hij let al op zijn waterverbruik.  Nobel betaalt nu een paar tientjes per maand voor zijn waterrekening. „Het is niet veel, maar als het weer verhoogd wordt, dan is dat een slechte zaak... De mensen kunnen amper rondkomen. Jonge gezinnen betalen zich al scheel. Als je ook nog eens de waterrekening gaat verhogen, dan leg je een strop om de mensen heen. Dat schijnen ze in Den Haag niet zo te snappen.”  Op een bankje in  winkelcentrum Weidevenne in Purmerend zit Willem Wollersheim (81) bij te komen na een tochtje naar de supermarkt. Hij heeft net boodschappen gedaan en  woont in een seniorenappartement op een paar minuten lopen van het winkelcentrum. „Ik koop nu meer water uit de winkel. Het bespaart me op de rekening.” Hij weet al hoe het is om extra te betalen als je meer water verbruikt.  Zijn waterrekening zit inbegrepen in  de huur van zijn appartement, waar hij sinds het overlijden van zijn vrouw alleen woont. „Ik ben niet anders gewend.   Iedereen betaalt in principe  hetzelfde. Als ik te veel verbruik, dan betaal ik meer. Dit kan werken voor iedereen.” Ook  hoogleraar  hydrologie aan de Universiteit  Utrecht Marc Bierkens denkt dat financiële prikkels kunnen helpen  om waterverspilling tegen te gaan. „Je moet er alleen voor zorgen dat je met de ‘watertaks’ geen mensen belast die het zich slecht kunnen veroorloven.” Laat normaal watergebruik goedkoop, zoals de consument  nu gewend is. En vraag aan „excessieve gebruikers” een hoger tarief, zegt hij. „Denk aan de mensen die gedurende hittegolven en droogtes uitgebreid hun gazons besproeien of  grote zwembaden gaan vullen. Dat soort watergebruik kun je extra belasten.”   Maar het moet niet alleen blijven bij het belasten van slecht gedrag, vindt Bierkens. Goed gedrag, van mensen die minder verbruiken dan gemiddeld, moet óók beloond worden. Zij zouden juist een lager tarief kunnen gaan betalen voor hun water. Dan zijn er nog de niet-financiële prikkels die gedragsverandering kunnen stimuleren. „Geef de mensen meer inzicht in hun waterverbruik. Laat zien wat een vergelijkbaar huishouden verbruikt. Of wat iemand een jaar eerder aan water heeft verbruikt. Dat maakt je  bewuster.” Volgens Bierkens kan dat  mensen aansporen om minder water te gebruiken. „Dat gebeurt nu ook bij de gas- en elektrarekeningen.”  Ook het ministerie  laat nog andere maatregelen onderzoeken die kunnen  bijdragen aan zuiniger watergebruik. Zoals tijdelijke sproeiverboden, verplichte opvang van regenwater bij nieuwe woningen of  subsidies voor de aanschaf van regentonnen. De resultaten van het  Berenschot-onderzoek verschijnen volgende maand. Geoffrey de Jongh let wel degelijk op zijn watergebruik. „Ik douche zo koud en kort mogelijk. Altijd gedaan.” Nu het steeds vaker droger en warmer is, is hij zich er nog meer bewust van. Hij woont in een vrijstaand huis met een tuin en is net terug van vakantie. Zijn planten stonden er droog bij, zegt hij. „Ik heb ze water gegeven. Maar met mate en met een gietertje.”  Bij een taks op overmatig watergebruik heeft De Jongh een dubbel gevoel. „Ik zie liever dat de overheid overtollig verbruik bij de grote bedrijven meer belast.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/watertaks-voor-het-opblaaszwembad-a4139111
2022-08-17||Achter de linies op de Krim ligt zelfs de munitie niet veilig||Wéér ontploffingen op de Krim, ditmaal op twee locaties binnen één dag. Dinsdagmorgen ontplofte met een doffe dreun een munitie-opslagplaats bij het dorpje Majske in het noorden van het door de Russen bezette schiereiland. Volgens Sergej Aksjonov, het door Moskou aangestelde hoofd van de Krim, vielen er twee gewonden. Omdat felle brand voor steeds nieuwe detonaties zorgde, werden omwonenden in een veiligheidszone van vijf kilometer rond het depot geëvacueerd.  Uit beelden van ooggetuigen blijkt dat zich explosies voordeden in een groot gebied rond het dorp – dicht bij een belangrijk knooppunt van spoorwegen. Nadat de afgelopen weken tientallen munitiedepots werden vernietigd, lijken de Russen de granaten verder in het achterland op te slaan. Maar ook daar ligt de munitie niet veilig. Enkele uren na de aanval bij Majske meldden Russische media dikke rookwolken boven de luchtmachtbasis Hvardijske even ten noorden van de provinciehoofdstad Simferopol. Over slachtoffers en de omvang van de schade (op de basis zijn onder meer grondaanvalsvliegtuigen Soe-24’s en Soe-25’s  gestationeerd) was dinsdagmiddag  weinig bekend.  Het was de derde keer dat het schiereiland werd getroffen, de aanvallen hebben van de door Rusland bezette Krim een nieuw front gemaakt.   Vorige week werden minstens acht Russische gevechtsvliegtuigen vernietigd bij een aanval in Novofedorivka, aan de kust. Toen nog lieten de Russische autoriteiten weten dat de explosies waren veroorzaakt door slordige omgang met de brandvoorschriften. Dit keer sprak Moskou echter van „sabotage”, een lezing die door een anonieme Oekraïense regeringsbron tegenover The New York Times werd herhaald.  Volgens de bron zou de aanval bij Majske het werk zijn van Oekraïense elitetroepen die opereren achter de linies. Daarmee zal het speculeren over ándere oorzaken – zoals nieuwe Amerikaanse raketten met een bereik tot 300 kilometer  voor de aan Oekraïne geleverde HIMARS-systemen –  niet ophouden.  Feit is dat Oekraïne er telkens in slaagt om strategische doelwitten achter de linies te vinden en te treffen. Daarbij spelen Amerikaanse inlichtingen waarschijnlijk een cruciale rol – maar niet altijd. Vorige week berichtte de Russische oorlogscorrespondent Sergej Sreda op Telegram over een bezoek aan een hoofdkwartier van de Russische huurlingenfirma ‘Wagner’ in het plaatsje Popasna. „Ik werd als familie ontvangen”, schreef Sreda bij een foto van hemzelf, gearmd met van vier gewapende, gemaskerde mannen. Blunder: links op de foto is een bord met een adres te zien. Afgelopen zondag werd de basis getroffen – volgens Oekraïense twitteraars door HIMARS-raketten. Hoeveel slachtoffers daarbij vielen is niet duidelijk. De Oekraïense gouverneur van de regio Loehansk, Serhi Hajdaj, sprak in een interview over „ongeveer 100” gedode huurlingen. Geruchten over de bij de aanval mogelijk gedode Wagner-eigenaar Jevgeni Prigozjin kon Hajdaj „helaas” niet bevestigen. Wel zijn er verschillende van zijn directe plaatsvervangers omgekomen, aldus de gouverneur. Als dat inderdaad waar is, dan is Wagner een zware slag toegebracht.  De aanval staat bepaald niet op zichzelf. In de afgelopen maanden heeft de Oekraïense artillerie verschillende  Russische commandoposten vernietigd. Als gevolg daarvan zijn meerdere Russische generaals gesneuveld. Uit de zuidelijke stad Cherson, die onder steeds grotere druk komt te staan van het Oekraïense leger, zouden volgens geruchten verschillende Russische stafofficieren intussen zijn vertrokken.||https://www.nrc.nl//nieuws/2022/08/16/alweer-achter-de-linies-op-de-krim-zelfs-achter-de-linies-ligt-de-munitie-niet-veilig-a4139115
2022-08-17||Droogte in Nederland houdt aan ondanks verwachte neerslag||De verwachte neerslag van de komende dagen gaat er niet voor zorgen dat de droogte in Nederland voorbij is. Dat staat in de dinsdag gepubliceerde droogtemonitor van de Landelijke Coördinatiecommissie Waterverdeling van het Watermanagementcentrum Nederland (WMCN-LCW). Volgens de monitor wordt het in steeds meer gebieden in Nederland lastig om voldoende water aan te voeren en aan de watervraag van alle gebruikers te voldoen. Een ander gevolg van de droogte is dat het waterpeil in de rivieren afneemt. Hierdoor ontstaat hinder voor de scheepvaart. Binnenschepen kunnen niet zwaar beladen worden en bij sluizen ontstaan langere wachttijden. Voor de landbouw heeft de droogte als gevolg dat gewassen minder hard of zelfs niet meer groeien, wat uiteindelijk leidt tot een verminderde oogstopbrengst.  Ook verschillende natuurgebieden staan onder toenemende druk. Het waterschap Vechtstromen heeft in Twente en delen van Salland een verbod ingesteld op het onttrekken van grondwater rond kwetsbare natuurgebieden. Ook is op meerdere plekken een verbod ingesteld op het onttrekken uit oppervlaktewater. Door de droogte is het neerslagtekort de afgelopen week opgelopen. De komende dagen is regen voorspeld, waardoor de situatie naar verwachting zal stabiliseren. Ook de aanvoer van water in de Rijn en de Maas zal dan naar verwachting wat toenemen.||https://www.nrc.nl//nieuws/2022/08/16/droogte-in-nederland-houdt-aan-ondanks-verwachte-neerslag-a4139110
2022-08-17||In de winter staan veel Britten in de rij voor een zomer in een strandhuisje: „Het is een manier van leven”|| Zelfs hier aan het strand zie je de klassenverschillen in de Britse samenleving terug, zegt  David Caswell half serieus, half als grap. „Daar aan het begin staan de kleinste hutjes voor de arbeidersklasse. Hier heb je de middelgrote hutjes voor de middenklasse. En verderop zijn de hutjes voor de bovenlaag, want daar hebben ze uitklapveranda’s.” David, zeg dat soort dingen  niet, maant zijn vrouw Avril, maar ze lacht wel.  De Caswells huren samen met Davids oudere zus Eve Boyle en haar man John voor twee weken een strandhut aan Avon Beach, in het zuiden van Engeland. De huisjes zijn in allerlei tinten blauw geschilderd. Ze hebben hun zonnescherm en een paar parasols vast klaargezet in het zand bij de zee, voor als straks de zon doorbreekt.  Zo’n strandhuisje voor een paar weken zien te bemachtigen gaat er even Brits aan toe als het in de weer zijn met het campinggasje dat ze hebben meegenomen om thee te kunnen zetten. David Caswell heeft midden in de winter uren in de rij gestaan. Op de eerste maandag van januari opent de uitbater van deze rij hutten, restaurant The Noisy Lobster, de huur voor het zomerseizoen. Om vier uur ’s ochtends sluit Caswell aan in de rij, met een thermosfles thee, een paraplu en veel lagen kleren om warm te blijven. „De echte fanatiekelingen staan er dan al uren.”  Zo doen ze het al twintig jaar en de laatste jaren krijgen ze niet altijd het huisje dat ze graag willen. Dit jaar was huisje 68 nog vrij, al hadden ze liever 63 gehad. Binnen heeft Avril haken in de houten muurtjes geschroefd om hun handdoeken en zwemkleding aan op te hangen. Het handige van elk jaar hetzelfde huisje, zegt  ze, is dat je die haakjes zo weer in de gaten van vorig jaar kunt draaien. Foto Justin Griffiths-Williams
 Na de pandemie zet de trend in het Verenigd Koninkrijk door om vakantie in eigen land te vieren – ook de chaos op vliegvelden helpt daaraan mee. Volgens onderzoeksbureau Mintel groeien de binnenlandse uitgaven aan toerisme met 9 procent ten opzichte van prepandemiejaar 2019, terwijl de internationale uitgaven 12 procent lager liggen. Een meerderheid van 82 procent van de vakantiegangers zegt de komende twee jaar waarschijnlijk in het land te blijven.  En Britten zijn dol op de zee, dus is de vraag naar strandhuisjes enorm. Ze zijn in de loop der jaren uitgegroeid  tot het symbool van een vakantie aan zee. Langdurige verkoopgegevens worden nergens bijgehouden, maar dat de prijzen stijgen staat wel vast. En gemeentes aan de kust proberen daarvan te profiteren. Vorig jaar rekende boekingswebsite Hoo uit dat de gemiddelde verkoopprijzen van strandhuisjes met 41 procent waren gestegen. En  voor de huisjes die gemeentes permanent verhuren bestaan jarenlange wachtlijsten. Hoe mooier de locatie, hoe langer de wachttijden; die lopen op tot wel twintig jaar. Eenmaal veroverd gaan de mooiste plekjes over van generatie op generatie. De hutten die The Noisy Lobster verhuurt, stellen weinig meer voor dan een ruime schuur met achterin een aanrecht en een kastje.  Ze zijn alleen voor gebruik overdag; de Caswells komen hier elke dag naartoe met de auto. Een handvol huisjes in deze rij is particulier bezit en die kosten nu zo’n 100.000 pond, omgerekend ongeveer 120.000 euro. De luxere huisjes aan de overkant van de baai – daar kun je in slapen – zijn daar een veelvoud van waard: bijna 600.000 euro. In één keer betalen graag, want geen hypotheekverstrekker geeft er een lening voor.  Voor huisje 113 ligt Graham Reed in een loungestoel. Hij is vorig jaar met pensioen gegaan. De peddelplank  waar hij net mee is weggeweest ligt op het zand, fietsen staan tegen de muur. Hij woont met zijn vrouw in de buurt. Ze hebben het hutje in september vorig jaar gekocht, via via hoorden ze dat het in de verkoop kwam. Hoeveel Reed heeft betaald, laat hij liever in het midden. „Verderop is er net eentje weggegaan voor 120.000 pond.” Ze hebben het huisje opnieuw geverfd in fris mintblauw, de kleurcode bepaalt het management van The Noisy Lobster.  Reed is een beetje achterdochtig omdat Britse journalisten hier vaak met een vooringenomen vraag komen, zegt hij. Waarom zou je in vredesnaam zo veel betalen voor een keet? „Dan krijg ik het lastig uitgelegd. Het is een manier van leven.” Hij zwemt bijna elke dag zijn vaste rondje langs een stel gele boeien, daar verderop in zee. „Deze plek maakt me kalm. Hier kan ik ontspannen.” The Noisy Lobster is een van de weinige bedrijven die strandhuisjes verhuren – meestal gebeurt dat particulier of doen gemeentes het beheer. En het lokale bestuur van Bournemouth, Christchurch en Poole, waar meerdere stranden onder vallen, grijpt de populariteit van de hutten aan om extra geld te verdienen.  De afgelopen jaren bouwde de gemeente al zo’n 130 nieuwe huisjes aan de kustlijn, die samen zo’n 5 miljoen pond opleverden. Maar begin dit jaar kwamen ze met een wilder plan: de hutten aan zichzelf verkopen. Alle 3.600 strandhuisjes verkopen aan een derde partij zou  de gemeente in één klap 54 miljoen pond opleveren. Die derde partij, een special purpose vehicle, zou de aankoop met commerciële leningen betalen, maar wel aan de gemeente verbonden zijn en de exploitatie voor twintig jaar op zich nemen en de opbrengst delen met de gemeente. Zo zouden de huisjes dubbel opleveren.  Foto Justin Griffiths-Williams Het plan kreeg veel kritiek en  begin deze maand bleek dat het er niet meer van komt. De lokale oppositie noemde het „de foutste vorm van casinokapitalisme” van een gemeente die met hulp van investeerders snelle winst wil maken. Inwoners maakten zich zorgen dat de huur van de huisjes zou stijgen en de landelijke volksvertegenwoordiger van het kiesdistrict stelde vragen in het Lagerhuis. Als gevolg kwam de minister van Huisvesting met een brief waarin hij gemeentes dit soort „geniepige constructies” met indirecte eigenaars niet langer toestaat. Aan het einde van de baai ligt de Mudeford zandbank waar geen auto’s mogen komen. Er is wel een pontje, een café met fish and chips en er zijn doucheblokken zoals op een camping. Vorig jaar kwam hier een huisje op de markt voor 575.000 pond, nota bene eentje zonder direct uitzicht op zee. Een prijs waar je een huis met vijf slaapkamers voor koopt in Newcastle, smaalde sensatiekrant The Sun, maar dan zonder badkamer of aansluiting op het elektriciteitsnetwerk.   Gekkenwerk, dat soort prijzen, vindt ook Joe Pearce. „Het komt hier toch neer op kamperen, maar dan iets luxer.” Ze is net met haar man David en hun twee kinderen aangekomen voor een lang weekend in het strandhuisje dat haar opa en oma eind jaren zeventig al kochten van hun volledige spaargeld. Toen voor ergens tussen de 3.000 en 4.000 pond. „Veel geld destijds, maar natuurlijk niet te vergelijken met de prijzen van nu. Zij kwamen hier met mijn vader en zijn broers en ze wilden graag dat zij die fijne Engelse zomervakanties met hun kinderen konden voortzetten.”  Als kind al vond ze dit een heerlijke plek, al was het slapen een beetje afzien. „We sliepen toen  op de grond en het zand zat altijd overal.” Een jaar of twaalf geleden hebben ze een nieuw huisje gebouwd en nu is er een zolder waar een stel dikke matrassen ligt. Dankzij een set zonnepanelen hebben ze warm water en in een hoek zit een klein chemisch toilet verstopt. Foto Justin Griffiths-Williams De meeste strandhuisjes blijven in de familie, zoals ook bij de familie Pearce. Als ze al worden verkocht,  is het aan  vermogende mensen. Is de strandhuiscultuur aan het gentrificeren? Lastig te zeggen, vindt David Pearce. „Ik heb wel het idee dat er meer geld is op het eiland. Er liggen meer privéboten in de baai. En je ziet dat sommige huisjes beter worden onderhouden.” Voor hun oude buurvrouw die hier elk jaar zo lang woonde als is toegestaan, van april tot oktober, is nu iemand in de plaats gekomen die nooit blijft slapen maar ’s avonds terugvaart naar zijn pied-à-terre in de haven.  Terwijl deze plek juist ’s avonds iets bijzonders heeft, zegt Joe, als de dagjesmensen zijn verdwenen en alleen de bewoners overblijven. Ze drinken samen een glas wijn, praten bij en ’s ochtends worden ze wakker met geluid van de golven. „Als er aan land donkere wolken hangen en wij hier nog droog zitten, zeggen we: kijk ons nou, dit is Mudeford magic.” Eind achttiende en begin negentiende eeuw trokken rijke Britten naar de kust voor de gezonde effecten van de zee. Ze reden met hun bathing machines, hutten op wielen, het water in. Zo konden ze hun kuisheid bewaren – en het was handig omdat  rijkelui vaak slecht konden zwemmen.  De strandhuisjes ontstonden als combinatie van die rijdende badhutten en de functionele vissershuisjes die toch al aan de kust stonden. Al snel trok ook de middenklasse naar zee en ontstond de strandvakantiecultuur, waarbij de strandhuisjes  fijne beschutting boden voor het wispelturige Engelse weer. Het oudste gemeentelijke strandhuisje werd in 1909 gebouwd en staat in Bournemouth.||https://www.nrc.nl//nieuws/2022/08/16/in-de-winter-uren-in-de-rij-voor-een-zomer-in-een-strandhuisje-a4139101
2022-08-17||Zinkfabriek Noord-Brabant, een van de grootste   van Europa, legt  productie stil||De smelterij van Nyrstar in het Brabantse Budel-Dorplein, een van de grootste zinksmelterijen van Europa, legt op 1 september voor onbepaalde tijd de productie stil. Dat meldde het Belgische concern dinsdag. Een officiële reden is niet bekendgemaakt, maar de hoge energieprijzen bemoeilijkten al langer de zinkproductie bij verschillende fabrieken van Nyrstar. De smelterij in Budel draait al sinds eind 2021 niet op de volledige capaciteit. De 430 personeelsleden  zullen tijdelijk ander werk doen, zoals onderhoud, of gaan opleidingen volgen. De fabriek, gelegen op de hei in het uiterste zuidoosten van Noord-Brabant,  kan jaarlijks 315.000 ton zink produceren – ruim 2 procent van de wereldwijde zinkproductie. Het nieuws over de opschorting van de productie had daardoor direct invloed op de zinkprijs: na de aankondiging van Nyrstar ging de prijs bijna 7 procent omhoog op de Londense metaalbeurs. Voor de productie van zink zijn grote hoeveelheden stroom nodig. De fabriek in Budel-Dorplein is doorgaans goed voor zo’n 1 procent van het Nederlandse stroomgebruik, ongeveer net zoveel als een grote stad.   Dat leidt al langer tot  moeilijkheden bij Nyrstar. Twee andere fabrieken van het concern, in Frankrijk en net over de grens in België, draaien ook al langere tijd op een lager niveau. Zij blijven voorlopig wel draaien.   De fabriek in Budel-Dorplein is voor zover bekend het eerste grote Nederlandse industriebedrijf dat in de huidige energiecrisis overgaat tot een volledige productiestop.  Nyrstar, dat in handen is van handelshuis Trafigura, heeft wereldwijd zo’n 4.000 werknemers en is vooral groot in lood en zink.    Een van de grootste concurrenten is Glencore, dat eerder in augustus al waarschuwde dat de productie van zink in gevaar kon komen als gevolg van hogere energieprijzen. Volgens financieel persbureau Bloomberg zijn de meeste Europese voorraden van zink, dat bijvoorbeeld wordt gebruikt om staal te beschermen tegen corrosie, ook leeg.  Naast zinkproductie telt Nederland nog een aantal andere industrieën die erg gevoelig zijn voor hoge energieprijzen. Vorig jaar legde de grote kunstmestfabriek van Yara in Zeeuws-Vlaanderen, een van de grootste van Europa, tijdelijk een deel van de productie stil in verband met de hoge gasprijs.  De Groningse aluminiumproducent Aldel besloot rond diezelfde tijd het meest energie-intensieve deel van de fabriek, de smelterij, definitief te sluiten. ||https://www.nrc.nl//nieuws/2022/08/16/zinkfabriek-noord-brabant-een-van-de-grootste-van-europa-legt-productie-stil-a4139107
2022-08-17||‘We verdelen de laatste druppels terwijl in de Rotterdamse haven heel veel water doorgespoeld wordt’||De woordvoerders van het Rotterdamse havenbedrijf beginnen spontaan te lachen aan de telefoon. Wat zij ervan vinden als ooit de Nieuwe Waterweg zal worden afgesloten? „Wat dacht u? Wij zijn trots op onze open haven, het is een belangrijk voordeel ten opzichte van onze concurrenten.” Het afsluiten van de Nieuwe Waterweg is een plan dat af en toe opduikt. Bijvoorbeeld als het droog is in Nederland en zout water het land binnendringt. Zoals nu. Watermanagers doen hun best het zoute water te weren. Ze leggen de boeren beregeningsverboden op. Sturen zoet water uit het Noordzeekanaal naar het westen. Zetten bellenschermen in om het zoute water tegen te houden. Sturen water uit de Lek in de richting van de Hollandse IJssel die dreigt te verzilten. En dat terwijl bij Hoek van Holland in droge tijden bijna evenveel zoet water de zee in stroomt als er bij Lobith binnenkomt. „Dat water kunnen wij goed gebruiken”, zeggen waterschapsbestuurders Louis van der Kallen en Claude van Dongen, tevens boer, van waterschap Brabantse Delta. „Wij zijn in het land de laatste druppels water aan het verdelen terwijl we bij Rotterdam met heel veel water de haven doorspoelen.” Ook waterschapsbestuurder Hans Middendorp van het Hoogheemraadschap van Delfland maakt zich sterk voor het sluiten, desnoods af en toe, van de Nieuwe Waterweg. „Als het water niet meer bij Hoek van Holland de zee in stroomt, hebben we voldoende water om het in de richting van de zuidwestelijke delta te sturen. Dat zou een heleboel schelen.” In de vijftiger jaren van de vorige eeuw werd besloten enkele zeearmen af te sluiten en daarmee de kans op een Watersnoodramp zoals in 1953 te verkleinen. De Nieuwe Waterweg bleef open met als belangrijk argument dat de haven van Rotterdam bereikbaar zou blijven. „Sindsdien is er veel veranderd”, zegt Middendorp. „De meeste schepen komen niet eens meer voorbij Maassluis.” Inderdaad vindt tegenwoordig de helft van de overslag in de haven plaats op de Maasvlakte voor de kust. En als je de waterweg ter hoogte van Vlaardingen, bij de Beneluxtunnel, sluit, dan schaadt dat nog maar een kwart van de havenactiviteiten. De binnenvaart zou er veel meer last van krijgen. Er waren in de jaren vijftig echter ook andere redenen om de Rijnmond open te houden, aldus een woordvoerder van minister Harbers (Infrastructuur en Waterstaat, VVD). „Omdat het teveel aan rivierwater ergens weg moet kunnen.” Ook waren „negatieve consequenties” voor milieu, rivierbodems en grote havens. Maeslantkering straks mogelijk niet meer voldoende Nadenken over de Nieuwe Waterweg is een kolfje naar de hand van medewerkers van het Deltaprogramma. Wat op langere termijn moet gebeuren met de  Waterweg, die sinds 25 jaar bij storm op zee kan worden afgesloten met de beweegbare armen van de Maeslantkering, is onderwerp van studie. Vooralsnog „wegen de voordelen van het sluiten van de Nieuwe Waterweg niet op tegen de nadelen”, zegt Jos van Alphen, medewerker van de Deltacommissaris. Niet alleen zal de scheepvaart hinder ondervinden, ook kun je relatief gemakkelijk water op zee lozen wanneer de grote rivieren veel water aanvoeren, en is het onder normale weersomstandigheden prettig om met dat rivierwater  zout tegen te houden. De voordelen van afsluiten zouden in de komende decennia natuurlijk wel zwaarder kunnen gaan wegen als de zeespiegel blijft stijgen en overstromingen moeten worden voorkomen. De huidige Maeslantkering is vermoedelijk niet berekend op het frequent tegenhouden van grote hoeveelheden zeewater. Dan komt, aldus Van Alphen, de bouw van een nieuwe kering dichterbij, die dus ook in tijden van droogte het zoete rivierwater kan vasthouden. Net als het sluizencomplex in IJmuiden voor het achterliggende Amsterdam. Woordvoerders van minister Harbers vullen aan: „Een vaste waterkering plus zeesluizen zoals die in IJmuiden vormen een aantrekkelijke optie om het zoetwater binnen te houden in tijden van extreme droogte. Echter, naast deze keringen zou je nog grotere infrastructuurcomplexen met pompen moeten bouwen, om het  rivierwater in de winter kwijt te kunnen.” Echt aandringen op sluiting van de Nieuwe Waterweg doen de waterschappen niet. De verzilting is nog goed te bestrijden, stellen ze, en het Hoogheemraadschap van Schieland en de Krimpenerwaard, dat veel te maken heeft met verzilting, vindt het „te simpel geredeneerd” dat met de afsluiting in één klap de verzilting gestopt zou worden. Ook zijn de kosten hoog, bleek eerder uit onderzoek van Rijkswaterstaat, en zou behalve de scheepvaart ook de natuur schade ondervinden; natuur is gebaat bij overgangen tussen zoet en zout water. Toch is het sluiten van de Nieuwe Waterweg „één van de opties” om, „naast de aanleg van bekkens in het zuiden en oosten van het land”, Nederland van voldoende zoet water te blijven voorzien en de veiligheid te vergroten, zegt Bas Jonkman, hoogleraar waterbouwkunde aan de TU Delft. Jonkman herinnert aan een plan van acht jaar geleden van ingenieur Frank Spaargaren, een van de ontwerpers van de Oosterscheldekering: de sluiting van de monding van de Rijn met een sluizencomplex. Jonkman: „Er komt een moment dat we een besluit moeten nemen over de Nieuwe Waterweg. Het plan is goed voor de waterveiligheid, voor het vasthouden van zoet water en voor stadsontwikkeling achter de dam. Je zou door de afsluiting meer woningbouw in buitendijkse havengebieden kunnen ontwikkelen, en grachten en woonboten. Rotterdam zou meer op Amsterdam gaan lijken.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/16/in-het-land-de-laatste-druppels-verdelen-terwijl-we-de-rotterdamse-haven-met-heel-veel-water-doorspoelen-a4139105
2022-08-17||38 migranten gered uit ‘niemandsland’ in rivier tussen Griekenland en Turkije||De Griekse politie heeft 38 migranten gevonden die al weken vastzaten op een eilandje in de Evros-rivier op de grens tussen Griekenland en Turkije. Daarmee komt een eind aan het schimmige kat-en-muisspel waarmee de Turkse en de Griekse grensbewaking de groep buiten de deur probeerden te houden. De migranten moesten wekenlang  overleven op restjes voedsel en rivierwater. Er zaten drie zwangere vrouwen en zeven kinderen bij.   De groep kwam half juli op de radar van mensenrechtenorganisaties, die op basis van gps-gegevens vaststelden dat het eilandje in Griekenland lag. De migranten durfden niet aan land te gaan uit angst voor de Griekse en Turkse grenspolitie, die hen al enkele keren hardhandig had teruggestuurd naar eilandjes in de Evros. Daar wemelt het van de muggen en schorpioenen. Het vijfjarige Syrische meisje Maria kwam om het leven, waarschijnlijk als gevolg van een schorpioenensteek.  Het Europees Hof voor de Rechten van de Mens riep op 20 juli de Griekse regering op de gestrande migranten op het eiland te helpen. Advocaten van de Griekse Vluchtelingenraad die contact met hen hadden, waarschuwden de Europese grensbewakingsdienst Frontex, de VN-vluchtelingenorganisatie UNHCR, en het Europees Parlement. Ze deelden de locatie van de groep, maar de Griekse regering ontkende dat de betreffende coördinaten in Griekenland lagen. De Griekse politie zei dat ze de groep niet kon lokaliseren. De beweringen van de Griekse autoriteiten vallen moeilijk te verifiëren, want het grensgebied rond de Evros is uitgeroepen tot een militaire zone, die verboden is voor journalisten, advocaten en hulporganisaties. Daarmee is het grensgebied verworden tot een soort strafrechtelijk niemandsland, waar zowel de Grieken als de Turken migranten opjagen. Desondanks is er op basis van foto’s, video’s en verklaringen die de migranten hebben gedeeld een redelijk beeld te krijgen van de situatie.  De delta van de Evros is een uitgestrekt natuurgebied met meren, lagunes en moerassen.  Een Griekse politiefunctionaris stelde tegen  AP dat de migranten in goede gezondheid verkeren. Hij zei dat ze het lichaam van de overleden Maria niet hebben gevonden. De politie heeft voedsel en water uitgedeeld en zal de migranten naar een opvangcentrum brengen. Duizenden migranten uit het Midden-Oosten, Azië en Afrika proberen elk jaar illegaal Griekenland te bereiken vanuit Turkije, in de hoop op een beter leven in Europa. Volgens het internationaal recht is Griekenland verplicht om hen op te nemen en in staat te stellen een asielprocedure te doorlopen. In plaats daarvan stuiten migranten op een zwaar beveiligd grenshek en het brute optreden van de grenspolitie, die ze in elkaar slaat, van hun bezittingen berooft, uitkleedt en terug naar Turkije stuurt.  Uit een geheim onderzoeksrapport van het Europees Bureau voor Fraudebestrijding (OLAF) blijkt hoe  Frontex al in een vroeg stadium afwist van de pushbacks door de Griekse grenspolitie en de kustwacht, en dat Frontex er soms ook bij betrokken was. De vernietigende conclusies van het rapport werden vorige maand gepubliceerd door het Duitse blad Der Spiegel. Dit vergroot de druk op de Europese Commissie om een eind te maken aan het toedekken van de illegale deportaties.||https://www.nrc.nl//nieuws/2022/08/16/38-migranten-gered-uit-niemandsland-in-rivier-tussen-griekenland-en-turkije-a4139104
2022-08-17||Kabinet passeert gemeente Tubbergen en gaat vergunning geven voor asielopvang in hotel||Het kabinet gaat voor het eerst een vergunning geven voor de opvang van asielzoekers zonder een akkoord hierover te hebben bereikt met de gemeente. Het gaat hierbij om een hotel in Albergen, in de Overijsselse gemeente Tubbergen, dat door het Centraal Orgaan opvang asielzoekers (COA) is gekocht. Dat schrijft staatssecretaris Eric van der Burg (Asiel en Migratie, VVD) dinsdag in een brief aan de Tweede Kamer.  In het hotel is momenteel plaats voor tachtig personen, maar er kunnen „in potentie” driehonderd asielzoekers worden opvangen. Volgens Van der Burg ziet het kabinet zich genoodzaakt om de vergunningverlening over te nemen van de gemeente, omdat overleg tussen de gemeente Tubbergen, het COA en het ministerie sinds april nog niet leidde tot een opvanglocatie voor asielzoekers.  Eind mei stemden alle veiligheidsregio’s in met het creëren van duizenden extra opvangplekken voor asielzoekers en Oekraïense vluchtelingen in verschillende regio’s. Dit was nodig om de druk op het asielzoekerscentrum in Ter Apel te verlichten. De afgelopen maanden moesten daar geregeld mensen buiten slapen, omdat in het centrum geen bedden meer beschikbaar waren. Uit interne cijfers van het Knooppunt Coördinatie Informatie Oekraïne (KCIO), dat de spreiding van vluchtelingen regelt onder de 25 regio’s, bleek maandag dat twee derde van de veiligheidsregio’s nog niet het afgesproken aantal opvangplekken voor Oekraïners en reguliere asielzoekers geregeld had. Het COA is momenteel bezig met een vergunningsaanvraag voor het hotel in Albergen, maar de gemeente Tubbergen wil de bestemming van het hotel niet wijzigen. Om deze vergunning zelf te verlenen maakt het kabinet nu gebruik van het zogeheten Ruimtelijk ordeningsinstrumentarium. Op die manier is het „niet gebonden aan de bereidwilligheid van gemeenten om een COA-locatie te openen”, aldus Van der Burg. Volgens hem betreft het een eerste stap, waarna ook meerdere locaties in andere gemeenten zullen volgen. „De noodzaak om aanvullende opvangplekken te realiseren is zo groot dat het kabinet heeft besloten om een uitzonderlijke stap te zetten.”  Van der Burg laat in de brief aan de Kamer weten dat hij momenteel bezig is met een wetsvoorstel waarbij gemeenten een wettelijke opvangtaak krijgen en waarbij het Rijk een dwingend juridisch instrumentarium tot haar beschikking heeft. „In de tussentijd ziet het kabinet zich genoodzaakt om het Ruimtelijk ordeningsinstrumentarium in te zetten”, schrijft hij. Het toepassen van het instrumentarium werd vorige week al aangekondigd door Van der Burg. Ook liet hij toen weten met twee andere gemeenten in gesprek te zijn waar samen ongeveer duizend opvangplekken gerealiseerd kunnen worden. De fractievoorzitters van de coalitiepartijen van de gemeente Tubbergen hebben raadsvragen gesteld. Ze willen onder meer weten of het College net als de partijen zorgen maakt over de gevolgen van een eventuele opvanglocatie in Albergen. Daarnaast laten de fractievoorzitters weten dat de werkwijze van het kabinet volgens hen „volstrekt onacceptabel is”.||https://www.nrc.nl//nieuws/2022/08/16/kabinet-passeert-gemeente-tubbergen-en-gaat-vergunning-geven-voor-asielopvang-in-hotel-a4139102
2022-08-17||‘Eerst vertrekken, en dan nu tonnen betalen om terug te mogen komen’, lacht kapster Zülfiye uit de Afrikaanderwijk||De laatste vijf, zes jaar maken steeds meer Nederlandse klanten een afspraak, zegt Zülfiye Bulut, terwijl ze de net geknipte lokken van Ingrid van Arent in model föhnt. Kapsalon Syl zit midden in de Afrikaanderwijk in Rotterdam, aan het marktplein. Ze vindt de nieuwe klanten met een Nederlandse achtergrond leuk. Trouwens, de wijk verandert sowieso voortdurend. Dat ging niet altijd soepel: vijftig jaar geleden waren er in de wijk heftige etnische rellen die zich richtten op  Turkse gastarbeiders. Er was brede onvrede over verpaupering, de afname van sociale cohesie én sensatiezucht, waardoor de rellen dagen duurden.  In de jaren erna kwam gezinshereniging op gang – vrouwen en kinderen uit Turkije arriveerden in de wijk. Zülfiye Bulut was zo’n kind. Toen ze ouder werd, zag ze gezinnen van Nederlandse afkomst vertrekken naar omliggende gemeenten als Barendrecht of Capelle. „Eerst vertrekken, en nu tonnen betalen om weer terug te mogen komen”, grapt ze. Haar kapsalon Syl begon ze 27 jaar geleden in de multiculturele Afrikaanderwijk – die het nog steeds is. En weer is er verandering: door de sloop van sociale huurwoningen en oude huizen en de bouw van duurdere nieuwbouwwoningen verandert de samenstelling van de wijk. Dat zal doorzetten, er staat nog veel meer nieuwbouw gepland. En dat is precies de bedoeling. Het stadsbestuur wil hier meer mensen met hogere inkomens, die vaak hogeropgeleid zijn, om zo de wijk te verbeteren. Hoe pakt dat uit? Dat hangt ervan af aan wie je het vraagt. Zülfiye Bulut vindt het een prima ontwikkeling. Nieuwe bewoners worden gewoon opgenomen, denkt ze. „Dat zie je toch nu al? Ze zitten bij mij in de stoel.” Ze kent de wijk goed. Zeventien jaar geleden is ze in Barendrecht gaan wonen met haar man. Maar ze is elke dag in haar zaak. „Het is net een dorp.” Kijk, daar stapt Aysel Ormanoglu binnen op haar witte Crocs – ze was net in haar moestuin. Ze komt niet voor een nieuwe coupe, ze brengt tomaten, courgettes en pepers die ze net oogstte. Ze is 48 en woont al 45 jaar in de wijk. Toen ze arriveerde, waren er nog niet veel Turkse gezinnen. Ze telt hardop: „Wij. De mensen boven ons. Het gezin naast ons. En, o ja, nog een gezin verderop. Vier Turkse gezinnen in onze hele straat.” Een oudere Nederlandse vrouw ontfermde zich over het gezin. „Zij nam ons mee naar de intocht van Sinterklaas. En de Spido voor een rondvaart. Ze hielp onze moeder. We noemden haar ‘oma’.” In de jaren daarna kwamen er steeds meer Turkse gezinnen. Lang niet iedereen vond een ‘oma’ om hen wegwijs te maken. Inmiddels heeft een derde van de wijkbewoners een Turkse achtergrond. De witte Nederlanders die naar de wijk verhuizen, komen niet alleen uit Rotterdam, hoort Bulut. Ze knipt en kapt mensen uit Amsterdam, Utrecht en Dordrecht. Zie, daar stapt filmmaker Vincent van den Ouden (32) met een grote kuif binnen. Kan hij een afspraak maken? Hij kan meteen in de stoel plaatsnemen, het is vakantietijd en rustig. Wie hij is? „Een gelukszoeker, op zoek naar een beter leven.” Geintje. Hij komt uit Bergen op Zoom en woont hier nu een jaar. Van den Ouden moest eerst wennen aan al die culturen, al die groepjes, al die drukte. „Pas hier zag ik hoezeer ik verder in een bubbel van hogeropgeleiden en kunstenaars leef.” Hij gaat daarom de wijk steeds meer waarderen. „Leerzaam om te zien dat er veel ándere bubbels zijn.” Zülfiye Bulut knipt filmmaker Vincent van den Ouden. Foto Sanne Donders
 Als hij in zijn Engelse longcoat door de wijk stapt, valt hij op, beseft hij. Toen hij laatst in een winkel een plastic tasje vroeg, antwoordde de verkoper pesterig of hij als hoogopgeleide zijn linnen tasje vergeten was. „Ja”, zei Van den Ouden. Ze moesten er allebei om lachen. Hij voelt zich er steeds meer thuis, zegt Van den Ouden. Mensen kennen elkaar hier. En ze gaan hem nu ook herkennen en groeten. Bij het Turkse restaurantje waar hij regelmatig komt, wéten ze nu dat hij voor de weekschotel komt. Het is juist dat dorpse karakter – je kunt het ook sociale cohesie noemen – dat het stadsbestuur en  woningcorporatie Vestia in de Afrikaanderwijk hebben genegeerd bij de sloop van de Tweebosbuurt, zegt Mustapha Eaisaouiyen. Sinds 2019 is hij een bepalend gezicht van het verzet tegen de sloop, en nu SP-fractiemedewerker in de Tweede Kamer. De sloop ging door en op de plek waar 588 sociale huurwoningen stonden (waarvan 524 van Vestia) is nu een grote, open plek met brokken beton. Vrachtwagens rijden af en aan. Er komen 237 duurdere vrije huur- en koopwoningen voor terug. Het steekt Eaisaouiyen dat het „mengen” van mensen met een hoger inkomen met wijkbewoners die minder te besteden hebben door de overheid als een van de oplossingen wordt gepresenteerd. „Mengen wordt gebruikt als excuus om van sociale huurders af te komen. Die zijn electoraal niet interessant en leggen in het perspectief van de gemeente een zware druk op sociale voorzieningen. Bij de voormalige tram-remise, hier aan de rand van de Tweebosbuurt, had je braakliggend terrein, daar verrijzen nu veel woningen, bijna allemaal in het dure segment. Waarom wordt er niet gemengd?” Opvallend, merkt hij op, is dat het mengen in de dagelijkse praktijk niet plaatsvindt. „Dat zag je al op de Kop van Zuid en in Katendrecht. Er werd een olievlekwerking verwacht met het aantrekken van rijkere nieuwkomers, dat is niet gebeurd. Wat je krijgt is segregatie binnen de wijk.” In Katendrecht zag hij dat nieuwe, rijkere bewoners hun eigen buurtfeesten organiseerden parallel aan die van de oude, armere bewoners. „Nu al worden de nieuwe nieuwkomers met de nek aangekeken door de vorige nieuwkomers, die denken ‘jullie maken het nu alleen maar duurder’.” Zijn verwachting is dat ook in de nieuwbouwwijk in de Tweebosbuurt straks niet gemengd wordt. De markt op de Afrikaanderplein Foto Sanne Donders Irene (38) en Dorus (39) zuchten diep als de sloop ter sprake komt. Zij wonen in een nieuwbouwhuis aan de rand van de Tweebosbuurt en kijken precies óp de kale vlakte met betonbrokken. Ze snappen heel goed dat het ellendig was voor veel bewoners die hun huis uit moesten, maar vinden de berichtgeving te eenzijdig: in veel artikelen wordt de wijk telkens gereduceerd tot sloopbuurt, zeggen ze. Over de nieuwe bewoners lees je niets. Het klopt. Irene en Dorus zíjn hoogopgeleid, ze zijn tweeverdieners en ze zijn buiten Rotterdam opgegroeid. Maar ze woonden al twaalf jaar op Zuid voordat ze hier gingen wonen. En hun huis is er niet door een projectontwikkelaar neergezet maar ontworpen door een aantal architecten in samenspraak met een groep actieve bewoners die zich verenigden in een stichting en er jaren intensief mee bezig waren. Die mensen kíézen er bewust voor om hier te wonen, zegt Irene. „Niet alleen vanwege het huis, ook vanwege de buurt. Daar hoor je nooit iets over.” Ze zien de wijk als hún wijk. Ze gaan met de kinderen naar de speeltuin en de bieb aan het Afrikaanderplein en naar de ijssalon aan de markt. De jongste gaat in de wijk naar het kinderdagverblijf en de oudste zit er op de (gemengde) basisschool. Irene en Dorus hebben met een groepje buren een kroegentocht gehouden door de wijk op zoek naar een stamkroeg – wat nog niet gelukt is. Ze zitten in de tuin, hun dochtertje (2) slaapt en hun zoontje Dorian (5) fietst in het gangetje achter de tuinen. Ze tonen een binnentuin, een grote, groene (nu in de zomer wat verdroogde) driehoek binnen het huizenblok, met – als het heeft geregend – een ‘wadi’. Voor de kinderen is dit heerlijk, zeggen ze. Ze kunnen er spelen met de andere buurtkinderen maar niet de straat op rennen. „Natuurlijk zijn er ook ouders in de nieuwbouwkoopwoningen die hun boodschappen bij Albert Heijn doen en hun kinderen aan de noordkant van de Maas op een witte school doen”, zegt Irene later weer in de tuin. „Maar wij zien juist die ándere buurtbewoners, die wel willen integreren in de wijk.” Toon (79) en Inge (75) Krooswijk, die aan de andere kant wonen, zul je niets negatiefs horen zeggen over nieuwe bewoners als Irene en Dorus. Ze omarmen hen. Ze vinden het alleen vééls te weinig en vééls te laat. Zij wonen in het ouderlijk huis van Toon en zagen hun „keurig nette” buurt een halve eeuw geleden verkleuren en verloederen. De huisarts en de tandarts vertrokken. De slagerij, waar je van die lekkere Gelderse worst kon kopen, verdween. De buurtsuper ook, waar Inge koffiedronk met de eigenaresse. Ze mopperden, maar keerden de wijk nooit de rug toe. Mevrouw Krooswijk was jarenlang knutsel- en voorleesoma op de basisschool. Bij elke activiteit kon het buurthuis op haar rekenen. En ze zorgde bij elk wijkfeestje voor lekkere hapjes. Zij zagen vijftig jaar geleden de relschoppers langs hun raam rennen, en daarna galoppeerden politiepaarden door hun straat. Toen afgelopen winter vlak bij hun huis coronarellen uitbraken, kreeg meneer Krooswijk een hartaanval. Mevrouw Krooswijk is ervan overtuigd dat die werd veroorzaakt door een herbeleving van de rellen van vijftig jaar terug. De ambulance kon, vanwege de rellende jongeren, niet bij hun huis komen. Hun punt is dit: vijftig jaar geleden was er onvrede over te veel buitenlanders die in hun wijk werden gepropt en nu gebeurt precies hetzelfde. Destijds waren het Turkse mannen, nu zijn het (vooral) Oost-Europeanen. Kom maar mee, dan laten we het zien.  Toon en Inge Kruiswijk  in hun huis aan de Hillevliet, waar Toon ook geboren is. Foto Sanne Donders Mevrouw Krooswijk loopt voorop, meneer met zijn rollator erachteraan. Ze zien de acht Roemenen nu niet, maar ze wonen er zeker. Daar, samen op één etage. En ze maken toch een pestherrie. Dáár woont een Pools gezin, ook op één etage. En die etage daar is verdeeld in een voor- en achterkamer. Beide delen worden verhuurd voor 1.150 euro per maand, met gebruik van toilet, douche en keuken. Mevrouw Krooswijk vraagt dat gewoon. In een deel woont een stelletje uit Bangladesh, hij maaltijdbezorger, zij studente. Er komt nog 200 euro per maand voor energie bij, vertelden ze. Er zitten keurige mensen tussen hoor, echt, zeggen ze. Destijds hadden ze ook geen last van de gastarbeiders. „Die mensen hebben zich het schompes gewerkt”, zegt mevrouw Krooswijk. Maar naast alle hardwerkende mensen kwam er een bonte stoet aan mensen naar de wijk die niet altijd, hoe zeg je dat netjes, de leefbaarheid verbeterden. Meneer Krooswijk: „Op z’n Rotterdams gezegd: het gajes werd hier geconcentreerd.” Ze kunnen een dag vertellen over een halve eeuw aan gekke voorvallen. Over die keer dat een buurvrouw in de tuin zat met haar kind en dat er een liter blik doperwten rakelings langs haar hoofd vloog.  En die keer dat een man in de dakgoot stond te masturberen. Het antwoord van de stadsmarinier die ze daarover inlichtten was onvergetelijk. „Daar kunnen we niet zoveel aan doen. Dat is een ándere cultuur”, had hij gezegd. Mevrouw Krooswijk vertelt over buurtcoaches, stadsmariniers en wijkcoördinatoren die het stadsbestuur door de jaren heen de wijk in stuurde om de boel in het gareel te krijgen: „Die kwebbelen en kwebbelen. Ze vergaderen en vergaderen. Maar verder gebeurt er niets.” In haar kapsalon zegt Zülfiye Bulut: „Mensen vragen weleens waarom ik niet in Barendrecht een zaak ben begonnen. Het antwoord is simpel. Ik voel me thuis in deze wijk. En het is hier nooit saai.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/16/eerst-vertrekken-en-dan-nu-tonnen-betalen-om-terug-te-mogen-komen-lacht-kapster-zulfiye-uit-de-afrikaanderwijk-a4139103
2022-08-17||Steenbergen wint zilver op 200m wisselslag, brons voor Van Roon en Toussaint||Marrit Steenbergen heeft dinsdag haar zesde medaille gewonnen op het EK zwemmen in Rome. Ze wist de tweede plek te behalen tijdens de 200 meter individuele wisselslag. Het goud ging naar de Israëlische Anastasya Gorbenko, het brons naar de Italiaanse Sara Franceschi. Al vanaf de start kwam Gorbenko ver voor te liggen en leek vrijwel de hele race niet meer in te halen. Toch viel ze de laatste 50 meter van de wedstrijd stil waardoor het goud voor Steenbergen nog binnen handbereik leek. Uiteindelijk kwam Steenbergen net te kort en finishte twee tienden langzamer dan de winnares. Steenbergen plaatste zich voor de finale met de tweede tijd.  Eerder dit EK wist de 22-jarige Steenbergen al vier gouden en één bronzen medaille te winnen. Ze won het goud op de 4×200 meter vrije slag, 100 meter vrije slag, 4×100 meter wisselslag gemengd en 200 meter vrije slag. Het brons behaalde ze op de 4×100 meter vrije slag. De zilveren plak van dinsdag is haar zesde medaille, waardoor ze nog altijd jacht maakt op het medaillerecord van het EK langebaan bij de vrouwen. Franziska van Almsick (1993), Laure Manaudou (2006) en Sarah Sjöström (2014) kwamen tot zeven podiumplaatsen op één EK. Steenbergen komt dinsdagavond nog in actie op 4×200 meter vrije slag gemengd.  Kira Toussaint snelde naar brons op de 100 meter rugslag. De 28-jarige zwom naar een tijd van 53.53, dertien honderdsten achter de Italiaanse winnares Margeritha Panziera. Het zilver ging naar de Britse Medi Harris. Maaike de Waard, die eerder dit EK nog brons won op de 50 meter rugslag, eindigde in de finale als achtste in 1:00,53.  Eerder op de avond pakte Valerie van Roon eveneens een bronzen medaille op de 50 meter vrije slag. Dat deed ze in een tijd van 24.26. De eerste plaats was voor de Zweedse Sarah Sjöström (23.91) en het zilver ging naar de Poolse Katarzyna Wasick (24.20). De andere Nederlandse vrouw die mocht starten in de finale was Tessa Giele. Zij eindigde op de vierde plek. ||https://www.nrc.nl//nieuws/2022/08/16/steenbergen-wint-zilver-op-200m-wisselslag-brons-voor-van-roon-op-50m-vrij-a4139073
2022-08-17||Nieuwe VN-klimaatchef wil dat rijke landen meer doen|| „We zullen ons niet langer kunnen aanpassen in een wereld die meer dan anderhalve graad opwarmt.” Dat twitterde Simon Stiell, het nieuwe hoofd van het klimaatbureau van de Verenigde Naties, in februari  naar aanleiding van een rapport van de klimaatwetenschappers van het IPCC. „Angstaanjagend”  noemde hij dat  rapport. Als voormalig klimaatminister van het Caraïbische eilandstaatje Grenada weet Stiell waar hij het over heeft. Voor zijn land vormt klimaatverandering een existentiële bedreiging.    De keuze voor Stiell als topman van het UNFCCC, zoals het klimaatbureau officieel heet, is opmerkelijk. Na de Costa Ricaanse Christiana Figueres en de Mexicaanse Patricia Espinosa krijgt het klimaatbureau  voor de derde keer een chef uit Midden-Amerika. Ooit had de bureauchef vooral een organisatorische functie, maar mede door de Nederlander Yvo de Boer (2006 tot 2010)  kreeg de functie kleur en is het interessanter voor landen om met een eigen kandidaat te komen. Stiell had dan ook stevige concurrentie van de Brit Alok Sharma, die van de klimaattop in Glasgow eind vorig jaar een redelijk succes wist te maken, en van Espinosa’s plaatsvervanger Ovais Sarmad uit het voor de klimaatonderhandelingen belangrijke India. Dat het toch Stiell is geworden, heeft mogelijk te maken met het feit dat hij uit Grenada komt. De kleine eilandstaten spelen in de klimaatonderhandelingen een steeds prominentere rol, zeker ook na de indrukwekkende toespraak van Mia Mottley, premier van het nabijgelegen Barbados, in Glasgow. Zij noemde twee graden opwarming „een doodvonnis” voor alle eilandstaten. Hoewel Grenada misschien niet meteen door zeespiegelstijging van de kaart geveegd dreigt te worden – zoals bijvoorbeeld Tuvalu, Fiji of de Malediven – zijn de gevolgen van klimaatverandering er nu al goed voelbaar. Het weer wordt extremer, de laaggelegen gebieden lopen vaker onder water en er dreigt door verzilting van het grondwater een tekort aan drinkwater. Landbouw en toerisme, de belangrijkste economische activiteiten van Grenada, komen daardoor in het gedrang. Als milieuminister probeerde Stiell de mangrovebossen te beschermen en toch ruimte te bieden aan de ontwikkeling van het toerisme. Stiell volgt de klimaatonderhandelingen al jaren van nabij. Hij was onder meer voorzitter van de High Ambition Coalition, een  groep rijke en arme landen die pleiten voor meer en snellere reductie van broeikasgassen. Ook spreekt Stiell zich regelmatig uit voor financiële steun aan ontwikkelingslanden, niet alleen zodat zij hun  broeikasgassen kunnen reduceren, maar ook om zich aan te passen aan de gevolgen van klimaatverandering en schade die de opwarming nu al veroorzaakt te compenseren. In Glasgow zei hij dat de G20, de groep van rijkste landen, „de rijkdom en de technologie bezitten om meer te doen”.  De landen van de G20 bezitten de rijkdom en de technologie om meer te doen tegen klimaatverandering Simon Stiell Klimaatchef VN In zijn nieuwe functie geeft Stiell leiding aan zo’n vierhonderd mensen uit honderd landen. Het klimaatbureau, gevestigd in Bonn, bereidt de jaarlijkse klimaattop voor en is, samen met het gastland, verantwoordelijk voor de organisatie. Stiells eerste taak zal zijn om in november de top in de  Egyptische kuststad Sharm el-Sheikh in goede banen te leiden.  Dat zal niet gemakkelijk worden, nu de oorlog in Oekraïne een energiecrisis heeft veroorzaakt waardoor zelfs landen met een ambitieus klimaatbeleid terugvallen op steenkool. Daarnaast heeft China het overleg met de Verenigde Staten op het gebied van klimaat opgeschort uit woede over het bezoek van Nancy Pelosi, voorzitter van het Amerikaanse Huis van Afgevaardigden, aan Taiwan. Samenwerking tussen China en de VS, de twee grootste klimaatvervuilers, is essentieel voor succesvolle klimaatonderhandelingen.||https://www.nrc.nl//nieuws/2022/08/16/nieuwe-vn-klimaatchef-wil-dat-rijke-landen-meer-doen-a4139072
2022-08-17||Uitstoot broeikasgassen in EU in eerste kwartaal 6 procent hoger dan vorig jaar||De uitstoot van broeikasgassen in de Europese Unie is in het eerste kwartaal van dit jaar met 6 procent gestegen ten opzichte van de eerste drie maanden van afgelopen jaar, maar bleef net onder het niveau van vóór de coronapandemie. Dat heeft Eurostat, het statistiekbureau van de EU, dinsdag bekendgemaakt. Het instituut wijt de toename aan het economisch herstel van na de coronapandemie. Volgens de cijfers van Eurostat bedroeg de uitstoot van broeikasgassen door bedrijven, de overheid en huishoudens in de EU het eerste kwartaal van dit jaar 1.029 miljoen ton. In 2019, het jaar voordat de coronapandemie Europese regeringen tot ingrijpende maatregelen dwong, stootten alle 27 EU-lidstaten gezamenlijk 1.035 ton aan broeikasgassen uit. De stijging bemoeilijkt het doel van de EU om de uitstoot van broeikasgassen in de EU in 2030 met ten minste 55 procent te verminderen in vergelijking met het niveau van 1990. Bulgarije en Malta waren de grootste stijgers met respectievelijk 38 en 21 procent meer uitstoot. Nederland (-9 procent) en Finland (-1 procent) waren de enige lidstaten die in het eerste kwartaal van 2022 een daling van de uitstoot van broeikasgassen registreerden ten opzichte van het vorige jaar. Alle data berusten op schattingen van Eurostat, met uitzondering van de cijfers voor Nederland, dat zijn eigen schatting aandroeg.  In juni publiceerde het Nederlandse statistiekbureau CBS al berekeningen, waaruit bleek dat de uitstoot van broeikasgassen in Nederland in het eerste kwartaal van dit jaar 11 procent lager lagen, dan een jaar eerder. Volgens het CBS is het verminderde verbruik van aardgas, waarbij de de hoge energie- en gasprijzen en de milde winter een rol speelden, de belangrijkste oorzaak voor de daling. Het is onduidelijk waarom de cijfers van Eurostat en het CBS van elkaar verschillen.||https://www.nrc.nl//nieuws/2022/08/16/uistoot-broeikasgassen-in-eu-in-eerste-kwartaal-6-procent-hoger-dan-vorig-jaar-a4139069
2022-08-17||Libanese man die bankpersoneel gijzelde zonder aanklacht vrijgelaten||De Libanese man die vorige week zes mensen gijzelde in een bank in Beiroet, is vrijgelaten nadat de bank de aanklacht heeft laten vallen. Dat melden internationale persbureaus. De 42-jarige Bassam al-Sheikh Hussein bedreigde donderdag urenlang klanten en bankpersoneel met een vuurwapen in een bankfiliaal in de Libanese hoofdstad, omdat de bank weigerde een deel van zijn spaargeld uit te betalen. Al-Sheikh Hussein ging vorige week donderdag naar de bank omdat hij dringend 50.000 dollar nodig had voor de urgente operatie van zijn vader. Hoewel hij zo’n 200.000 dollar op zijn rekening had staan, weigerde de Federal Bank of Lebanon zijn verzoek: sinds het instorten van de waarde van de Libanese pond tegenover de dollar in 2019 geldt afhankelijk van de bank een opnamelimiet van zo’n 300 dollar.  De man verliet de bank en keerde later op de dag terug met een jerrycan benzine, waarmee hij dreigde zichzelf in brand te steken. Ook maakte hij in de bank een machinegeweer buit, waarmee hij meerdere mensen gijzelde. Na zeven uur onderhandelen ging de bank akkoord met het uitbetalen van een deel van zijn spaargeld, waarna Al-Sheikh Hussein de gijzeling beëindigde en werd opgepakt. De actie van de man kon rekenen op steun van veel Libanezen. Tientallen mensen verzamelden zich nog tijdens de gijzeling bij de bank en riepen slogans tegen onder meer Riad Salameh, de directeur van de nationale bank die verantwoordelijk wordt gehouden voor de financiële crisis. Mogelijk volgt in een later stadium alsnog een aanklacht tegen Al-Sheikh Hussein. De man moest bij het verlaten van de gevangenis zijn adres laten registreren en kan worden opgeroepen voor verdere ondervraging door de openbaar aanklager. Volgens de advocaten van Hussein heeft zijn familie de door de man opgenomen 35.000 dollar ontvangen. ||https://www.nrc.nl//nieuws/2022/08/16/libanese-man-die-bankpersoneel-gijzelde-zonder-aanklacht-vrijgelaten-a4139070
2022-08-17||Nieuw op streaming week 33: She-Hulk: Attorney at Law en Brooklyn Nine-Nine||She-Hulk: Attorney at Law Advocatenserie van Jessica Gao in de Marvel-wereld MCU. Single advocate Jennifer Walters (Tatiana Maslany) is gespecialiseerd in superheldenzaken. Zelf verandert ze te pas en te onpas in een razende groene reuzin. Neef Hulk (Mark Ruffalo) had dezelfde kwaal en wil haar helpen. Maar de ervaring van een man die zijn zelfbeheersing verliest, blijkt toch heel anders te zijn dan een vrouw die dat doormaakt. Vanaf 18 aug op Disney+, 8 afleveringen.  Brooklyn Nine-Nine (seizoen 8)  Achtste en laatste seizoen van de geliefde politiesitcom speelt zich af in de schaduw van Black Lives Matter: de schrijvers besteden veel aandacht aan politiegeweld en de cover-up daarvan. Tegelijk proberen ze de sitcom een waardig afscheid te geven. De onweerstaanbare, puberale rechercheur Jake Peralta (Andy Samberg) worstelt met zijn nieuwe rol als vader. Zijn vriendin Amy (Melissa Fumero) heeft moeite om haar hervormingsplan voor de New Yorkse politie erdoor te krijgen. Netflix, 24 afleveringen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/16/nieuw-op-streaming-week-33-she-hulk-attorney-at-law-en-brooklyn-nine-nine-a4139068
2022-08-17||Philips hoopt met nieuwe topman Jakobs op snelle oplossing apneucrisis|| Een paar jaar in China werken, daar stak Roy Jakobs veel van op. Het viel hem op dat Chinese leiders zowel rust uitstralen, als agressief zijn. „Dat is omdat ze de tijd nemen om te pauzeren en te reflecteren, maar daarna met 1.000 kilometer per uur vooruitgaan”, zei Jakobs in 2018 tegen managementwebsite MT/Sprout. Het leerde hem zelf sneller te handelen, zei Jakobs.  Als nieuwe topman van Philips mag Jakobs (48) nu inderdaad snel gaan handelen. Het is aan de geboren Kerkradenaar, met Duitse en Nederlandse nationaliteit, om de apneu-affaire zo snel mogelijk op te lossen. Die heeft het zorgconcern in een diepe crisis  gestort. Jakobs was de afgelopen tijd al verantwoordelijk voor de terugroepactie van de schadelijke apparaten.  Jakobs, die weinig bekend is en  nauwelijks interviews heeft gegeven, studeerde bedrijfseconomie in Nijmegen en Bologna, en behaalde een master in marketing. Met die diploma’s op zak maakte hij de afgelopen decennia carrière bij een handvol beursgenoteerde bedrijven: hij had tussen 2000 en 2005 managementfuncties bij Shell, stapte daarna over naar Reed Elsevier en kwam in 2010 naar Philips. Daar doorliep hij allerlei afdelingen van het bedrijf, van de strategieafdeling  bij de lampentak (inmiddels afgesplitst) tot hoofd van de afdeling Midden-Oosten en Turkije. Hij raakte in dat werelddeel overtuigd van de groeikansen in Saoedi-Arabië voor Philips. Hij vroeg de hele raad van bestuur om langs te komen in het land, om de laatste twijfels bij hen weg te nemen. „Seeing is believing”, zei Jakobs – die niet vies is van managementuitdrukkingen – daarover tegen MT/Sprout. Tussen 2015 en 2018 leidde Jakobs een consumentenelektronicadivisie  van Philips in Shanghai. Hij wilde China  graag beter leren kennen en was daarom bewust daar gaan werken. „Het is een gigantische markt”, zei hij wederom tegen MT.  „Ze hebben er een ecosysteem om voor de hele wereld dingen te bouwen en alles wat er op de markt komt wordt razendsnel gekopieerd.” Nu mag Jakobs op het hoofdkantoor in Amsterdam Philips erbovenop gaan helpen. Dat hij ervaring heeft met de huidige problemen vanwege de terugroepactie die hij leidde, is een belangrijke pre, stelde voorzitter van de raad van commissarissen Feike Sijbesma dinsdag. ||https://www.nrc.nl//nieuws/2022/08/16/philips-hoopt-met-jakobs-op-snelle-oplossing-apneucrisis-a4139067
2022-08-17||Vertrekkend Philips-topman Frans van Houten: vastberaden en ongeduldig||De slaapapneu-affaire? Die  heeft  „geen rol gespeeld” bij  zijn beslissing te vertrekken bij Philips, aldus Frans van Houten (62). Wanneer het besluit is gevallen, dat wil de topman  niet zeggen.  Ook moet  alle schijn van dwang of druk  worden weggenomen tijdens een  korte, ingelaste call met journalisten. De beslissing is „volkomen in  harmonie en afstemming” met de raad van commissarissen genomen.   Frans van Houten is de man die de transformatie van Philips van conglomeraat naar zorgconcern succesvol voltooide. Maar net zoals hij wat  krampachtig reageerde op de beloningskwestie – toen  afgelopen mei een uitzonderlijke  80 procent van de aandeelhouders zijn bonus afkeurde, en Philips het geld  alsnog overboekte  – kan Van Houten  soms korzelig reageren op kritiek. Hij is niet iemand die snel de hand in eigen boezem steekt. Eerder ontkende hij tegenover NRC het almaar uitdijende slaapapneudrama te hebben onderschat.    In 2019 stemde nog dik 99 procent van de aandeelhouders voor de herbenoeming van Van Houten. Het is zeer de vraag of de topman opnieuw zo’n Noord-Koreaans percentage zou hebben behaald wanneer hij  mei aanstaande zou zijn voorgedragen voor een vierde termijn. Sinds het eerste bericht over problemen met slaapapneu-apparaten in april 2021, is de beurskoers met een ontzagwekkende 60 procent gedaald. Het zorgconcern zag dik 20 miljard euro verdampen. Na de  aankondiging van zijn vertrek dinsdagochtend veerde de koers  ietsjes op, met 3 procent. De kwestie met slaapapneu-apparaten, die worden gemaakt door een Amerikaanse dochter van Philips, Respironics, drong veel te  laat door bij het bedrijf. Al in 2015 waren er signalen dat het  geluiddempende schuim in slaapapneu-apparaten (voor mensen met vervelende  nachtelijke ademstops) en verschillende typen beademingsapparaten bleek te kunnen gaan zwerven. Het kon  daarmee in potentie via het mondneus-masker in de longen komen, met alle gezondheidsrisico’s van dien. Wat volgde was een terugroepactie die zijn weerga niet kent in de gezondheidswereld. Meer dan vijf miljoen apparaten in 130 landen moesten worden vervangen of gerepareerd. Formeel is de kostenpost 890 miljoen euro, maar Philips heeft nog geen geld opzij gelegd voor het juridische deel. Naast honderden claims van patiënten, ligt er momenteel een  geheim schikkingsvoorstel van het Amerikaanse Openbaar Ministerie bij het bedrijf.  „Ik ben een ongeduldig mannetje”, zei Frans van Houten in 2011 tegen NRC. Het bedrijf stond er slecht voor. Van Houten moest in zijn eerste jaar direct drie winstwaarschuwingen afgeven en een bezuinigingsoperatie op touw zetten van honderden miljoenen.   Philips miste  ‘ondernemersgeest’, vond Van Houten. Hij vond het bedrijf te stroperig, te bureaucratisch. Van Houten sneed direct de managerslaag onder het bestuur  weg.  „De bedrijfsvoering aanpassen aan de 21ste eeuw”, zei  hij er zelf over.  Hij wilde net zo snel en wendbaar worden als de, met name Aziatische, concurrentie. „Bij Philips hebben we te vaak gedacht: als het product maar goed is, dan maakt het niet uit dat we wat later zijn. Maar de concurrent en de klant wachten niet.”      Het afstoten van de productie van tv’s was het eerste wapenfeit van Van Houten Van Houten wordt er vaak om geprezen dat hij het conglomeraat  Philips transformeerde  naar het zorgconcern van nu. Maar bij zijn aantreden was het uitkleden van  imperium Philips al  decennia aan de gang.  In de jaren zeventig werkten er nog vierhonderdduizend mensen bij het bedrijf uit Eindhoven. Wat was begonnen met  gloeilampen van de gebroeders Philips eind negentiende eeuw, was uitgegroeid tot een van-alles-en-nog-wat-gigant. De catalogus ging van computers, witgoed en kabels tot  scheerapparaten. Van een eigen reisbureau tot  popmuziek. Bij Philips werden  de muziekcassette,  video   en  cd bedacht, en in het bedrijf lag de oorsprong  van chipmachinesucces ASML. Het  beeld van conglomeraten was bij het aantreden van Van Houten al  gekanteld. Niet langer werden ze gezien als machtige alleskunners, maar als  logge, moeilijk bestuurbare concerns.  Op het moment dat Van Houten begon als topman, bestond Philips  nog uit  drie divisies: ‘consumerlifestyle’ (persoonlijke producten en televisie), lampen, en gezondheidstechnologie (MRI-apparaten, CT-scanners). Het afstoten van de productie van tv’s was het eerste wapenfeit van  Van Houten.  Philips verloor het daarbij   op schaalgrootte van Aziatische aanbieders.   Daarna  besloot Van Houten      ook de lichttak te verzelfstandigen, onder de naam Signify. Tot slot werd  de   consumentenelektronica (airfryers, stofzuigers) in de verkoop gezet. Het nieuwe Philips onder Van Houten – die zelf was uitgeloot voor de studie geneeskunde en toen voor economie koos – ging zich volledig richten op gezondheidstechnologie. Een groeimarkt vanwege de vergrijzing, met hoge winstmarges. Van Houten is een man die tempo wil  maken, hij houdt niet van weifelen. Voor hem is stilstand achteruitgang.   Aan het Eindhovens Dagblad vertelde Van Houten dat voormalig topbestuurders de grote  transformatie naar zorgbedrijf  weleens lastig vonden.  „Ik vind het nooit vervelend om het nog een keer uit te leggen”, zei hij daarover.  „Maar daarna kan ik het ook naast me neerleggen.”   „Om te winnen, moet je keuzes maken”, zei hij eens op een persbijeenkomst. Nee, het zijn geen populaire keuzes, „maar het is geen populariteitswedstrijd”.  Opvallend genoeg is Van Houten zelf  een  ‘Philips-kind’: vader George van Houten werd in 1983 directeur van het onderzoekslab Natlab  en schopte het tot de raad van bestuur. Zoon Frans  werd  in 1960 geboren in Eindhoven, tegenover de Technische Universiteit.  „Het vuurwerk van het 75-jarig jubileum van Philips is een van mijn allereerste herinneringen”, vertelde Van Houten aan het Eindhovens Dagblad.   Op 26-jarige leeftijd kreeg Van Houten  zijn  eerste baantje bij Philips. Hij maakte carrière op de afdeling  consumentenelektronica. Bij Philips  maakte  hij de „jaren tachtig, negentig en tweeduizend mee”,  zo zei hij  tegen Het Financieele Dagblad. „Dertig jaar waarin naar richting is gezocht.”  Uiteindelijk kreeg Van Houten  de leiding over de tak van halfgeleiders, die zich onder zijn leiding als NXP  afsplitste van  Philips. Bij NXP moest hij onder druk van de  private-equity-eigenaren vertrekken vanwege tegenvallende prestaties, waarna hij door ING werd aangesteld om de splitsing van de bank-verzekeraar te leiden.   In 2010 werd hij teruggehaald naar Philips, als opvolger van  topman Gerard Kleisterlee.  „Hij kwam van buiten én van binnen. Een fijne combinatie”, zo zei Jeroen  van der Veer, destijds  president-commissaris, in 2019 tegen Het Financieele Dagblad.  De transformatie naar zorgconcern werd een succes voor Philips. Het afgeslankte bedrijf groeide weer, mede door een grote kooplust. Niet alleen bedrijven die gezondheidsapparaten maakten werden gekocht, ook bedrijven op het gebied van e-health en software. Van Houten ziet kunstmatige intelligentie als een belangrijke factor in de toekomst van zorg. Concurrentie zag hij daarbij in   techbedrijven uit Silicon Valley. Die  richten zich steeds meer op gezondheid, bijvoorbeeld door het voorspellen van het ziektebeloop van patiënten. Een belangrijke verdienste van Van Houten zijn de meer dan honderd  langlopende partnerschappen die hij sloot met ziekenhuizen over de hele wereld. Philips richtte zich daarbij op het leveren en onderhouden van de apparatuur van een ziekenhuis, en soms zelfs het helpen ontwerpen  en financieren van een hele afdeling.    Het bedrijf kende niet alleen maar voorspoed, zo had Philips al eerder te maken met kwaliteitsproblemen. In 2014 moest het de productie van CT-scanners tijdelijk stilleggen  op last van de Amerikaanse waakhond FDA, met een schadepost van 225 miljoen euro. In 2017 bleek de  kwaliteitsbewaking bij defibrillatoren ondermaats en greep de toezichthouder opnieuw in.     Opvallend aan Van Houten was dat hij bijzonder uitgesproken was over maatschappelijke thema’s. Hij sprak zich uit tegen een harde Brexit en protectionisme. Op zijn initiatief werd Philips in 2012 opnieuw lid van het Forum in Davos. Van Houten sprak zich ook uit als voorstander van het beprijzen van CO2-uitstoot van bedrijven en voor het gebruik van circulaire producten.   In december 2020 leek er geen vuiltje aan de lucht toen   Van Houten een interview  aan de Telegraaf gaf. Philips staat er  „heel goed voor”, zo zei  hij. Het bedrijf zit „op het juiste pad” en kan  „komende jaren met 5 à 6 procent groeien”.    Een paar maanden later verscheen  het eerste bericht van Philips over problemen met slaapapneu-apparaten. In de maanden daarna stortte  de beurskoers in elkaar en kreeg Philips patiënten, toezichthouders en beleggers op z’n dak.   Vanwaar dan dat optimisme een paar maanden eerder? Hij wist het niet, zo zei hij tegen NRC. „Het [de slaapapneu-problemen, red] kwam pas in het eerste kwartaal van 2021 op m’n bureau.” Het was, zo zegt hij, fout gegaan bij de unit van Philips in Pittsburg.  Toen de problemen Van Houten  bereikten, kon een deel van het bestuur van Respironics direct vertrekken. Philips worstelt sindsdien met de  terugroepactie, die steeds  maar weer omvangrijker en trager blijkt  dan door het bedrijf zelf voorspeld.       Op de vraag of hij het lastig vindt het bedrijf achter te laten in zulk zwaar weer, antwoordt Van Houten dinsdag dat hij „er vrede mee heeft”.  Later zegt hij: „Het is altijd lastig om iets los te laten na twaalf jaar, daar ben ik een mens in. Dat vind ik natuurlijk lastig.” Tegelijk vindt Van Houten twaalf jaar „een mooie periode geweest”. „Ik weet wat ik heb bereikt. De potentie is enorm. Het orderboek is rijkelijk gevuld.” Ook de overdracht wil Van Houten voortvarend doen. Medio oktober start zijn opvolger al: de 48-jarige Roy Jakobs. Tot begin 2023 blijft Van Houten bij Philips, maar op de achtergrond, als adviseur.  „Ik geloof niet in lange handover-periodes”, zegt hij. „Twaalf jaar geleden heb ik dat meegemaakt.”   Dat is een bijkomend voordeel van de toekomstige topman: hij is al ingewerkt. Jakobs  was door Van Houten zelf  in 2018 benoemd tot  het bestuur van Philips.       Wat nu? Over de toekomst maakt Van Houten zich geen zorgen, zegt hij. „Ik heb heel veel interesses en contacten.” ||https://www.nrc.nl//nieuws/2022/08/16/vertrekkend-philips-topman-frans-van-houten-vastberaden-en-ongeduldig-a4139066
2022-08-17||DNB waarschuwt: niet te veel compenseren voor koopkrachtverlies|| Terwijl kabinet en coalitiepartijen zich  het hoofd breken over maatregelen om huishoudens te compenseren voor de rap opgelopen kosten voor levensonderhoud, klinkt vanuit De Nederlandsche Bank een waarschuwing: als het kabinet te royaal de koopkracht repareert, zal dat de prijsstijgingen juist verder aanwakkeren. Olaf Sleijpen, directeur monetaire zaken en financiële stabiliteit bij DNB, schrijft in een opinieartikel in NRC dat „grootschalige steun nu onverstandig is en zelfs averechts werkt”.  Nu de koopkracht voor miljoenen huishoudens in Nederland onder druk staat door rap opgelopen prijzen, is de politieke reflex in Den Haag onmiskenbaar. Huishoudens, vooral lage  en ook middeninkomens, moeten effectief én snel gecompenseerd worden, voor torenhoge energierekeningen en voor de prijzige boodschappen in de supermarkt. Een nieuw koopkrachtpakket van het kabinet moet volgens Sleijpen binnen de perken worden gehouden en zich „echt (...) richten op de hardst getroffen huishoudens.” De belangrijkste vrees van DNB is dat omvangrijke compensatie de inflatie vérder kan aanwakkeren. Miljardensteun kan volgens de centrale bank goed verdedigbaar zijn als de economische vraag wegvalt, zoals tijdens de coronacrisis, waarin de overheid te hulp schoot met miljarden aan steun om de economie draaiend te houden.  Maar daar is volgens DNB nu geen sprake van.   De hoge inflatie in Nederland (bijna 12 procent in juli, volgens de Europese definitie), komt volgens DNB – en veel economen – vooral door tekorten aan de aanbodkant: van producten en diensten. Als de overheid consumenten gaat steunen   in  zulke tijden van schaarste, is een economische les „dat de prijzen dan zullen stijgen”, aldus Sleijpen.  Brede stimulering van de economie  door de overheid   bemoeilijkt volgens het DNB-directielid de pogingen van de Europese Centrale Bank om de inflatie te temmen. De ECB, waarbinnen DNB meebeslist, verhoogde vorige maand de rente en heeft gezinspeeld op verdere renteverhogingen. Bij een hogere rente wordt lenen duurder, wat de economische activiteit – en uiteindelijk de inflatie – moet beteugelen. „De ECB probeert met haar beleid de vraag af te remmen”, zo houdt Sleijpen politici in Den Haag voor. „Als de overheid tegelijkertijd het gaspedaal indrukt, helpt dat niet om de bestemming te bereiken.” DNB is in het Haagse wereldje een stem met redelijk gezag, al vallen lang niet alle ongevraagde beleidsadviezen van het in Amsterdam gevestigde instituut in vruchtbare aarde.  Al jaren pleit DNB-president Klaas Knot bijvoorbeeld vergeefs voor  verdere afbouw van  de hypotheekrenteaftrek en voor aanscherping van leennormen voor een koophuis. Nu kiest DNB de publiciteit op een strategisch moment: deze woensdag komen de coalitiepartijen van Rutte IV bij elkaar. Ze voeren deze weken topoverleg over de vormgeving van de reparatie van de koopkracht, als deel van de begrotingsonderhandelingen voor Prinsjesdag. Eerder verlaagde het kabinet de btw op energie en de benzineaccijnzen en kwam er een energietoeslag voor lage inkomens. Dat kost in totaal  6,5 miljard euro. Het kabinet is zelf ook niet tevreden met de ongerichte manier waarop het geld tot nu toe werd uitgegeven, en zint op preciezere maatregelen. „We moeten beseffen dat we collectief een stukje armer zullen worden”, zei minister van Financiën Sigrid Kaag (D66) aan het begin van de zomer. „Het continu willen of kunnen compenseren is gewoon niet mogelijk, is financieel niet houdbaar.” Het probleem: gerichte maatregelen, zoals een snellere verhoging van het minimumloon of van de zorgtoeslag om de kwetsbare groepen te helpen, zijn vaak complexer om uit te voeren. Dat geldt helemaal voor grotere vraagstukken, zoals een verschuiving van de belasting op arbeid naar die op vermogen, waarover geen politieke overeenstemming heerst. Om toch een snelle oplossing te vinden voor de huishoudens die in de problemen komen, wees het kabinet dinsdag ook op de verantwoordelijkheid van werkgevers. „Een groot gedeelte van de koopkrachtreparatie moet van loonstijgingen komen”, aldus minister Karien van Gennip (Sociale Zaken en Werkgelegenheid, CDA).  Ook DNB is voorstander van loonstijgingen, al vindt Sleijpen het niet wenselijk dat de rekening „volledig  bij het bedrijfsleven” wordt neergelegd. De loonstijgingen moeten „betekenisvol” zijn, maar ook „passend”. „We zijn niet gebaat bij het onverkort doorwerken van de inflatie naar de lonen”, schrijft hij, verwijzend naar de jaren 70, waarin hoge loonstijgingen de piekende inflatie verder voedden.  De volgende ronde kabinetssteun moet volgens DNB vooral niet te duur zijn. Begrotingsdiscipline, schrijft Sleijpen, is extra belangrijk omdat Nederland tijdens deze energiecrisis „simpelweg armer” wordt. Nederland betaalt nu veel meer aan geïmporteerde energie – geld dat wegvloeit naar energie-exporterende landen. „Inkomenscompensatie financieren met een hogere staatsschuld betekent dat de rekening wordt doorgeschoven naar volgende generaties.” ||https://www.nrc.nl//nieuws/2022/08/16/dnb-waarschuwt-niet-te-veel-compenseren-voor-koopkracht-a4139065
2022-08-17||Massale vissterfte in de Oder, maar wat is de boosdoener?||Nog altijd is niet duidelijk wie of wat de massale vissterfte heeft veroorzaakt in de Oder, een rivier van ruim 850 kilometer die ontspringt in Tsjechië en via Polen en de grens met Duitsland naar de Oostzee loopt. Volgens de Poolse brandweer is er sinds eind juli al honderd ton dode vis komen bovendrijven. Vijf vragen over deze milieuramp.  1. Wat is er tot nu toe gedaan om de oorzaak te achterhalen?  In Polen worden monsters van het rivierwater onderzocht op zo’n  driehonderd schadelijke stoffen, waaronder bestrijdingsmiddelen. Nadat de Provinciale Inspectie voor Milieubescherming in het Poolse Wroclaw op 28 juli de eerste melding van de dode vissen had binnengekregen, ontdekte ze mesityleen in monsters van het water. Dat is een stof die giftig is voor in het water levende organismen. 2. Wat is mesityleen precies? Mesityleen wordt onder meer gebruikt als oplosmiddel voor rubber of hars en is zeer giftig voor in het water levende organismen. Als mensen het inademen of doorslikken, kan dat  slaperigheid, hoofdpijn, hoesten, flauwvallen en keelpijn veroorzaken. De stof irriteert de huid, de ogen en de ademhaling. In hogere concentraties heeft mesityleendamp een verdovende werking.  3. Dus de boosdoener is gevonden? Nee, dat is niet zeker. Sinds 1 augustus is er geen mesityleen in het rivierwater meer gemeten. Tot nu toe kan alleen kwik worden uitgesloten als doodsoorzaak. Laboratoria kunnen gericht op stoffen testen, maar er zijn   „enkele honderdduizenden organische verbindingen” die de vissterfte veroorzaakt zouden kunnen hebben, zegt wateranalist Wolf von Tümpling van de Friedrich-Schiller-Universität Jena tegen het Duitse weekblad Die Zeit. Wel zijn er aanwijzingen dat de samenstelling van het rivierwater afwijkingen vertoont. Zo is het zoutgehalte in het water veel te hoog. Volgens Von Tümpling is dit funest voor zoetwatervissen: het is alsof ze ineens in de zee leven, waar ze niet op gebouwd zijn. Maar het hoge zoutgehalte zegt nog niks over de oorzaak van de vervuiling. 4. Hoe reageren de autoriteiten?  Duitse politici hebben boos gereageerd op de Poolse informatievoorziening. Dietmar Woidke, de minister-president van de deelstaat Brandenburg, waar de rivier vanuit Polen Duitsland instroomt, zei tegen persbureau DPA dat de Poolse autoriteiten alleen „druppels” informatie delen. De Duitse minister Steffi Lemke (Milieu, de Groenen) eiste op televisiezender ARD een volledig en transparant onderzoek naar de oorzaken van de massale vissterfte. Als dat onderzoek geen resultaten oplevert, zal het volgens haar leiden tot een „enorm verlies aan vertrouwen”. Lemke riep een taskforce in het leven waarin experts uit beide landen zitten om informatie te kunnen  uitwisselen. Vrijdag zei de Poolse premier Mateusz Morawiecki  dat het waarschijnlijk jaren zal duren voordat de rivier zich redelijkerwijs kan herstellen. Hij noemde het „waarschijnlijk” dat „enorme hoeveelheden chemisch afval in de rivier zijn gedumpt”. De Poolse autoriteiten hebben ruim twee ton uitgeloofd voor de gouden tip over de milieuramp. Beide landen hebben mensen opgeroepen om bij het water van de Oder uit de buurt te blijven. 5. Hoe gaat het nu verder?  Laboratoria blijven voorlopig nog wel even monsters van het rivierwater op gifstoffen testen. Het is niet zeker dat dit definitief uitsluitsel zal opleveren.  Ook moet nog nader onderzocht worden hoeveel vissen de ramp overleefd hebben, en wat het lot is van mederivierbewoners als krabben en rivierplanten. De eerste berichten bieden weinig hoop. In Polen zijn  dode zeevogels en bevers gemeld. „Het lijkt erop dat alles wat lucht uit het water ademt, is gestorven”, zegt Johannes Giebermann van het landschapsbeheerbureau Frankfurt (Oder) tegen het Duitse weekblad Der Spiegel. „Niet alleen vissen op grote schaal, maar bijvoorbeeld ook mosselen en slakken. We kunnen de omvang ervan op dit moment niet eens inschatten.” Wateranalist Von Tümpling hoopt op zijn beurt dat de overgebleven vissen een „begin van een nieuw ecologisch evenwicht” kunnen vormen.  Correctie (woensdag 17 augustus 2022): In een eerdere versie was de naam van Dietmar Woidke, minister-president van de deelstaat Brandenburg, verkeerd gespeld. Dat is hier aangepast.||https://www.nrc.nl//nieuws/2022/08/16/massale-vissensterfte-in-de-oder-maar-wat-is-de-boosdoener-a4139064
2022-08-17||Opinie | Compensatie voor de hoge prijzen? Nee, dat voedt juist de inflatie||De inflatie is de afgelopen twaalf maanden ongekend sterk opgelopen. Het verleden leert dat inflatie, wanneer deze eenmaal is ontspoord, grote schade aan de economie toebrengt. Het is daarom van belang om tijdig en vooral effectief in te grijpen.  Olaf Sleijpen is directeur monetaire zaken en financiële stabiliteit bij De Nederlandsche Bank. De Europese Centrale Bank (ECB) heeft haar koers in reactie op de hoge inflatie drastisch gewijzigd. Zo is de beleidsrente voor het eerst in elf jaar tijd verhoogd en zijn de aankoopprogramma’s gestopt. Meer renteverhogingen zitten in het vat.  Bij het bestrijden van de inflatie hebben nationale overheden en sociale partners echter ook een rol. Overheden zullen juist nu terughoudend moeten zijn met stimulerend begrotingsbeleid. Tegelijkertijd hebben met name de gestegen energieprijzen een grote impact op de koopkracht van veel huishoudens. Hoewel de wens om huishoudens en bedrijven te compenseren voor de hogere inflatie begrijpelijk is, bestaat het risico dat zulke maatregelen de inflatie juist verder voeden. De maatvoering is dus cruciaal. En de hoge inflatie, en de gevolgen ervan, vereisen bovenal een collectief antwoord. Deze maand neemt het Nederlandse kabinet een besluit over eventuele koopkrachtmaatregelen, in voorbereiding op Prinsjesdag. Met een inflatie in Nederland van bijna 12 procent in juli zal de druk groot zijn om huishoudens te (blijven) compenseren voor de hogere prijzen.  De roep om extra compensatie wordt ook gevoed door de recente ervaring met de coronasteunmaatregelen. Toen werkte miljardensteun immers goed om bedrijven en huishoudens te beschermen. Maar er is een cruciaal verschil met de coronacrisis, waardoor grootschalige steun nu onverstandig is en zelfs averechts werkt. De oorzaak van de hoge inflatie ligt namelijk in de eerste plaats bij de aanbodkant van de economie. Tekorten in het aanbod los je niet op door financiële steun te geven aan kopers van producten en diensten. Dat stimuleert de vraag alleen maar, terwijl het aanbod achterblijft. Een economische les is dat de prijzen dan zullen stijgen. De ECB probeert met haar beleid de vraag af te remmen. Als de overheid tegelijkertijd het gaspedaal indrukt, helpt dat niet om de bestemming te bereiken.  De stijgende (energie)prijzen hebben naast economische ook grote maatschappelijke gevolgen. We zien om ons heen de energierekeningen snel oplopen en daarmee ook de kans dat mensen in betalingsproblemen komen. Vooral de huishoudens met lage inkomens worden bijzonder hard geraakt. Het ligt voor de hand dat de overheid in ieder geval de ergste noden aanpakt die daarmee ontstaan. Wanneer het kabinet tot verdere compensatie besluit, is het echter belangrijk die ook echt te richten op de hardst getroffen huishoudens. Dit vraagt om gerichter, maar ook om ander beleid dan tot nu toe gevoerd is.  Er moet daarbij oog zijn voor de gevolgen voor de bredere economie. Zo werken de verlaging van energiebelastingen en brandstofaccijnzen eerder dit jaar de energietransitie tegen en komen deze maatregelen ook ten goede aan hoge inkomens. Daarnaast is het belangrijk om  maatregelen te nemen die de prikkel om (meer) te gaan werken niet wegnemen, en liefst zelfs vergroten. Immers, we hebben ook te maken met een historische krapte op de arbeidsmarkt en het is van belang dat meer mensen meer uren per week gaan werken en ook langer doorwerken. Als de overheid aanvullende steun verleent, zou dit niet moeten leiden tot een groter begrotingstekort. Het huidige begrotingsbeleid is al behoorlijk stimulerend, en dat tegen de achtergrond van een economie die zich krachtig heeft hersteld uit de coronacrisis en dus nu al tegen zijn capaciteitsgrenzen aanloopt.  Er is  alle reden om juist nu vast te houden aan de regels voor begrotingsdiscipline.  De overheid kan met eventuele steun de pijn ten slotte niet wegnemen, alleen maar herverdelen. De hoge inflatie wordt namelijk voor een belangrijk deel veroorzaakt door de gestegen kosten van energie die we importeren uit het buitenland. Daardoor wordt ons land simpelweg armer. Inkomenscompensatie financieren met een hogere staatsschuld betekent dat de rekening wordt doorgeschoven naar volgende generaties. Als de manoeuvreerruimte voor de overheid zo beperkt is dat zij alleen de ergste noden kan lenigen, wat betekent dat dan voor de inkomensschade die wordt geleden door anderen? Hier ligt een taak voor werkgevers en werknemers. Aan de onderhandelingstafel zullen zij tot een betekenisvolle maar  ook passende loonstijging moeten komen. We zijn niet gebaat bij het onverkort doorwerken van de inflatie naar de lonen; in de jaren zeventig hebben we gezien dat automatische prijscompensatie niet de juiste weg is. Maar het ligt wel voor de hand om te komen tot een loonstijging die rekening houdt met de ontwikkeling van (kern-)inflatie en arbeidsproductiviteit en op die manier de pijn verzacht. Zo kan een deel van het koopkrachtverlies voor werkenden worden goedgemaakt, aanvullend op de inkomenssteun die de overheid geeft aan degenen die het hardst worden getroffen. En wordt de rekening ook niet volledig bij het bedrijfsleven neergelegd; dat is tenslotte de motor van onze economie. Het kabinet staat voor ingewikkelde keuzes in tal van grote vraagstukken. Met de huidige energieprijzen is de klimaattransitie urgenter dan ooit. Daarnaast is er een ongekende krapte op de arbeidsmarkt. Extra arbeidsaanbod uitlokken in een meer duurzame economie is niet eenvoudig. Dat andere grote vraagstuk, hoe gaan we om met de pijn van de inflatieschok, kan de centrale bank, en ook de overheid, niet alleen oplossen. Niet alleen het ECB-beleid, maar ook de mate waarin overheden compensatie bieden, bepaalt uiteindelijk de lengte en diepte van de inflatieschok. Ook werkgevers en werknemers zullen moeten bijdragen.  Tijdens de coronacrisis waren we gebaat bij brede financiële steun – en dus een doorslaggevende rol voor de overheid. Nu zijn we dat juist niet. Hoe lastig die boodschap ook is, we kunnen er niet omheen. Gelukkig heeft Nederland al vaker laten zien via een gezamenlijke, breed gedragen aanpak sociaal-economische uitdagingen het hoofd te kunnen bieden. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/dnb-kabinet-moet-terughoudend-zijn-met-compensatie-voor-inflatie-a4139061
2022-08-17||‘House of the Dragon’ moet fans  genezen van hun ‘Game of Thrones’-kater||Tijdens de verveling van de lockdowns begonnen seriekijkers opnieuw aan klassiekers als The Sopranos, Breaking Bad en The Office. Maar in Game of Thrones, de best bekeken en meest bekroonde serie aller tijden, hadden ze geen zin meer. Het is de kater, waarschijnlijk. Het achtste en laatste seizoen van Game of Thrones, dat uitkwam in 2018, maakte een groot deel van de fans razend. Geliefde personages raakten volgens critici verstrikt in een kluwen van losse eindjes en er zou overhaast naar een ongeloofwaardige ontknoping zijn toegewerkt. Politieke intriges en vlijmscherpe dialogen verdwenen naar de achtergrond, om plaats te maken voor grof geweld en effectbejag. Zelfs de acteurs spraken hun teleurstelling uit. Het einde van de serie „f*cked me up”, zei Emilia Clarke, die wereldberoemd werd door haar vertolking van  drakenmoeder Daenerys Targaryen. Niet lang na de laatste aflevering kwam een petitie online waarin kijkers HBO opriepen het laatste seizoen over te doen. Dit keer met ‘competente schrijvers’. Hij werd door bijna twee miljoen mensen ondertekend. Producent HBO probeerde de boel te sussen door te zeggen dat er altijd wel iemand op Twitter roept dat het niet goed genoeg is.  Dat het misging, had volgens de fans twee redenen: ten eerste had George R. R. Martin, op wiens dikke fantasyboeken Game of Thrones is gebaseerd, steeds minder te zeggen over de serie. De serie liep na een paar seizoenen al vooruit op zijn boeken. Waarom weet hij niet. „Dat moet je aan Dan en David [Weiss en Benioff, showrunners, red.] vragen.” Verder zouden showrunners Weiss en Benioff gewoon geen zin meer hebben in de serie. Anders dan de showrunners, hadden HBO en Martin de smaak te pakken. Game of Thrones zou een soort Star Wars kunnen worden, stelde de schrijver  zich voor. Een franchise, waarbinnen ruimte is voor allerlei verhalen en producties. Maar de zoektocht naar de juiste opvolger van de meest succesvolle serie ooit verliep moeizaam. De lat lag hoog; zeker na de backlash die volgde op het laatste seizoen, en met de concurrentie van Amazon Prime  die volgende week komt met Rings of Power, de prequel van The Lord of the Rings. Vijf ideeën haalden de productiefase. Seriemakers gingen de strijd aan in wat „The War of the Five Pitches” werd genoemd.  Toen fans dachten dat Martin de laatste Game of Thrones-boeken zo snel mogelijk zou afmaken, schreef hij wat anders. Fire & Blood, een tweetal boeken over de geschiedenis van House Targaryen. De Targaryens, met hun gekte, draken en witte haren, zijn een van de populairste families in Game of Thrones. Het eerste boek verscheen in 2018, het tweede boek moet nog uitkomen. Maar de tekst ligt er, en vormt nu de basis voor House of the Dragon. En Martin zit erbovenop. Wat ook helpt is dat de nieuwe showrunner, Ryan Condal, zichzelf omschrijft als een Game of Thrones-superfan en Martin absoluut niet teleur wil stellen.  Hij vergelijkt de reputatie van  Thrones met die  van de The Beatles: met House of the Dragon wil hij niets namaken, zegt hij. Hooguit een ode brengen aan een meesterwerk. Dat House of the Dragon haar voorganger eert, hoor je al in de openingsmuziek – de grootste oorwurm uit de geschiedenis van de tv-intro’s. De eerste aflevering brengt ons terug naar Dragon’s Landing, het kasteel dat kijkers van Thrones maar al te goed kennen, en herinnert ons terloops maar effectief aan sleutelscènes uit de eerdere serie. Westeros ziet er prachtig uit: de franchise onderscheidt zich wederom door de aandacht voor details. En de eerste draak die in beeld komt, de eerste orgie, en het eerste slachtoffer van high definition-geweld voelen vertrouwd.   Maar er is een boel anders. Waar Game of Thrones soms seizoenen nodig had om personages op dezelfde plaats te krijgen, omdat de wereld zo groot was, houden we het in House of the Dragon bij één familie. Dit levert tijd op – ook voor de kijker, die deze keer geen Wikipedia nodig heeft om ieder personage te kunnen onthouden en plaatsen. Extra tijd wordt nog bespaard door in de serie sprongen in de tijd te maken. Er hoeft geen plot of tijd te worden opgevuld om losse eindjes te voorkomen. Het plot doet denken aan HBO’s andere recente megasucces: Succession. Na de dood van de koning ontstaat een strijd om de troon. Waar honderd jaar lang wanhopig werd vastgehouden aan een traditie waarin enkel mannen geschikt werden geacht voor het koningschap, kiest de koning voor zijn dochter, zijn enige kind: Rhaenyra Targaryen. Zij lijkt in alles de perfecte kandidaat, maar haar gender maakt haar opvolging omstreden. Met twee draken aan haar zijde komt ze op voor haar recht. Ze vecht niet tegen ijs-zombies, maar tegen het patriarchaat. Met deze feministische insteek lijken HBO en Martin de teleurgestelde Thrones-fans tegemoet te komen. Met de meeste ambitieuze vrouwen liep het  in Game of Thrones ongeloofwaardig slecht af. Vrouwelijke machthebbers bleken te emotioneel, of overschatten zichzelf, en gingen aan clichés ten onder. Ook was er een kloof tussen naakte mannen en naakte vrouwen in Thrones. De data werden door de fans nauwkeurig bijgehouden.  House of the Dragon lijkt op een goedmaker. HBO doet er overduidelijk alles aan om de fans te genezen van hun Game of Thrones-kater. George R. R. Martin werkt ondertussen nog altijd aan het laatste Game of Thrones-boek. Dat gaat heel anders aflopen dan in de serie, zegt hij. Het is net als met  House of the Dragon, eigenlijk: Some will be the same, a lot will not.” Correctie (18 augustus 2022): in een eerdere versie van dit artikel stond de verschijningsdatum van House of the Dragon abusievelijk verkeerd vermeld. Dat is hierboven aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/16/house-of-the-dragon-moet-fans-genezen-van-hun-game-of-thrones-kater-2-a4139057
2022-08-17||OM legt opnieuw beslag in mondkapjesaffaire, onder meer op woningen en auto&#8217;s||De FIOD heeft onder leiding van het OM dinsdag opnieuw beslag gelegd op diverse eigendommen van de drie voormalige bestuurders van de Stichting Hulptroepen Alliantie (SHA), de organisatie die werd geleid door Sywert van Lienden, Camille van Gestel en Bernd Damme. Dat schrijft het OM op zijn website. Het gaat om onder meer financiële tegoeden, auto’s en woningen in Nederland, Luxemburg en Zwitserland.    SHA werd in het voorjaar van 2020 opgericht met als doel om zonder winstoogmerk onder meer mondkapjes naar Nederland te importeren voor zorginstellingen tijdens de coronacrisis. Kort daarna richtte het drietal Relief Goods Alliance B.V. (RGA) op, waarmee zij met de overheid een mondkapjesdeal van 40 miljoen euro sloten.  Hoewel de deal met de overheid via RGA werd gesloten, hielden de bestuurders de schijn op dat de afspraak met het niet-commerciële SHA werd gemaakt. Van Lienden, Van Gestel en Damme hielden gezamenlijk ruim 20 miljoen euro over aan de deal. Ze worden nu verdacht van oplichting, verduistering en witwassen.  In april legde het Openbaar Ministerie al beslag op de Nederlandse bankrekeningen van het drietal. Het ging om een bedrag van in totaal 11,5 miljoen euro.  Eind juli oordeelde de rechtbank tevens dat Van Lienden en Damme ontslagen moesten worden als bestuurders van de SHA (Van Gestel trad in september 2020 terug als bestuurder). Het tweetal mag de komende vijf jaar ook geen bestuurder of commissaris van een stichting worden. Volgens de rechtbank richtten ze, tegen de stichtingsstatuten in, om commerciële redenen een concurrent van SHA op, namelijk de RGA.  Van Lienden liet in een reactie op Twitter weten verbaasd te zijn over het vonnis. Volgens hem had de rechtbank „de uitspraak gedaan zonder kennis te hebben genomen van alle ingebrachte feiten en aangedragen argumenten. 80 procent is bewust niet door de rechter betrokken in het vonnis.” Van Lienden liet daarnaast in zijn verklaring weten dat de rechtbank het lopende Deloitte-onderzoek naar de deal ten onrechte niet wilde afwachten. Van Lienden zei na de publicatie van dat onderzoek mogelijk in hoger beroep te gaan. ||https://www.nrc.nl//nieuws/2022/08/16/om-legt-opnieuw-beslag-in-mondkapjesaffaire-onder-meer-op-woningen-en-autos-a4139054
2022-08-17||Een samoerai moet de strijd aangaan met de bruingemarmerde schildwants||Mintgroene kaviaar, zo lijkt het. Achtentwintig halfdoorzichtige eitjes, dicht tegen elkaar aan, afgezet op het blad van een bramenstruik. „De vrouwtjes van Halyomorpha halys, de bruingemarmerde schildwants, hebben zeven eierstokken”, vertelt entomoloog Karin Winkler van Wageningen Plant Research. „Daarmee kunnen ze per keer een pakket van zevenmaal vier eitjes afzetten. Dus je kunt je voorstellen dat die wantsen zich, als ze niet gehinderd worden, behoorlijk snel kunnen voortplanten.” Een nachtmerrie voor fruittelers, die zo hele oogsten kunnen mislopen. Ténzij ze hulp krijgen van een millimetergroot zwart sluipwespje: Trissolcus japonicus, oftewel de samoeraisluipwesp. We staan in Proeftuin Randwijk, waar onderzoekers van Wageningen University & Research, adviseurs en fruittelers de handen ineenslaan om onafhankelijk onderzoek te doen naar onder andere gewasbescherming – bijvoorbeeld tegen de bruingemarmerde schildwants. Sinds de van oorsprong Aziatische soort eind 2018 voor het eerst in Nederland werd waargenomen, houden fruittelers hun hart vast. „Weinig wantsen zijn zo verwoestend voor appel- en perenbomen als Halyomorpha”, zegt Winkler. „Met z’n zuigsnuit tast hij de bladeren en vooral ook de jonge vruchten aan, die daardoor vervormingen krijgen.” Het vervormde fruit is onverkoopbaar. Ook late aantasting leidt tot problemen, want dat fruit rot eerder. In Nederland leven meer dan 640 soorten wantsen en ze zijn lang niet allemaal schadelijk voor gewassen, benadrukt Winkler. Integendeel: sommige roofwantsen zijn juist nuttig om planten te beschermen tegen andere insecten. „Eigenlijk zijn er maar twee soorten die écht een plaag kunnen vormen voor de fruitbomen. De inheemse roodpootschildwants en dus deze nieuwkomer.” Winkler ritst voorzichtig een vierkant tentje van fijnmazig gaas open, waarin nóg weer een tentje zit met daarin enkele bruingemarmerde schildwantsen. „Alles om te voorkomen dat ze ontsnappen.” In de hoek van de binnenste tent zitten twee volwassen wantsen te paren, hun achterlijven tegen elkaar. Ze zijn allebei ongeveer een centimeter groot, en hebben zwart-wit gestreepte antennes, zwart-wit gestreepte poten en een bruin vlekkerig schild, door een zwart-witte zoom omrand. Hoge temperaturen in de zomer zorgen ervoor dat de wantsen zich sneller voortplanten en ontwikkelen, vertelt Winkler. „Momenteel lijkt het erop dat er in Nederland maar één generatie wantsen volgroeit per jaar, maar uit landen als Italië weten we dat zich bij warm weer ook wel twee generaties in één zomer kunnen ontwikkelen.”   Over het algemeen komen begin juni de eerste eitjes uit en doen ze er zo’n twee maanden over om te ontwikkelen, vertelt de Franse masterstudent Paul Sicot, die stage loopt in Randwijk. „Maar in ons lab hebben we een klimaatkamer, waar de temperatuur constant wordt gehouden op 24 graden Celsius en 60 procent luchtvochtigheid. Dan heb je binnen een week al jonge wantsen.” In die klimaatkamer liggen tientallen eipakketjes. Maar lang niet allemaal zijn ze mintgroen: sommige eitjes, of zelfs hele pakketjes, zijn grijs tot zwart. „Dat is het werk van sluipwespen”, vertelt Sicot enthousiast. „Die leggen hun eigen eitjes in de Halyomorpha-eitjes, en voorkomen zo dat deze uitgroeien.” In Nederland komen zo’n 4.000 sluipwespsoorten voor, die parasiteren op andere insecten. Die worden vaak ingezet als plaagbestrijders. Winkler: „Sommige sluipwespen zijn generalisten, en gebruiken de eitjes van allerlei soorten. Maar je hebt ook specialisten, waaronder de samoeraiwesp. Die kiest bijna uitsluitend de eipakketten van de bruingemarmerde schildwants uit om haar nageslacht in groot te brengen.” Generalisten parasiteren minder eitjes, en ook minder succesvol. Winker: „De samoeraisluipwesp is veel efficiënter. Die parasiteert vrijwel alle eitjes, en dan komen er binnen twee weken weer nieuwe wespjes uit die ook weer eitjes parasiteren. Zo kom je wel van je plaag af.” Handig, zo’n natuurlijke bestrijder, maar de vraag is nu of die samoeraiwesp überhaupt voorkomt in Nederland en welke andere sluipwespen bij de wantsenbestrijding kunnen helpen. Winkler: „Om dat te onderzoeken verzamelen we met hulp van citizen science eipakketjes van schildwantsen. We vragen mensen om het aan ons door te geven als ze geparasiteerde eipakketten tegenkomen, we hebben op onze website informatie hoe je ze kunt herkennen. Zelf zetten wij ook eitjes uit onze kweek uit in het veld, om sluipwespen mee te lokken. Die komen op de geur af.” Dat ‘uitzetten’ gebeurt met papieren stripjes waarop de eitjes zitten vastgeplakt, en die aan de onderkant van boombladeren worden vastgeniet. „De wantsen zelf zetten hun eitjes ook altijd aan de onderkant van het blad af.” Uit voorzorg zijn alle uitgezette eitjes wel een week lang in de koelkast bewaard bij 4°C. „Daardoor trekken de eitjes nog wel wespen aan, maar komen ze sowieso niet meer uit. We willen  niet bijdragen aan het nodeloos verspreiden van de wantsen.” In de eerste lichting onderzochte eitjes zijn nog geen samoeraisluipwespen aangetroffen, en dus blijft de zoektocht voortduren. Winkler: „Als ik onder een boom zit, kijk ik altijd even omhoog, naar de onderkant van de bladeren. Laatst zat ik buiten te lunchen, en zag ik in één oogopslag drie pakketjes. Beroepsdeformatie.” Schildwantsen heten zo omdat hun rug op een ridderschild lijkt. Soms worden ze stinkwantsen genoemd, omdat ze een vies ruikend verdedigingsstofje kunnen afgeven. De bruingemarmerde schildwants lijkt op de inheemse en onschadelijke grauwe schildwants, maar heeft vijf lichte stipjes in een rijtje op zijn schild en een zwart-witte zoom. Bovendien is zijn onderkant egaal, terwijl de grauwe schildwants een gestippelde onderkant heeft.  Eipakketten zijn mintgroen en komen vooral voor op fruitbomen en op de trompetboom catalpa, altijd aan de onderzijde van de bladeren. Meer informatie is te vinden op de website van Wageningen University & Research. Daar zijn ook meldingen door te geven. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/16/een-samoerai-moet-de-strijd-aangaan-met-de-bruingemarmerde-schildwants-a4139055
2022-08-17||Cees Engel, de krottenkoning van Rotterdam en Fort Oranje||De ratten liepen over de kinderbedjes. In de kasten hing de kleding te schimmelen door de vele lekkages. En als je er iets van zei, kon op een dag zomaar het slot van je voordeur vervangen zijn.  Zelf vond Cees Engel het paleisjes, de honderden woningen, soms amper meer dan een krap kamertje, die hij in de jaren 80 en 90 in Rotterdam verhuurde. De mensen konden er toch wónen? Hij gaf hun tenminste een dak boven het hoofd, de mensen die de instanties al hadden opgegeven en die niet aan de rand van de samenleving leefden, maar er allang overheen waren gevallen.  Engel overleed afgelopen week in zijn huis in België op 78-jarige leeftijd. Zeker vijftig jaar van zijn leven stonden in het teken van een verbeten strijd tegen de overheid. En van een lange strijd van overheden tegen hem. Na een  studie biochemie  in zijn geboortestad Utrecht vestigde Engel zich eind jaren 70  in Rotterdam. Zijn eerste juridische overwinning had hij toen al te pakken. Als dienstplichtig militair had hij zich verzet tegen een straf. Na jarenlang procederen stelde het Europees Hof voor de Rechten van de Mens hem in het gelijk. Het arrest in de zaak ‘Engel vs. Nederland’ werd een mijlpaal.  Daarna werd het Engel versus de gemeente Rotterdam, of de gemeente Rotterdam versus Engel – al  naargelang de kwestie van het moment. De stad zag met lede ogen hoe stadswijken verpauperden, woningen verkrotten en huisjesmelkers profiteerden. Op een ‘klootzakkenlijst’ van de gemeente stond ‘krottenkoning’ Engel bovenaan.  Behalve opeenhopingen van sociale ellende bleken sommige huizen ook drugspanden. Eind jaren 90 moest Engel er maandenlang voor de cel in. De strijd etterde nog jaren door. Tot de gemeente het in 2007 genoeg vond en de portemonnee trok: 13 miljoen euro voor 110 panden. Méér dan de taxatiewaarde, maar dan was het tenminste voorbij. In ruil daarvoor mocht Engel voortaan geen Rotterdamse pandjes meer kopen.  Zijn aandacht, en die van de overheid, verschoof daarna richting de Brabantse camping Fort Oranje. Engel kocht de verzameling stacaravans al in 2002. Het was toen volgens de website een „gezellige familiecamping”.  In tien jaar tijd gebeurde hetzelfde als met zijn Rotterdamse pandjes: er kwamen criminelen en  verschoppelingen, net zo lang en net zo veel tot de gemeente Zundert de boel wilde sluiten. Dat lukte in 2017. Anderen zeiden: het was er misschien geen paradijs, maar het was wél een vrijplaats voor mensen die nergens anders meer terecht konden. Net als in Engels Rotterdamse huizen. Op die manier de onderkant van de onderkant bedienen kun je ondernemerschap noemen. Een andere term is er ook voor: parasiteren op kwetsbaarheid. Mensen die verder niks hadden betaalden veel geld voor huizen waar vaak van alles aan schortte. Zelf hield Cees Engel altijd vol dat hij het goed bedoelde, maar dat de overheid hém frustreerde. Dan is er dit, dan is er dat, zei hij in 2007 tegen RTV Rijnmond over de procedures tégen hem. „Waaróm vraag ik me al een jaar of twintig af.” Op zijn kantoor en in zijn Belgische huis stonden tal van dossiers, gevoed door een diepgevoeld wantrouwen in de overheid.  Die geest leeft voort bij zijn zoons Jan, die Fort Oranje beheerde, en Willem, de voorman van Viruswaarheid. Na het overlijden van zijn vader twitterde Willem: „Fort Oranje was een trial-run voor de C19-maatregelen [coronamaatregelen]. Het afstemmen van wet veiligheidsregio’s en wet publieke gezondheid was het doel van deze onteigeningsoperatie.” ||https://www.nrc.nl//nieuws/2022/08/16/cees-engel-de-krottenkoning-van-rotterdam-en-fort-oranje-a4139053
2022-08-17||‘Ideologische’ angel lijkt eruit: musea gaan weer stemmen over eigen definitie|| Komt er volgende week woensdag in Praag na drie jaar een einde aan de ‘identiteitscrisis’ waarin internationale museumraad ICOM verkeert? Op een verhit ICOM-congres in Kyoto in 2019 stelde het internationale bestuur van de museumraad  de stemming over een omstreden tekst voor een nieuwe museumdefinitie uit. ICOM is met bijna 50.000 leden uit 138 landen de belangrijkste internationale vertegenwoordiging van musea. Het uitstel van de stemming in Kyoto gebeurde na verwijten van onder meer de Franse delegatie, dat de voorgestelde definitie en „ideologisch” manifest zou zijn, een „verklaring van modieuze waarden”.   Op het ICOM-congres in Praag  stemt de museumraad op woensdag 24 augustus opnieuw over de museumdefinitie. Dat gebeurt na een intensieve consultatieprocedure van ruim anderhalf jaar, waarbij meer dan honderd landelijke afdelingen betrokken waren. Verdeeld over twaalf stappen in vier rondes, van het verzamelen van kernwoorden, tot intern eindeloos sleutelen aan concept-teksten, werd uiteindelijk toegewerkt tot één voorstel. Namens ICOM Nederland,  dat met bijna 7.000 leden stevig vertegenwoordigd is binnen ICOM, reizen onder anderen bestuursleden Amanda Vollenweider (hoofd educatie en presentatie bij het Van Gogh Museum) en Paul Klarenbeek (hoofd marketing en communicatie bij het Drents Museum) naar Praag. „Wij zijn behoorlijk enthousiast over de tekst die nu voor ligt”, zegt Vollenweider, „wij gaan vóór stemmen.” De ICOM-museumdefinitie wordt in veel landen gebruikt als basis voor subsidieregelingen. In Nederland is het de basis voor het museumregister, een kwaliteitskeurmerk voor musea. Bovenal zegt het iets over hoe musea zélf hun taak opvatten. Het voorstel van 2019 is nu definitief van tafel. Die tekst voegde aan de bestaande feitelijke beschrijving (een museum „verwerft, behoudt, onderzoekt, documenteert”), een aantal waarden toe: zoals dat musea ook „democratiserende, inclusieve en veelstemmige ruimtes [zijn] voor kritische dialoog” met als doel „bij te dragen aan menselijke waardigheid en sociale rechtvaardigheid, mondiale gelijkheid en wereldwijd welzijn”. In de nieuwe tekst ontbreken die uitgesproken geëngageerde passages. In plaats daarvan staat er dat musea „diversiteit en duurzaamheid bevorderen” en dat ze actief „samenwerken met gemeenschappen”. De museumdefinitie zegt bovenal iets over hoe musea zélf hun taak zien Met die nieuwe tekst en de grondige inspraakprocedure vooraf, is de ‘ideologische’ angel wel uit de discussie, verwachten Vollenweider en Klarenbeek. „Wat volgens mij goed is aan de nieuwe tekst”, zegt Vollenweider, „is dat de kerntaken van musea benoemd blijven, het ‘verzamelen, conserveren, onderzoek doen’, maar dat er ook ruimte is voor de veranderende praktijk van musea.” Daarmee doelt ze met name op het „samenwerken met gemeenschappen”.  Klarenbeek: „Wij hebben als Drents Museum bijvoorbeeld komend voorjaar een tentoonstelling over Molukkers in Drenthe, die we samen met de Molukse gemeenschap ontwikkelen.” Vollenweider: „En bij het Van Gogh Museum hebben we de Beeldbrekers, een diverse groep jongvolwassenen die zelf museumpresentaties maakt en ons helpt om hun doelgroep aan te spreken. Een ander goed voorbeeld vind ik de tentoonstelling Zwart in Rembrandts tijd, in het Rembrandthuis, waarbij het Rembrandthuis echt heeft gezocht naar experts buiten het museum die hun advies konden geven.” Van het definitievoorstel uit 2019 werd destijds gezegd dat het musea mogelijk beter zou kunnen  beschermen tegen dictatoriale regeringsleiders, die onwelgevallige musea zouden willen sluiten. Is het niet jammer dat die meer geëngageerde passages nu zijn geschrapt? Vollenweider: „Dat kan ik moeilijk inschatten, maar feit is dat die woorden bij een eerste ronde wel genoemd zijn, maar dat ze in het langdurige proces niet overeind zijn blijven staan. Blijkbaar vonden ook andere musea dat deze woorden niet noodzakelijk waren.” Het zijn eigenlijk meer woorden die passen bij de missie van musea, was de conclusie tijdens Nederlandse bijeenkomsten over de definitie, zegt Vollenweider. „Als we straks de nieuwe definitie hebben, kunnen we misschien als ICOM werken aan een tekst die de missie van musea verwoordt.” Uit het proces kwamen opvallende internationale verschillen naar voren, zag Vollenweider: „Bijvoorbeeld het woord ‘institutie’, daar hebben westerse landen een sterke voorkeur voor, maar landen uit met name Zuid-Amerika gaven de voorkeur aan het meer open ‘ruimte’, daar heeft ‘institutie’ toch een soort koloniale, westerse bijklank.” Uiteindelijk is toch het woord institutie opgenomen in het voorgestelde tekst. Hoe andere landen straks gaan stemmen, kunnen Vollenweider en Klarenbeek moeilijk inschatten: „Maar het proces is zo open geweest, en iedereen heeft zoveel kansen gehad om zich ermee te bemoeien, dat ik vermoed dat er wel een meerderheid vóór zal zijn.” Als de museumdefinitie wordt aangenomen, dan begint opnieuw een gevoelig proces, zegt Vollenweider: „Dan gaan we de tekst naar het Nederlands vertalen, dan krijg je opnieuw gevoeligheid bij ieder woord. We proberen zoveel mogelijk musea erbij te betrekken, want van het internationale proces hebben we geleerd dat openheid werkt.” Correctie (17/8/22): In een eerdere versie stond dat stemmen gebeurt op basis van het aantal leden per land. Dat is onjuist, ieder nationaal comité brengt evenveel stemmen uit.  Huidige definitie: ‘Een museum is een permanente instelling, niet gericht op het behalen van winst, toegankelijk voor publiek, die ten dienste staat van de samenleving en haar ontwikkeling. Een museum verwerft, behoudt, onderzoekt, presenteert, documenteert en geeft bekendheid aan de materiële en immateriële getuigenissen van de mens en zijn omgeving, voor doeleinden van studie, educatie en genoegen.’ Opgesteld bij oprichting van ICOM in 1946, daarna verschillende keren aangepast (meest recent in 2007). Definitie-voorstel 2019: ‘Musea zijn democratiserende, inclusieve en veelstemmige ruimtes voor kritische dialoog over onderwerpen uit het verleden en de toekomst. Ze erkennen en behandelen hedendaagse conflicten en uitdagingen, en bewaren artefacten en herinneringen voor de maatschappij. Ook bewaren ze verschillende herinneringen voor toekomstige generaties en garanderen gelijke toegang tot erfgoed voor alle mensen. Musea hebben geen winstoogmerk. Ze zijn transparant en bereid tot samenwerking, en werken in actieve partnerschappen met en voor verschillende gemeenschappen, om te verzamelen, te bewaren, te onderzoeken, te interpreteren, te vertonen, en het begrip van de wereld te verbeteren, met als doel bij te dragen aan menselijke waardigheid en sociale rechtvaardigheid, mondiale gelijkheid en wereldwijd welzijn.’ Tekst die in 2019 tot felle discussie leidde (vertaling NRC). Voorstel 2022: Een museum is een permanente instelling, niet gericht op het behalen van winst, die ten dienste staat van de samenleving. Een museum onderzoekt, verzamelt, conserveert, interpreteert en presenteert materieel en immaterieel erfgoed. Open voor het publiek, toegankelijk en inclusief, bevorderen musea diversiteit en duurzaamheid. Ze opereren en communiceren ethisch, professioneel en in samenwerking met gemeenschappen, en bieden gevarieerde ervaringen voor educatie, plezier, reflectie en kennisuitwisseling. ICOM stemt in Praag over dit voorstel, dikgedrukt de passages die nieuw zijn (vertaling NRC). 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/16/ideologische-angel-lijkt-eruit-musea-gaan-weer-stemmen-over-eigen-definitie-a4139052
2022-08-17||Verliezend presidentskandidaat Odinga erkent verkiezingsuitslag Kenia niet||Raila Odinga, de verliezende kandidaat van de Keniaanse presidentsverkiezingen, erkent de maandag bekendgemaakte uitslag niet. Dat heeft Odinga dinsdag gezegd in een toespraak in de hoofdstad Nairobi. Oppositieleider Odinga zei dat hij alle „wettelijke en constitutionele mogelijkheden” in wil zetten om de uitslag, die William Ruto aanwees als winnaar, aan te vechten. Hij zei daarbij niet wat dat precies inhoudt, maar analisten vermoeden dat hij de uitslag bij het Keniaanse Hooggerechtshof zal aanvechten, zoals hij eerder succesvol deed in 2017. Tijdens zijn toespraak richtte Odinga zijn pijlen vooral op Wafula Chebukati, het hoofd van de Keniaanse kiescommissie. Chebukati maakte de uitslag maandag bekend, hoewel vier leden van de zevenkoppige kiescommissie hem niet steunden in zijn oordeel. Zij zijn van mening dat de laatste fase van het stemmen tellen „niet transparant” verlopen is. Odinga verloor de verkiezingen volgens Chebukati nipt: hij behaalde 48,5 procent van de stemmen, terwijl William Ruto 50,49 van de stemmen kreeg toebedeeld. Odinga noemde de door Chebukati bekendgemaakte resultaten „illegaal en onconstitutioneel”; Ruto, op zijn beurt, noemde Chebukati „een nationale held”. Vlak voor de toespraak van 77-jarige Odinga, die de presidentsverkiezingen voor de vijfde keer verloor, hielden ook de vier leden van de kiescommissie een persconferentie, waarin ze hun oordeel van een dag eerder herhaalden. De verkiezingen in Kenia vonden plaats op 9 augustus, maar het duurde zes dagen voordat de uitslag bekend werd gemaakt. Als Odinga inderdaad naar het Hooggerechtshof stapt en het hof de uitslag ongedaan maakt, moeten er binnen zestig dagen nieuwe verkiezingen worden georganiseerd. Als dat niet gebeurt, wordt William Ruto als president geïnaugureerd. In 2017 vocht Odinga, die tussen 2008 en 2013 premier van Kenia was, ook al de verkiezingsuitslag aan. Toen verloor hij van de zittende president Uhuru Kenyatta en stelde het Hooggerechtshof hem in het gelijk. Kenyatta won destijds ook de herverkiezingen, maar Odinga had zijn aanhangers daarbij opgeroepen niet naar de stembus te gaan. Destijds ging de betwiste uitslag gepaard met straatprotesten en verkiezingsgeweld. Zeker honderd mensen kwamen daarbij om het leven. Dinsdag riep Odinga in de toespraak zijn aanhangers op kalm te blijven en „het recht niet in eigen hand te nemen”. Correctie (17 augustus 2022): In een eerdere versie van dit artikel stond dat er duizend mensen waren omgekomen bij verkiezingsgeweld in 2017. Dat moest honderd zijn. Dat is hierboven aangepast.||https://www.nrc.nl//nieuws/2022/08/16/verliezend-presidentskandidaat-odinga-erkent-verkiezingsuitslag-kenia-niet-a4139047
2022-08-17||Acteur Daniel Kaluuya: ‘Een goed script is niet voldoende. Als ik de reden voor een film niet geloof, kan ik het niet steunen’||Veel mensen geloven volgens acteur Daniel Kaluuya (33)  dat een film óf onderhoudend moet zijn, óf diepte heeft. Onterecht vindt  de Brit die  zijn carrière bewust bouwde op projecten die beide bevatten.  Hij is nu te zien in een van de hoofdrollen van de zomerblockbuster Nope van regisseur Jordan Peele. In dit Spielbergiaanse scifi-epos ontdekken zijn personage, de stugge paardentrainer OJ, en zijn zus (Keke Palmer) dat er intergalactische interesse is in het gebied rond hun familieranch.  De film is een spectaculair horroravontuur, maar ook doorspekt met maatschappijkritiek. Onder meer op de hedendaagse hang om alles op beeld vast te leggen en op de neiging om bepaalde mensen uit de entertainmentgeschiedenis te wissen. In Nope heeft  een voorouder van Kaluuya’s personage meegewerkt aan    een van de allereerste  ‘filmopnames’. Hij was de jockey  in een befaamde bewegingsstudie van Muybridge uit 1878.  De naam van de maker haalde de geschiedenisboeken,  maar niemand weet nog wie deze  zwarte ‘filmster’ was.  Tijdens een interview dat Kaluuya samen met Palmer geeft in Berlijn over Nope, stelt de acteur dat het „hard werken” is, wil je serieuzere thema’s bespreken én mensen amuseren. En je moet bewust op die combinatie mikken. Kaluuya: „Ik wil dat de vrienden met wie ik ben opgegroeid kunnen genieten van wat ik maak. Ik wil dus niet in arthousefilms zitten waar je tien diploma’s voor nodig hebt om ze te begrijpen. Want voor wie doe je het?”  De acteur, die tegenwoordig ook films produceert en scenario’s schrijft, noemt veel „excellente” kunst ontoegankelijk. „Dan begrijp ik het misschien wel, maar mijn oom die van Steven Seagal-films houdt niet.” Bovendien heeft volgens hem niet iedere kunstenaar de luxe om films te maken die amper publiek bereiken.   Kaluuya, nu een Hollywoodster, groeide op in  een arbeiderswijk Noord-Londen. Om de energie van haar snel afgeleide zoon in goede banen te leiden, schreef zijn alleenstaande moeder hem in op jeugd-acteeropleidingen. De acteur stelde ooit dat hij „het product is van kunstsubsidies”.  Zijn talent viel op en hij speelde in en schreef op jonge leeftijd mee aan tienerdramareeks Skins en belandde onder meer in een aflevering van cultserie Black Mirror. Nadat regisseur Peele hem daar had gezien, vroeg hij Kaluuya voor de hoofdrol in zijn horrorkomedie Get Out (2017)  waarin een Afro-Amerikaanse fotograaf in de klauwen belandt van de schijnbaar progressieve, maar sektarische witte familie van zijn vriendin.  De film én de posters met Kaluuya’s   opengesperde ogen vol angst voor zijn racistische schoonfamilie voelden de tijdsgeest perfect aan. Get Out werd een enorme hit, waarna Kaluuya een klein maar opmerkelijk kwalitatief oeuvre in de VS opbouwde. Zo speelde hij mee in het geëngageerde Black Panther (2018), de eerste superheldenfilm met een bijna volledig zwarte cast. Had hij ook een hoofdrol in de Thelma & Louise-achtige roadmovie Slim & Queen (2019) over politiegeweld én won hij een Oscar voor zijn rol als de vermoorde Black Panther-leider  Fred Hampton in het historische drama Judas and The Black Messiah. De acteur slaagde erin de jonge activist zowel zachtheid mee te geven, als een opzwepende, ritmische spreekwijze en  fanatieke gedrevenheid. Kaluuya zorgt er vaak voor dat je als kijker het gevoel hebt dat er van alles broeit in het hoofd van zijn personages, dat gaat van sluimerende verliefdheid (Slim & Queen) tot rancune (Black Panther).  Ook stralen zijn personages geregeld een soort tristesse uit. Zoals paardentrainer OJ in Nope, die zich meer op zijn gemak voelt bij dieren, dan in de oppervlakkige filmwereld waaraan hij paarden levert.   Sinds Get Out lijkt Kaaluuya alleen te werken met zwarte of vrouwelijke regisseurs. De acteur noemt het in Berlijn geen „bewuste keuze” om niet meer te werken met witte, mannelijke regisseurs. „Maar wat ik heel bewust doe is mijzelf respecteren. Door mijn houding trek ik alleen mensen aan die er op dezelfde manier over denken. Ik ben overtuigd dat als ik een zwarte man speel, het een driedimensionaal personage moet zijn dat een verhaal vertelt.” Deze eisen willen niet zeggen dat hij alleen grote rollen aanneemt, stelt Kaaluuya. Voor Steve McQueens Widows had hij slechts elf draaidagen, maar zijn personage had verschillende kanten.   Een goed script is trouwens niet voldoende, vervolgt de acteur. „Ik wil ook begrijpen waarom een regisseur een bepaalde film maakt of een verhaal vertelt. En als ik die reden niet geloof, kan ik het niet steunen. Want als acteur help ik met de tijd die ik investeer een regisseur een verhaal te vertellen.”  Kaluuya heeft na al zijn jaren in de Britse en Amerikaanse acteerwereld weinig vertrouwen in het beeld dat de filmindustrie van hem of andere zwarte mensen neerzet. Toen Peele hem vroeg voor Get Out, was hij juist anderhalf jaar gestopt met acteren en overwoog hij de filmindustrie volledig vaarwel te zeggen, bevestigt hij in Berlijn. „Omdat ik de zin er niet meer van inzag. Ze presenteren het als een meritocratie; dat je meer werk zou krijgen naarmate je meer werkt. Maar het vrat aan me dat als ik wilde werken ik me voor moest doen als minder dan ik in het echte leven ben.”  De acteur heeft er vrede mee dat hij niet zoveel werkt als anderen, legt hij uit. „Ik ben eerder platzak geweest, dus weet dat ik dat aankan.” Tijdens het gesprek in Berlijn komt Kaluuya geregeld stellig en serieus over. Dat de acteur ook een andere kant heeft, bleek toen hij afgelopen jaar zijn Oscar in ontvangst nam voor Beste Mannelijke Bijrol, met een speech die eveneens ernst combineerde met entertainment. Na een traditioneel Oscar-eerbetoon aan God, geliefden, collega’s en Fred Hampton grapte de acteur dat hij die avond het leven ging vieren én hoe geweldig en ongelofelijk het was dat zijn ouders seks hadden gehad.  Waarna  de camera werd gericht op de verbijsterde blik van Kaluuya’s moeder.   Kaluuya liet eerder weten dat hij wel eens zin heeft om in een lichtere en meer humoristische film te spelen. Ziet hij Nope als een stap in die richting? Lacht: „Het gaat de goede kant op. Personage OJ heeft veel aan zijn hoofd, maar de relatie met zijn zus is heel vrolijk en speels.” Vrolijk  en liefhebbend zijn voor een camera is tegenwoordig een uitdaging voor hem, vervolgt hij. „Toen ik jeugdtheaterlessen volgde, was ik bombastisch en extravert en kon ik dat ook spelen. Ik heb heel hard gewerkt aan mijn meer ingetogen en stille spel. Maar dat heb ik nu wel wat gedaan.”  Tijd voor  een nieuwe uitdaging. De zoektocht naar een onderhoudend, diep én vrolijk script kan beginnen.   
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/entertainment-kan-best-diepgang-hebben-a4139051
2022-08-17||Indrukwekkende sci-fi over zien en gezien worden||Science fiction Nope Regie: Jordan Peele. Met: Daniel Kaluuya, Keke Palmer, Steven Yeun, Brandon Perea, Michael Wincott. Lengte: 131 minuten.  Er gebeuren vreemde dingen rond Haywood Hollywood Horses, de fokkerij die paarden levert aan de nabijgelegen Hollywoodstudio’s. Zo stort eigenaar Otis Sr. opeens ter aarde, in het ziekenhuis blijkt dat er op onverklaarbare wijze een muntstuk in zijn schedel terecht is gekomen.   Zoon Otis Jr. (OJ) zag vlak voordat zijn vader dodelijk werd getroffen een schaduw van een UFO over het landschap  trekken en vermoedt  dat er aliens in het spel zijn.  De schuchtere OJ en zijn extraverte zus Emerald besluiten fotografisch bewijs te leveren voor het bestaan van UFO’s, er valt geld mee te verdienen  waarmee de zieltogende fokkerij gered kan worden. Een beetje zoals hun  buurman Jupe de traumatische geschiedenis die hij met zich meedraagt  exploiteert. De flashback waarin het trauma van Jupe, een vroeger kindsterretje, via een point-of-viewshot uit de doeken wordt gedaan, behoort tot een van de griezeligste scènes van Nope. Nope is de derde film van Jordan Peele, de Amerikaanse filmmaker die indruk maakte met Get Out en Us. Net als in die films combineert Peele weer op vernuftige wijze allerlei genres, zoals horror, komedie en sciencefiction. Met opnieuw zwarte hoofdrolspelers die in penibele situaties terecht komen en allerlei al dan niet obscure verwijzingen naar films, de populaire cultuur en de maatschappij – met name de situatie van zwarten in hedendaags Amerika. Peele wilde met Nope een vermakelijke spektakelfilm maken die commentaar geeft op „onze verslaving aan spektakel”.  Dat is goed gelukt. Van Nope is zowel te genieten als film die langzaam toewerkt naar een opwindende Spielbergiaanse climax, en als film met meerdere betekenislagen. Van Peele wordt inmiddels verwacht dat hij in zijn werk politiek stelling neemt en reflecteert op etniciteit. Die verwachting  is in Nope eerder een last dan een lust. Het lijkt erop dat hij gewoonweg een spannende sciencefictionfilm wilde maken, met een groter budget dan hij ooit had. Een deel van Nope is door cameraman Hoyte van Hoytema met IMAX-camera’s gedraaid, het andere deel met 65mm-camera’s. Het resultaat is indrukwekkend.  De vraag wat het allemaal betekent is niet eenduidig te beantwoorden. Met name de scènes rond het personage Jupe lijken qua betekenis moeilijk in te passen. Peele stort bovendien erg veel over de toeschouwer uit, van een bijbelcitaat tot een poster van de door Sidney Poitier geregisseerde zwarte western Buck and the Preacher (1971). Ook is er de kwestie van de onbekende zwarte jockey op het echt bestaande en in Nope verwerkte filmpje (eigenlijk geanimeerde foto’s) van Eadweard Muybridge. Zijn experiment is beroemd, de naam van de zwarte paardrijder is echter onbekend. Zo gaat Nope uiteindelijk over zien en gezien worden, met als ontroerend voorbeeld OJ’s zus Emerald die zich ongezien voelde door haar vader, een onrecht dat door OJ recht wordt gezet. Het bekeken worden heeft  ook nare trekjes. Staat de UFO die de  hoofdpersonen gadeslaan symbool voor een surveillancestaat? En moet je altijd alles  willen zien? Zet  Peele  toch weer aan het denken. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/indrukwekkende-sci-fi-over-zien-en-gezien-worden-a4139050
2022-08-17||’We hebben platte grappen nodig’||Coupez! Regie: Michel Hazanavicius. Met: Romain Duris, Bérénice Bejo. Lengte:  110 min.  Filmkomedies doorbreken graag de vierde wand met een scène,  waarin blijkt dat  een acteur wéét dat hij in een film speelt. Dat is al zo oud als de film zelf. De Franse regisseur Michel Hazanavicius weet daar toch een grappige draai aan te geven door een remake te maken, waarin de acteurs weten dat ze zich in een remake bevinden. Zijn film Coupez! is een nieuwe versie van de succesvolle Japanse lowbudget-horrorkomedie One Cut of the Dead (2017) van Shinichiro Ueda.  Hazanavicius verstopt  dat niet; zo laat hij Japanse namen in het script  onvertaald. De regisseur is een specialist in pastiches en komedies, die een eclatant succes haalde met zijn zwijgende film The Artist (2011). Coupez! is een komedie over een doorgedraaide regisseur, die aan een zombiefilm werkt op een locatie die niet pluis blijkt te zijn. Vervolgens krijgt de film een knap uitgewerkte wending met vele dubbele lagen. Voor Hazanavicius is er geen groot verschil tussen een pastiche en een remake. „Coupez! begint als een soort pastiche op een  slechte B-film, die tegelijkertijd is bedoeld als parodie”, vertelt hij tijdens het filmfestival van Cannes. „The Artist was ook een pastiche en een stijloefening, maar dat was een hommage aan de zwijgende film en zeker geen parodie.”  De grap van Coupez! draait erom dat de film gedraaid moet worden in één lange, virtuoze take. „Het scenario zit zo slim in elkaar, dat ik het gevoel had dat ik me kon veroorloven om als tegenwicht nogal domme en platte grappen te maken. Een film met alleen  infantiele grappen kan de kijker achteraf een beetje een schuldgevoel geven: wat ben ik toch een onvolwassen persoon dat ik nog steeds om zulke humor  lach. Als de film verder slim in elkaar zit, is dat schuldgevoel meteen weg.” Is er nog wel een plaats voor een uitbundige en soms platte komedie, terwijl er zoveel nijpende problemen zijn in de wereld? Daarover maakt Hazanavicius zich geen grote zorgen. „De films waardoor ik  filmmaker wilde worden waren ook vaak komedies.  Voor mij is komedie echt een nobele professie. Het is zo belangrijk voor mensen om af en toe te lachen.” Michel Hazanavicius. Foto ANP / EPA
 De film spot met de vele theorieën over de diepere lagen van het zombiegenre:  zombies zouden een symbool zijn voor hersenloos consumentisme en kapitalisme. „Misschien zit daar wel wat in. Maar de personages in de film praten daarover, terwijl ze er hoogstens één Wikipedia-pagina over hebben gelezen. Over zombies is zoveel geschreven, maar zombies zijn ook gewoon goede monsters.  Misschien heeft het zombiegenre ook weer niet zoveel betekenis. Train to Busan van Yeon Sang-ho is een fantastische zombiefilm. Ik was doodsbang toen ik die film zag. Ik ben wat minder geïnteresseerd in de vraag of die film een boodschap heeft over de uitwassen van kapitalisme.”   Voor Hazanavicius is Coupez! een ode aan het films maken. „Maar ook een ode aan iedereen die iets wil ondernemen met anderen. Mensen kunnen voortdurend conflicten hebben met elkaar. Toch is er ook een moment waarop ze samenkomen om met elkaar iets voor elkaar te krijgen, hoe onvolmaakt hun samenwerking ook mag zijn. Dat vermogen  wilde ik vieren.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/we-hebben-platte-grappen-nodig-2-a4139049
2022-08-17||‘De Seinfeld van de kinderseries’ leert ouders mee te gaan in de fantasiewereld van kinderen||Er zijn kinderseries die je als ouder kunt tolereren. En er zijn kinderseries waar je je zelfs aan ergert als je op meters afstand van de televisie in de keuken een komkommer staat te halveren. Uiterst zeldzaam zijn de kinderseries die je als ouder niet alleen tolereert, maar ook vrijwillig met je kind meekijkt. Met een grote glimlach en regelmatig zelfs een brok in je keel. Bluey, over een Australische hondenfamilie, is zo’n serie.  Entertainmentsite Vulture doopte het ‘De beste kinderserie van deze tijd’, website Fatherly omschreef Bluey als ‘De Seinfeld van de kinderseries’ en tijdschrift Rolling Stone zette het in het lijstje beste televisieseries van 2020, samen met Better Call Saul en I May Destroy You. Naar het derde seizoen, waarvan de eerste helft vorige week op Disney+ verscheen, werd door menig serieliefhebber (met kinderen) misschien wel meer uitgekeken dan naar de spin-offs van Game of Thrones en Lord of the Rings. Dat is niet zozeer omdat de nieuwe afleveringen het kroost even zoet houden, maar omdat Bluey oprecht goed in elkaar zit. De serie is origineel, grappig en regelmatig ontroerend. In afleveringen van zo’n acht minuten vertelt Bluey knap afgeronde verhalen vol volledig uitgewerkte personages waar je direct om geeft. Dingen die menig tv-serie voor volwassenen niet lukt. En Bluey gaat over honden.  De hoofdpersonen  zijn de Heelers; vader Bandit, moeder Chilly, en hun dochters Bluey (6) en Bingo (4). Iedere aflevering kijkt naar het alledaagse gezinsleven met jonge kinderen. Van boodschappen doen, naar de bibliotheek gaan, tot bedtijd. Bezigheden die volwassenen  soms ervaren als vervelende taken, maar voor een kind een groot avontuur kunnen zijn. Dat maker Joe Brumm zich laat inspireren door zijn twee dochters maakt de serie herkenbaar. Terwijl de kleine kijkers genieten van het fantasierijke spel van Bluey en Bingo, zien ouders de vergeten stukken speelgoed onder banken of kastjes liggen en voelen ze mee met Chilly en Bandit als deze ’s avonds uitgeput op de bank ploffen. Wat Bandit en Chilly uitzonderlijk maakt, is de mate waarin zij bereid zijn om mee te gaan in het spel van hun kinderen. Samen creëren ze  hele fantasiewerelden, ze bootsen taxiritjes na en bouwen hindernisbanen. Als dochter Bingo in het tweede seizoen een toverveer vindt waarmee ze dingen ‘loodzwaar’ tovert, loopt het gezinsleven tijdelijk spaak omdat niets meer te tillen is. En als Bluey en Bingo in seizoen drie hun vader vragen of hij ‘van gisteren’ wil spelen,  waarbij hij doet alsof hij pas één dag oud is, verliest Bandit zich volledig in zijn nieuwe rol. Dat vooral Bandit zo moeiteloos mee kan doen aan de fantasiespellen, is wat intimiderend. Er zijn aardig wat essays verschenen over hoe Bandit de lat onmogelijk hoog legt voor andere ouders. Maar het is tegelijkertijd inspirerend. Zeker voor ouders die het lastig vinden om te spelen. Want doen alsof de autosleutel met geen mogelijkheid van de grond te tillen is, blijkt een hele kleine moeite voor de hilariteit die het bij de kleine mensen in je leven teweegbrengt. Zelfs al kijken de andere volwassenen in de supermarkt even raar op. Dat zou Bandit immers ook niet tegenhouden.  Kinderserie Bluey Seizoen 3, 25 afleveringen van 8 minuten. Disney+ 
●●●●●
 Correctie (woensdag 17 augustus 2022): In een eerdere versie van dit artikel stonden de leeftijden van Bluey en Bingo verkeerd. Dat is hierboven aangepast: Bluey (6) en Bingo (4). 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/16/eindelijk-meegaan-in-de-fantasiewereld-van-je-kinderen-dankzij-bluey-a4139060
2022-08-17||Een ongeloofwaardige bekentenis||  Elf uur ’s avonds. Het regent zonder ophouden, de zondvloed komt er aan. Mijn bel gaat. Door het spionnetje herken ik haar silhouet meteen. In al die jaren is zoiets nog nooit gebeurd, dat een verdachte in een moordzaak me thuis opzoekt. Het wijst op intelligentie, een speurneus, of op een nieuwe generatie. Als je online van de ene link naar de andere springt, is mijn adres wellicht op te sporen. Ik laat haar binnen, maar niet verder dan de hal.  „Ik wil een verklaring afleggen”, zegt ze, druipend, en ze zet de kap van haar hoodie af. Billie, de kleindochter. „Je moet het opnemen.”  Ik frons mijn wenkbrauwen, haal mijn telefoon uit mijn zak en start de opname.  „Ik moet het zeggen, ik, Billie Vandevelde, geboren twaalf maart tweeduizendenvijf, ik heb het gedaan, mijn opa vermoord. Mama en ik zijn niet weggegaan die zaterdagmiddag, we zijn in de tuin ruzie gaan maken. En toen kwam Alessandra met Paul naar buiten, de hond heeft me het spijkerpistool gegeven en ik ben naar binnen gegaan omdat ik zo kwaad op hem was, op mijn grootvader, iedereen dacht dat we het zo goed met elkaar konden vinden maar hij heeft mijn mama nooit geholpen en dat kan ik niet begrijpen, nu hij dood is, zal het geld dan toch naar mama gaan. Geloof me dus, ik heb het gedaan. Het was alsof er een licht uitging in mijn hoofd, ik voelde me misselijk, ik had drie dagen niet gegeten en dan vijf plakken bananenbrood, ik wist niet waar ik was, ik tolde, ik wilde oma om een pijnstiller gaan vragen maar plots stond ik in de keuken met een spijkerpistool in mijn hand en ik riep, opa kwam er aan want oma hoort niet goed, vooral ’s avonds, ik heb gewoon geschoten en ben weggelopen, ik heb de deur achter me dichtgetrokken en dat was het. Mama heeft me meegenomen.”  De omerta is niet voorbehouden aan bendeleden die elkaar nooit  verklikken „Je motief?”, vraag ik na dit ademloze betoog.  „Mental health”, ze haalt haar neus op. „Je weet dat ik dat zo belangrijk vind, omdat, omdat …”  „Nee, ik vraag naar je motief, waarom heb je hem vermoord?”  Ze haalt haar frêle schouders op. „Is hij dan vermoord?”, vraagt ze nukkig, „bewijs het.”  Ik zet de opname stop.  „Hier schieten we niks mee op, Billie”, zeg ik. „Je doet het om je mama en je oma en Alessandra uit de wind te houden, dat is heel lief, maar…”  „Laat onze familie gewoon met rust! Waarom kom jij binnenvallen met je achterlijke vragen? Waarom geloof je me niet?”  Het is ontroerend hoe ze elkaar beschermen. De omerta is niet voorbehouden aan ruige bendeleden die de politie zo haten dat ze elkaar nog in geen duizend jaar gaan verklikken. „Billie”, zeg ik, „ik denk dat je rust nodig hebt om afscheid van je opa te nemen.”  „Waarom geloof je me niet?”  „Om de simpele reden dat je vingerafdruk niet op het moordwapen, het spijkerpistool, is teruggevonden.”  Ze gaat naar buiten en wordt weggespoeld in de zondvloed. Volgende week: Het lichaam.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de zevende aflevering. Meer afleveringen 
				De vrouwen van Paul
			||https://www.nrc.nl//nieuws/2022/08/16/een-ongeloofwaardige-bekentenis-a4139048
2022-08-17||Mezzosopraan én tv-presentatrice Maria Fiselier: ‘In een ivoren toren word ik niet gelukkig’||Ze zong het Wilhelmus op de TT Assen. Deed een duet met volkszanger Tino Martin en een rap van Eminem in de serie Beste Zangers (2018). Nam deel aan de quiz The Connection én zong voor Omroep Max. Maar ze was ook zes jaar lang in vaste dienst bij de prestigieuze Komische Oper in Berlijn, en met ingang van dit seizoen is ze presentator van de klassieke programma’s van AvroTros. In één zin: mezzosopraan Maria Fiselier maakt een dubbelcarrière. Het was al een aantal jaar een sluimerend dilemma, vertelt Fiselier vanuit Berlijn, waar ze woont met partner Deniz Tahberer, violist bij de Komische Oper, en hun dochtertje van anderhalf. Wat moet je als jonge zanger denken wanneer je vanuit het comfort van je vaste dienstverband bijrollen zingt, terwijl je als freelancer wordt gevraagd voor grotere rollen – die je dan dus moet weigeren? „Ik zeg eerlijk: tijdens de corona-lockdowns was mijn vaste contract een zegen. Maar ik begon de Komische Oper meer en meer te zien als gouden kooi. Toen ze me tijdens mijn zwangerschapsverlof meedeelden dat mijn contract daarna niet verlengd zou worden, vond ik dat niet erg chique. Maar ik dacht ook: dit is de beslissing die ik zelf nog niet had aangedurfd, maar die ook weer nieuwe kansen biedt.” Maria Fiselier komt uit een muziekfamilie. Vader Frans en moeder Marjolein zijn beiden zanger (en docent), net als haar grootvader, oom Ruud (koorzanger bij DNO) en nichtje Vera. „Er klonk altijd klassieke muziek”, zegt ze. „Misschien ben ik daarom zelf pas op mijn 19de klassiek gaan zingen, voordien richtte ik me op pop en jazz. En ik speelde dwarsfluit, maar zingen was wat ik leuk vond én goed kon, dat gaf zelfvertrouwen. Zelfs de fluitles eindigde vaak zingend – met mijn docente achter de piano.”  Haar muziekdromen reikten ver en hoog, zegt ze. „Wereldroem, grote rollen aan de grootste operahuizen! En ik ben ook nog best ver gekomen. Alleen merk ik dat mijn ambities veranderen. De operawereld is prachtig, maar ook gesloten. Ah, jij bent mezzosopraan? Dan horen daar die en die rollen bij, met dit en dit klankideaal. Ik snap dat het zo werkt, maar ik ervoer het steeds meer als een knellend keurslijf. Ik wil verder denken. Wie ben ik als performer, voorbijgaand aan mijn stemtype? Ik wil me graag breder ontwikkelen; cross-overs zingen, een keer een jazz-album opnemen, tv-programma’s presenteren – nu in Nederland, later misschien in Duitsland. Als dat ertoe leidt dat sommige deuren in de klassieke muziek zullen sluiten: so be it. Gooi me maar van die ivoren toren, ik word daar niet gelukkig. Maar wat ik hoop is dat het een het ander kan versterken.” Voor AvroTros is Maria Fiselier met ingang van dit seizoen de vaste presentatrice van klassieke tv-programma’s: deze week het Prinsengrachtconcert, in september de Opening Night van het Koninklijk Concertgebouworkest vanuit het Amsterdamse Westerpark, in december de Kerstmatinee: alle initiatieven die klassiek voor een breder publiek willen ontsluiten.  „Of dat werkt? Ik hoop het, maar ik weet het niet. Ik denk wel dat de combinatie van hoge kwaliteit met lage drempels de goede weg is. Lekker met je kleedje in het park zitten, maar dan wel luisteren naar het Concertgebouworkest: dat zijn ideale omstandigheden om een vonk te laten overslaan.” Op de lange termijn ligt de sleutel naar neer waardering voor klassieke muziek in betere educatie, zegt Fiselier. „Ik ervaar nu zelf in Duitsland hoeveel meer energie erin wordt gestoken. Kinderen komen hier voortdurend in aanraking met klassieke muziek, operahuizen, orkesten en scholen planten overal zaadjes. Dat is in Nederland veel minder zo. Maar in elk geval kan ik als presentatrice nu modereren. De muziek waar ik zo van houd in zijn waarde laten, maar ook het ‘hoge’ en het ‘spannende’ eraf  halen door uit te leggen wat er gaat gebeuren, en waar de muziek overgaat. En dan maar hopen dat er iemand denkt: wow, dit is mooi, en ik mag er gewoon van genieten.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/16/mezzosopraan-en-tv-presentatrice-maria-fiselier-in-die-ivoren-toren-word-ik-niet-gelukkig-a4139045
2022-08-17||Een pion in een doorgeslagen economisch systeem||Al in de eerste minuten van de Belgische documentaire A Parked Life wordt duidelijk dat de Bulgaarse vrachtwagenchauffeur Petar een prijs moet betalen voor het feit dat hij vrijwel het hele jaar onderweg is, kriskras door de rafelranden van Europa. We horen een telefoongesprek tussen hem en zijn vrouw, waaruit duidelijk wordt dat zij wil scheiden. Dan de tekst: „drie jaar eerder”. De verslechterende relatie tussen Petar en zijn vrouw, met wie hij een zoontje heeft, vormt de rode draad door de film van debutant Peter Triest. Dat Petar constant op weg is, is bittere noodzaak. Hij verdient zo meer dan hij in Bulgarije ooit zal verdienen. Maar hoe meer Petar met zijn enorme vrachtwagen monotone ritten door Europa maakt, hoe meer zijn (privé)leven geparkeerd staat.    Interessanter dan zijn privébeslommeringen – hoe triest ook – is de visueel indrukwekkende wijze waarop Triest en cameraman Renaat Lambeets hedendaags Europa schetsen. Hoewel Petar ook op een paar mooie plekken komt, zo zien we het Noorderlicht, schotelt A Parked Life de kijker een aaneenschakeling van beelden voor die op treurige wijze de verregaande verrommeling van het landschap tonen, met overal elektriciteitsmasten, windmolens, sfeerloze distributiecentra en eindeloze stapels pallets.  Met Petar als pion in een doorgeslagen economisch systeem waarin werk in de logistieke sector uitbesteed wordt aan voornamelijk Oost-Europese chauffeurs die onderbetaald en uitgebuit worden. Die uitbuiting zien we ook elders, zo toont een terloopse scène hoe andere Oost-Europese arbeiders Petars truck vullen met meloenen. Documentaire A Parked Life Regie: Peter Triest. Lengte: 72 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/een-pion-in-een-doorgeslagen-economisch-systeem-a4139044
2022-08-17||Regisseur: ‘Niemand in Spanje besteedt aandacht aan deze regio. Ik wilde ook geen boeren-idylle filmen’||Haar film werd haast per ongeluk politiek, vertelt regisseur Carla Simón (35) tijdens een  Zoomgesprek vanuit Barcelona. Alcarràs volgt verschillende leden van tuinbouwfamilie Solé. De familie dreigt de perzikboomgaard te verliezen die al generaties lang hun bron van inkomsten is. Er is nooit contractueel vastgelegd dat zij de grond mogen pachten of bezitten en de zoon van de vorige eigenaar wil er nu zonnepanelen plaatsen.  De film toont de laatste oogst van de Solé’s, de  wrijvingen die ontstaan doordat hun toekomst op losse schroeven staat én liefdevolle familiemomenten. Tussendoor wordt duidelijk hoe onhoudbaar  kleinschalig boeren of telen is in Spanje. Verschillende malen zijn er protesterende tuinders te zien.  Simón: „Tijdens het schrijven zag ik het als een ensemblefilm over familiebanden,   de  agrarische sector en meer politieke kwesties vormden  de achtergrond.” Tijdens het monteren verraste het de regisseur zelf  ook  hoe belangrijk de conflicten in de sector en de protesten werden in haar verhaal.  Simóns autobiografische debuut Summer 1993  ging over hoe ze door haar oom en tante werd geadopteerd nadat haar moeder aan  aids overleed. Haar nieuwe film is eveneens geïnspireerd door haar grote familie en meer specifiek door de perzikboomgaard van haar moeders broers. Zelf bracht ze er als kind zomer- en kerstvakanties door. Tijdens het schrijven ging Simón met haar co-scenarist een paar zomers in een huis van haar oom tussen de perzikbomen wonen en sprak met mensen tijdens de oogst. Boeren in de wat afgelegen regio waren in eerste instantie erg wantrouwig ten opzichte van een film over hen en vreesden dat ze zouden worden geridiculiseerd.   Volgens Simón is dat  vooral een gevolg van de Spaanse politiek en media. „Niemand in Spanje besteedt aandacht  aan deze regio, niet in het nieuws, niet in  verhalen. Hier in Barcelona denken mensen amper  na over boeren of waar hun voedsel vandaan komt. En alle aandacht van de politiek en media gaat naar de grote steden terwijl tuinders en boeren  reële problemen hebben en vechten voor hun manier van leven.”  In de film protesteren de fruittelers tegen de lage prijzen voor hun waar. Het was de kwestie die volgens Simón het vaakst aan bod kwam als ze met hen sprak. „De grootste uitdaging voor Spaanse telers is nu dat ze  produceren zonder te weten hoeveel ze aan hun oogst zullen verdienen. Momenteel zakken de prijzen omdat grote bedrijven al het  land opkopen en veel meer produceren. Kleinere telers hebben  dus moeite om te overleven en stoppen vaak.” De film lijkt bij momenten nostalgisch, op enkele details na  zou hij in de jaren negentig kunnen spelen. Die nostalgie ontstaat volgens  de regisseur omdat ze veel nadruk legt op de kinderen en tieners in de familie.  „Dat was namelijk het perspectief dat ik ken.” Zelf wilde ze vooral vermijden dat er een te idyllisch beeld ontstond van  het harde leven rond  de perzikboomgaard. „Dat we naar hun  problemen zouden kijken als buitenstaanders  of  dwepen met hoe mooi het daar is.” Ze nam zich  voor slechts enkele shots toe te voegen waarin geen personages te zien zijn.  „Soms negeerden we  een prachtige zonsondergang om een paar meter verderop een familielid te filmen.” De film biedt weinig hoop, ook Simón zelf ziet weinig oplossingen voor kleine boerderijen. Zeker niet voor traditionelere, vaak oudere boeren,  die bijvoorbeeld niet samenwerken of geen biologische teelt overwegen,  vertelt ze.   Waarom is vader Quimet in de film eigenlijk zo gekant tegen het plaatsen van zonnepanelen? Als hij ze onderhoudt heeft hij  meer winst en minder werk. „Voor mij was het belangrijk dat je alle personages begrijpt, dus ook een zwager die wel ingaat op het aanbod van de landeigenaar. Maar boeren is wat  Quimet kent en waar hij van houdt. Dat laatste moet wel, want het is  hard werken. En het gaat om traditie; het is  lastig om te beseffen dat wat je familie al generaties doet, eindigt bij jou.”  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/ik-wilde-geen-boeren-idylle-filmen-a4139043
2022-08-17||De laatste oogst op een perzikboomgaard||Drama Alcarràs Regie: Carla Simón. Met: Jordi Pujol Dolcet, Xènia Roset, Anna Otin. Lengte: 119 min..  Voor pater familias Quimet is het een kwestie van eer en familietraditie: de beste onbespoten perziken afleveren bij de Coop, ook al krijgen hij en zijn collega’s er geen eerlijke prijs voor.  Halsstarrig houdt de hardwerkende Quimet vast aan zijn perzikboomgaard, zelfs al weet hij dat het de laatste oogst kan zijn – het land van de familie Solé wordt geclaimd door een rijke buurman die geen scrupules heeft om er zonnepanelen op te zetten. Vooral omdat die lucratiever zijn dan perziken. Quimet ziet met lede ogen aan dat meer en meer fruittelers eieren voor hun geld kiezen en hun land verkopen.  De Spaanse film Alcarràs schetst op weemoedige wijze het einde van een tijdperk, de mechanismen van de markt zijn meedogenloos. Naast een gedegen analyse van een desastreuze economische keten die traditionele telers vroeg of laat de das omdoet, schetst Alcarràs subtiel de familieverhoudingen. Hoewel de trotse en koppige Quimet de spil van de familie is, veranderen ook daar de tijden. Zijn almacht komt langzaam onder vuur te liggen. Regisseur-scenarist Simón registreert alles met veel gevoel voor detail, waarbij haar niet-professionele cast de sterren van de hemel speelt. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/de-laatste-oogst-op-een-perzikboomgaard-a4139042
2022-08-17||Hoe deze film het ‘Robinson’ verhaal dekoloniseert: hij ziet niet de wereld om zich heen, maar de wereld die hij wíl zien||Animatie The Island Regie: Anca Damian. Muziek en stemmen: Alexander Balanescu, Ada Milea. Lengte: 85 min. 

●●●●●
 Wat is het toch heerlijk dat er beroemde dichtregels bestaan, zoals „No man is an island”, van John Donne, die al bijna 400 jaar gelijk heeft.  Geen mens is een eiland, dichtte hij. Zijn woorden dansen ook op de golven van de nieuwe Robinson Crusoe-verfilming van de Roemeense animator Anca Damian. „Samen zijn we een continent, een deel van een geheel”, vervolgt het gedicht.  Zelfs de beroemdste schipbreukeling uit de literatuurgeschiedenis heeft zijn Vrijdag nodig. Verbondenheid met anderen is juist wat ons tot mens maakt. Voor schrijvers en filmmakers gaat er desondanks een enorme aantrekkingskracht uit van de onbewoonde eiland-metafoor. Uit Daniel Defoes literaire travelogue uit het begin van de 18de eeuw ontstond zelfs een geheel eigen genre: de robinsonade, oftewel het schipbreukelingenverhaal. Wat gebeurt er als je helemaal aan jezelf bent overgeleverd? Ontdek je dan hoe vindingrijk je bent? Of welke nutteloze bagage je met je meezeult?  In het algemeen symboliseert het onbewoonde eiland in de kunsten zoiets als het (verloren) paradijs. Maar alleen tot de voorraden op zijn.   Plotseling afgesneden van de gemakken van de moderne wereld, moet de hoofdpersoon in de robinsonade zien te overleven.  Mocht-ie onverhoopt  met een groepje zijn gestrand, dan wordt het echt ingewikkeld. Dan moeten ze met elkaar regels voor een samenleving bedenken.   The Great Reset is helemaal niet zo aantrekkelijk op het moment dat de robinsonade in een survivalverhaal verandert. Het paradijs duurt niet langer dan de eerste akte. Een nieuwe Adam en Eva spoelen aan in het softerotische The Blue Lagoon (1980), maar op het moment dat het seksuele ontwaken tot echte baby’s leidt, blijkt gebrek aan kennis over wat er met je lichaam gebeurt ook voor een hoop misverstanden te leiden. Tom Hanks vindt zichzelf na een vliegtuigongeluk op een verlaten eiland. Als er niet bij toeval FedEx-pakketjes met nuttige voorwerpen zouden aanspoelen, zou hij een beenblessure waarschijnlijk niet overleven. En dan is er nog Lord of The Flies (1963) en tv-serie Lost (2004-2010) waarin een groep gestrande schooljongens of   vliegtuigpassagiers wordt gedwongen een nieuwe vorm van samenleven op te bouwen, maar waarin de heruitvinding van het sociale contract tot geweld en wreedheid leidt. Niet helemaal zoals dat in echte gevallen is gegaan overigens. Rutger Bregman onderzocht voor zijn boek De meeste mensen deugen een real live-versie van Lord of the Flies. Een groep schooljongens leed vijftien jaar na het verschijnen van William Goldings boek en kort na de première van Peter Brooks spraakmakende film  daadwerkelijk schipbreuk en hielp elkaar juist  om te overleven. Samenwerking blijkt een betere langetermijnstrategie. En toen stonden ook voor dit verhaal de Hollywoodstudio’s in de rij.     De Robinson van Anca Damian is tegendraads en heeft een actuele twist gekregen. Niet voor niets noemt zij haar muzikale animatiefilm een film op z’n kop. Hij is deels gebaseerd op een muziektheatervoorstelling van componist Alexander Balanescu en zangeres Ada Milea die zich op hun beurt weer lieten inspireren door een hervertelling van de Roemeens-Joodse surrealistische dichter Gellu Naum.  Hun Robinson doet wel een beetje denken aan de Nowhere Man uit Beatles-film Yellow Submarine. Tikje wereldvreemd. Blind voor de wereld om hem heen. De film heeft in al zijn veelkleurigheid, door de muziek en de freestylende animaties sowieso veel gemeen met George Dunnings associatieve Beatles-universum. Een profiel van Anca Damian:  Direct aan het begin van The Island zit een onvergetelijk beeld dat dat allemaal samenvat. Hoog op een rotspunt kijkt Robinson uit over de zee. Ware het niet dat een iPad hem het zicht op de horizon ontneemt. Dit is een moderne Robinson die zijn hut heeft ingericht met welvaartsresten die in de vloedlijn zijn achtergebleven. Het zou me niets verbazen als er een zonnepaneel is aangespoeld in de golven Plasticsoep die op het strand beuken en hij  het ding aan de praat heeft weten te houden. Robinson ziet niet de wereld om hem heen, maar alleen het beeld dat hij wíl zien, netjes afgekaderd door de randen van zijn scherm. Een eindeloze turkooise zee. In werkelijkheid de grootste vuilstort ter aarde. Regelmatig stranden er in de film vluchtelingen die proberen de oceaan over te steken. Een tropisch aandoend Lampedusa. Vrijdag is een van hen, en een stuk meer bij de les dan de ‘nobele wilde’ die door Robinson Crusoe kon worden ‘opgevoed’ in de travelogue van Defoe. Damians Vrijdag is uiteindelijk degene die de nieuwe wereld bouwt, omdat hij om zich heen kijkt en Robinson niet. Geen mens is een eiland, maar Robinson zelf is dat wel. De les van de film is dat hij leert om minder ‘Nowhere Man’ te zijn, uit zijn ‘mediabubble’ te komen, zijn koloniale bril af te zetten. Veel van Robinsons avonturen uit het oorspronkelijke boek,  ontmoetingen met koppensnellers, kannibalen en piraten, zijn gekleurd door de stereotyperingen van zijn tijd. Het was  Damians bedoeling om het oorspronkelijke verhaal te dekoloniseren. Ze was  daartoe aangezet door een opmerking van voormalig Sundance-directeur Tabitha Jackson die had gezegd dat we bestaande verhalen en mythes moeten blijven vertellen,  herinterpreteren en herschrijven om ze levend te houden voor de tijd waarin ze worden verteld. De volgende robinsonade moet wel over Vrijdag gaan, niet langer geknecht, maar een vrij mens met een  naam. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/wat-als-je-aan-jezelf-bent-overgeleverd-a4139041
2022-08-17||Ook honden zijn vatbaar voor het apenpokkenvirus||Ook honden zijn vatbaar voor het apenpokkenvirus. Franse artsen rapporteerden in het medische blad The Lancet de eerste besmetting van het huisdier van een stel uit Parijs; een Italiaans windhondje. Beide mannen kregen zweren aan hun anus zes dagen nadat ze seks hadden gehad met andere partners. De uitslag breidde zich uit naar andere delen van hun lichaam en vier dagen later voelden ze zich niet lekker, met verschijnselen als vermoeidheid, hoofdpijn en koorts. Een pcr-test wees uit dat beide mannen besmet waren met apenpokken. Twaalf dagen na hun eerste symptomen, ontdekten ze ook pokkenachtige zweren op het achterlijf van hun hond. Deskundig onderzoek bracht aan het licht dat ook de hond een klein anaal zweertje had. Een pcr-test bevestigde dat het dier eveneens besmet was met het apenpokkenvirus. Een genetische analyse liet vervolgens zien dat het virus-dna dat geïsoleerd was bij een van de eigenaren genetisch volkomen identiek was aan het virus dat was aangetroffen bij de hond. Alles bij elkaar durven de onderzoekers de conclusie wel aan dat de hond virus van zijn menselijke huisgenoten moet hebben opgepikt. Hoe de overdracht precies heeft plaatsgevonden, is niet duidelijk geworden. Maar het artikel vermeldt dat het dier in bed sliep bij zijn eigenaren. De Franse artsen wijzen erop dat de hond een actieve apenpokkeninfectie had en daarmee waarschijnlijk ook besmettelijk is geweest voor andere mensen of dieren. Maar omdat de eigenaren vanwege hun eigen ziekteverschijnselen in isolatie zaten, was hun hond in de besmettelijke periode ook niet in aanraking geweest met mensen of dieren. De bevindingen zouden aanleiding moeten zijn om te overwegen huisdieren tijdelijk weg te halen bij positief geteste apenpokkenpatiënten, schrijven de Fransen. Apenpokken was tot voor kort een endemische ziekte die alleen in Afrikaanse landen voorkwam. De eerste uitbraak van apenpokken buiten Afrika vond in 2003 plaats in de Verenigde Staten en hield verband met de invoer van besmette dieren. Tussen 2018 en 2021 werden twaalf reisgerelateerde apenpokkengevallen buiten Afrika gemeld. De huidige omvangrijke uitbraak begon in het voorjaar van 2022, toen plotseling veel besmettingen werden gemeld in Europa en elders ter wereld, waarbij geen epidemiologische banden werden gevonden met reizen of geïmporteerde zoogdieren. Het virus verspreidde zich snel via internationale netwerken van mannen die seks hebben met mannen. Nog altijd is dat in deze uitbraak de voornaamste risicogroep. De Europese infectieziektedienst ECDC meldt dat er in de Europese Unie tot nu toe 14.843 besmettingen zijn vastgesteld in 29 landen.  In Spanje, waar de meeste besmettingen zijn (5.270), zijn twee patiënten aan de gevolgen van de infectie overleden. In Nederland is bij 1.025 mensen apenpokken vastgesteld volgens de laatste update van het RIVM van 11 augustus. Iedere donderdag komen er nieuwe cijfers. Internationale experts zijn onder leiding van de Wereldgezondheidsorganisatie WHO overeengekomen de verschillende stammen van het apenpokkenvirus  voortaan aan te duiden met Romeinse cijfers. Die zullen de tot nu toe gebruikte geografische namen vervangen. De Centraal Afrikaanse stam (ook wel de Congo Bassin-stam) krijgt de naam stam I, De West-Afrikaanse stam wordt voortaan stam II. Die laatste omvat ook twee substammen, waarbij stam IIb verantwoordelijk is voor de grote uitbraak van 2022. Wat de WHO betreft moet er ook nog een nieuwe naam komen voor het virus en de ziekte. De naam apenpokkenvirus stamt uit 1958, toen het virus ontdekt werd, maar voldoet niet meer aan de moderne standaarden voor goede naamgeving, waarbij ieder stigma vermeden dient te worden. De naamgeving van virussen valt onder de verantwoordelijkheid van de International Committee on the Taxonomy of Viruses (ICTV), en die organisatie beraadt zich momenteel over  het apenpokkenvirus. De WHO kan zelf nieuwe namen geven aan bestaande ziektes. In het geval van apenpokken heeft de organisatie gekozen voor een open consultatie, waarbij iedereen via een formulier een nieuwe naam kan suggereren. Wanneer daar een besluit over genomen wordt, is nog niet bekend. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/16/ook-honden-zijn-vatbaar-voor-het-apenpokkenvirus-a4139040
2022-08-17||OM vervolgt vrouw voor betrokkenheid bij ongeval oud-minister Dekker||Het Openbaar Ministerie (OM) in Den Haag heeft besloten over te gaan tot vervolging van een 42-jarige vrouw die in juni betrokken was bij een ernstig fietsongeluk van oud-minister Sander Dekker. Dat bevestigt een woordvoerder van het OM dinsdag na berichtgeving van de lokale omroep WOS. Het OM vervolgt de vrouw voor ofwel het toebrengen van zwaar lichamelijk letsel, ofwel mishandeling met zwaar lichamelijk letsel als gevolg. Voormalig minister voor Rechtsbescherming Dekker (VVD) raakte op 7 juni van dit jaar zwaargewond toen hij op zijn racefiets in het duingebied Solleveld bij het Zuid-Hollandse Monster ten val kwam na contact met de verdachte. Volgens ooggetuigen pakte de vrouw Dekker bij zijn arm, waarna hij over de kop sloeg. Dekker hield vijftien botbreuken aan de val over en lag vijf weken in het ziekenhuis. Direct na het incident werd de vrouw aangehouden en verhoord door de politie, die ook ooggetuigen hoorde. De politie, die de vrouw in eerste instantie verdacht van poging tot doodslag, zei na het ongeluk dat Dekker door haar „getikt of vastgepakt” was. Na bestudering van alle stukken in de zaak, heeft het OM dus besloten over te gaan tot vervolging. Een zittingsdatum is nog niet bekendgemaakt.||https://www.nrc.nl//nieuws/2022/08/16/om-vervolgt-vrouw-voor-betrokkenheid-bij-ongeval-oud-minister-dekker-a4139038
2022-08-17||De prijsverhoging was niet genoeg: ‘dit is de duurste Lowlands ooit’||‘We lopen voor met het bouwen en er is geen enkele irritatie te merken, alleen maar glimlachen op de monden. We hebben zelfs tijd voor een crewfeest vanavond.” Festivaldirecteur Eric van Eerdenburg is positief over de eerste editie van festival Lowlands in drie jaar, die vrijdag 19 augustus start in Biddinghuizen. De 60.000 tickets stijf uitverkocht. Lowlands is uit voorzorg iets eerder begonnen met opbouwen, maar het verloopt prima, er is wat tijd over en dus is de sfeer uitstekend onder de crew. Eindelijk, na drie jaar kan het weer. Maar wel tegen een flinke prijs: ondanks dat de tickets dit jaar 35 euro duurder zijn – een weekendje Lowlands kost nu 255 euro – staat de winstgevendheid van het festival onder druk, vertelt Van Eerdenburg via videoverbinding vanuit het Lowlandskantoor. Eric van Eerdenburg, directeur van Lowlands. Foto Sander Koning / ANP
 Aan het begin van het festivalseizoen kampten de festivals met grote tekorten aan materialen en personeel: de sector heeft drie maanden gepiept en gekraakt om alles voor elkaar te krijgen. Daar heeft Lowlands nu niet zo’n last van, zegt Van Eerdenburg, omdat het zo laat in het seizoen plaatsvindt en er minder evenementen tegelijk zijn. Maar waar eerder veel van de mobiele infrastructuur nog werd ingezet bij de test- en vaccinatielocaties van de GGD, worden die rijplaten, aggregaten, portacabins, sanitairvoorzieningen enzovoorts nu gebruikt bij opvanglocaties voor vluchtelingen. De prijzen blijven dus hoog – een verhaal dat binnen de evenementensector wordt bevestigd. Ook energie blijft duur, net als het boeken van artiesten die hun eigen gestegen kosten doorberekenen. Alles bij elkaar zorgt het ervoor dat Lowlands 2022 de duurste Lowlands ooit is - verreweg. Van Eerdenburg: „Ja, reken maar uit: we hebben de ticketprijs met 35 euro verhoogd, en dat was keer 60.000 bezoekers nog steeds bij lange na niet genoeg.” [2,1 miljoen euro, red.] Het gevolg: volgend jaar zullen Lowlands-bezoekers nog meer moeten betalen, verwacht Van Eerdenburg. „De dieselprijs zakt nu wel iets, maar we weten niet hoe die oorlog gaat lopen. In november gaan we de prijzen voor volgend jaar bepalen en ik verwacht niet dat alles dan weer rustig is. Omdat we dit jaar voor alles veel meer hebben moeten betalen is onze bedrijfsvoering minder gezond dan we hadden gehoopt na twee jaar pandemie. Daarom verwacht ik dat we in 2023 toch weer een stevige prijsverhoging moeten doorvoeren, zeker als de prijzen niet dalen.” Met een grimlach: „En prijzen dalen meestal niet.”  Files voor Lowlands in 2011.    Foto Andreas Terlaak Lowlands, dat in 12 jaar tijd 100 euro duurder is geworden, is niet het enige festival waar de prijzen stijgen. Bij Pinkpop gingen de weekendtickets van 220 euro in 2019 naar 245 dit jaar; Best Kept Secret ging van 184 euro naar 220 euro en bij hiphopfestival Woo Hah! gingen de weekend+campingtickets van 169 euro in 2019 naar 230 euro dit jaar. Ook eten en drinken wordt steeds duurder op festivals. Pinkpop verhoogde de muntprijzen van 2,80 naar 3,20 euro, op Lowlands gaan ze van 2,90 naar 3,30.  „Wij proberen de prijzen zoveel mogelijk in de hand te houden”, zegt Van Eerdenburg. „Normaal stijgt het ticket jaarlijks met 5 euro, soms 7,50, een soort inflatiecijfer. Maar dat gaat niet meer.” Hij is bezorgd dat de jongere festivalbezoekers het straks gewoon niet meer kunnen betalen. „Die zitten al met torenhoge huren, de energierekening knettert omhoog, dat heeft allemaal impact op het bestedingspatroon. Daar gaan klappen vallen, dat weet ik zeker.” De bedrijfsvoering moet zo efficiënt mogelijk, maar Van Eerdenburg wil niet dat het publiek daar iets van merkt. „De opdracht aan mijn producers is: als je het ergens goedkoper kunt krijgen, dat moet je dat proberen, maar wel met de goede mensen, want daar gaan we niet op beknibbelen.” Personeel is wel te vinden, zegt Van Eerdenburg, met als enige zorg dat ze niet zo goed zijn ingewerkt en de wachttijden bij de bar iets langer zullen zijn. „Dat zijn van die dingen waarvan je op een beetje genade hoopt van je publiek.” Sfeer op Lowlands 2018:  Angst voor nieuwe coronagolven is er niet meer. „Je merkt alleen dat het niet te verzekeren is, dus artiesten die van ver moeten komen en veel kosten maken, die durven het niet aan. Er zijn daarom ook wat minder Amerikaanse artiesten, omdat het voor hen veiliger is om thuis te blijven. Of die volgend jaar ook wegblijven weet ik niet. Ik denk eerder dat de oorlog in Oekraïne nog wel wat roet in het eten gooit. Ook in dat land, en in Roemenië en Polen, zijn heel grote festivals en die zijn onderdeel van de calculaties die Amerikaanse bands maken om een tour rendabel te krijgen. En ook Brexit blijft een logistieke bummer.” Evengoed is Eric van Eerdenburg positief over de toekomst van Lowlands: „We zitten erin voor de lange termijn, niet voor kortetermijnsuccesjes – je ziet in de Netflix-documentaire over Woodstock 99 hoe dodelijk het kan zijn als mensen zich uitgebuit voelen. Ik verwacht niet een heel andere festival dan voorheen, wel een uitbundig festival. Je ziet hoe het ging bij Down the Rabbit Hole, Best Kept Secret en Pinkpop, iedereen is heel blij dat het weer kan. We zitten in de entertainmentindustrie, je wilt gewoon dat mensen een goeie tijd hebben.” Festival Lowlands, 19 t/m 21 augustus in Biddinghuizen. Inl: lowlands.nl  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/16/de-prijsverhoging-was-niet-genoeg-dit-is-de-duurste-lowlands-ooit-a4139039
2022-08-17||Gewonden bij explosies munitiedepot op de Krim||Bij explosies in een tijdelijk munitiedepot op de Krim zijn dinsdag twee mensen gewond geraakt. Dat schrijft de door Rusland aangestelde bestuurder van het Oekraïense schiereiland Sergej Aksjonov op Telegram. Zo’n tweeduizend mensen zijn geëvacueerd uit een dorpje in de buurt van het depot, in de noordelijke regio Dzjankoj, en het treinverkeer tussen het schiereiland en het zuiden van Rusland en Oekraïne ligt stil. De bezette Krim is een belangrijke oorlogsbasis van waaruit Rusland materieel en manschappen aanvoert.  Aksjonov laat de oorzaak van de explosies in het midden. Eerder op de ochtend schreef hij op Telegram over het „uitbreken van een brand” bij het depot, later op de dag wilde hij niet over een oorzaak praten en zei hij dat er onderzoek loopt. Het ministerie van Defensie zei dinsdagmiddag dat de explosies het gevolg waren van „sabotage”, schrijft Russisch persbureau RIA.   De Russische krant Kommersant meldt dat er dinsdagmiddag rookwolken zichtbaar waren boven een militaire luchtmachtsbasis in de zuidelijke Krim-regio Simferopol. Volgens bewoners klonken ook daar explosies. Bellingcat-journalist Christo Grozev twitterde dat op de luchtmachtbasis twaalf Russische gevechtsvliegtuigen worden bewaard.  De New York Times schrijft dinsdag op basis van informatie van een anonieme, hoge Oekraïense functionaris dat de explosies zijn veroorzaakt door een aanval van een „eliteonderdeel” van het Oekraïense leger. Eerder op de dag hintten Oekraïense politici cryptisch naar betrokkenheid bij de explosies. Een adviseur van Oekraïense president Volodymyr Zelensky, Mychajlo Podoljak, schreef op Twitter dat „de Krim gewoonlijk het land is van de Zwarte Zee, de bergen, recreatie en toerisme”, maar dat het gebied sinds de Russische bezetting een plaats van „explosies van pakhuizen met een hoog risico op overlijden voor indringers en dieven” is geworden. „Demilitarisatie in actie.”  Stafchef van Zelensky Andri Jermak schreef op Telegram dat de „operatie demilitarisering” van Oekraïne „zal doorgaan tot de volledige ontruiming van de Oekraïense gebieden”. „De Krim is Oekraïne.”  Vorige week dinsdag vonden ook al explosies plaats op een luchtmachtbasis op de Krim, waarbij één dode viel en vijf tot zeven anderen gewond raakten. Ook toen spraken de Russen van een brand als gevolg van „een overtreding van brandveiligheidsvoorschriften”, maar Aksjonov schreef op Telegram over „terroristische dreiging”. De Krim werd in 2014 geannexeerd door Rusland. Het gebied stond tot voor kort niet op het spel in de oorlog die volgde op de Russische inval in Oekraïne in februari. ||https://www.nrc.nl//nieuws/2022/08/16/gewonden-bij-explosies-munitiedepot-op-de-krim-a4139035
2022-08-17||Opinie | Leg de aanpak van  hittestress vast in  het Bouwbesluit||De eerste hittegolf in Nederland dit jaar  is een feit. Records zijn er niet gebroken, zoals het temperatuurrecord van 40,7 graden Celsius in Gilze-Rijen in 2019. Op veel plaatsen in het zuiden was het de afgelopen dagen ver boven de dertig graden.  René Didde is wetenschapsjournalist en auteur van het boek Nederland Droogteland. Veel mensen hebben slecht geslapen door de hoge temperaturen. Wie terug van vakantie weer aan het werk ging, kon kampen met concentratieproblemen en een verminderde arbeidsproductiviteit.  Mensen met een zwak hart kunnen in de problemen komen. Statistieken laten in warme zomers steevast een oversterfte zien van honderden mensen in een hittegolf. De laatste vijf jaar, inclusief alvast 2022, telde vier kurkdroge zomers met veel hittegolven. De klimaatverandering maakt het leven extremer. Er is meer kans op wateroverlast, meer kans op droogte en meer kans op hittestress.  Veel mensen zetten een airco aan om het koel te krijgen. Volgens Milieu Centraal heeft intussen een op de vijf huishoudens een airco. Niet bepaald de beste manier om de oververhitting in de woning te bestrijden. Lekkende oudere airco’s dragen door het koelmiddel stevig bij aan de klimaatverandering. Erger is dat de airco het binnenshuis wel koeler maakt, maar buiten warmte loost, net zoals een koelkast aan de achterzijde warmte produceert. De overheid zou veel meer aandacht moeten besteden aan voorlichting over duurzame manieren om het koel te krijgen in huis. Daarbij kunnen we leren van mediterrane landen. Overdag de ramen dicht, zonwering aan de buitenkant of markiezen naar beneden. Hou de zon buiten! Het is niet zozeer een hoge buitentemperatuur maar vooral de straling van het zonlicht die de woning opwarmt.  Rolgordijnen aan de binnenkant helpen niet, want ze gaan gloeien als straalkacheltjes. Het binnenvallend zonlicht dat vloer, muur en tafels in de woning raakt, maakt namelijk dat de objecten warmte gaan stralen. Wie toch wil koelen, kan een eenvoudige elektrische ventilator nemen. En dan ’s avonds en ’s nachts alles open en de woning lekker doorluchten.  Wat ook helpt, is dat woningen minder snel opwarmen door begroeiing aan de gevel. Planten als een klimop vangen hitte weg. En behalve de individuele woning of het kantoor kan ook de openbare ruimte veel meer bijdragen  aan de vermindering van hittestress en hitte-eilanden. Die laatsten ontstaan doordat stenen, asfalt en beton veel warmte vasthouden, waardoor het in de stad vaak zes tot acht graden warmer is dan in het buitengebied. Er is meer kans op wateroverlast, op droogte en op hittestress  Iedereen die de afgelopen dagen in het park zat, merkte dat het daar enkele graden koeler is dan erbuiten door de verkoelende werking van de verdampende bomen en struiken. Gemeenten zouden op de laagste plekken in de stad daarom veel meer groen- en waterpartijen moeten aanleggen, zoals wadi’s. Daar kunnen ook de zomerse hoosbuien naar toe worden gedirigeerd.  De grootste verkoeler is echter het dak. Een groen-blauw dak met een strooisellaag van een slordige veertig centimeter aarde dempt de warmte op de bovenste verdieping, waar mensen in eengezinswoningen vaak slapen. Ook de woningen op de hoogste verdieping van appartementencomplexen hebben bewezen koelere woningen met zo’n daktuin. De dikkere aardelaag is ook een betere voedingsbodem voor planten en heesters wat de biodiversiteit ten goede komt, veel meer dan het bekende sedumdak, een groendak bestaande uit vetplantjes.  In het platform Klimaatadaptief en Natuurinclusief Bouwen (KAN Bouwen) bespreken projectontwikkelaars, bouwbedrijven en enkele gemeenten tal van mogelijkheden en voeren concrete projecten uit. Maar het zou een stuk sneller gaan als het allemaal wat verplichtender werd. De komende jaren worden er namelijk een miljoen woningen bij gebouwd. Dat is 12 procent van de totale hoeveelheid woningen in Nederland. Maak die dan meteen robuust voor de klimaatverandering. Woningcorporaties en projectontwikkelaars zouden ook bij renovatie van grote bouwblokken en kantoren verplicht moeten worden om watervasthoudende voorzieningen, zoals kratten, aan te leggen op het dak. Dat houdt niet alleen water vast voor droge perioden, het draagt vooral ook bij aan vermindering van de wateroverlast in de stad bij een plensbui. Want die komen er deze zomer ongetwijfeld nog aan. Ministers Hugo de Jonge (Volkshuisvesting en Ruimtelijke Ordening, CDA) en Hanke Bruins Slot (Binnenlandse Zaken, CDA) moeten dergelijke hitte-, droogte- en wateroverlast besparende maatregelen onverwijld vastleggen in het Bouwbesluit. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/leg-de-aanpak-van-hittestress-vast-in-het-bouwbesluit-a4139037
2022-08-17||Na Brando’s weigering werd Littlefeather uitgejoeld, vijftig jaar later krijgt ze excuses|| Excuses, bijna vijftig jaar na dato, voor gejoel. Die heeft Sacheen Littlefeather maandag gekregen van de Academy of Motion Picture Arts and Science, de organisatie achter de Oscars, de filmprijzen. Littlefeather is een actrice en activiste die afstamt van de inheemse Amerikanen. Ze betrad in maart 1973 het podium bij het rechtstreeks op televisie uitgezonden filmgala. Dat deed ze namens de afwezige Marlon Brando, die voor zijn hoofdrol in het maffia-epos The Godfather de Oscar voor Beste Acteur had gewonnen. Littlefeather werd uitgejoeld toen ze uitlegde dat Brando de prijs weigerde wegens de slechte uitbeelding van inheemse Amerikanen in films en op televisie én om aandacht te vragen voor Wounded Knee, een belangrijk dorp voor  de Sioux-bevolking in South Dakota dat toentertijd door zo’n tweehonderd activisten werd bezet. In een maandag openbaar gemaakte brief excuseert David Rubin, oud-president van de Academie zich voor de „ongerechtvaardigde” ophef die de destijds 26-jarige Littlefeather ten deel viel na haar korte toespraak. Littlefeather reageerde blij verrast:  „Ik had nooit gedacht dat ik de dag zou meemaken dat ik dit zou horen”, vertelde ze aan de Hollywood Reporter. In 2020 vertelde Littlefeather aan de BBC dat ze direct na de toespraak het podium moest verlaten met twee bewakers. Die beveiligers kwamen goed van pas, vertelde ze. Want backstage wachtte haar een zeer boze John Wayne, de Amerikaanse acteur die in zoveel westerns rollen vertolkte. „Wayne was woedend op Marlon en woedend op mij”, vertelde Littlefeather, en zei dat hij haar zelf van het podium wilde halen.  Na het evenement verschenen berichten dat Littlefeather geen echte Native American was, maar dat ze instemde met de toespraak om haar acteercarrière te helpen. Ook werd hardop gespeculeerd dat ze Brando’s minnares zou kunnen zijn. Beweringen die volgens Littlefeather iedere grond misten. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/na-vijftig-jaar-excuses-voor-gejoel-tijdens-oscar-speech-sacheen-littlefeather-a4139036
2022-08-17||Estland verwijdert oorlogsmonumenten uit Sovjettijdperk||Estland begint dinsdag met het verwijderen van oorlogsmonumenten die herinneren aan het Sovjettijdperk uit de publieke ruimte. De gedenktekens, veelal bewaard gebleven om de strijd van het Rode Leger tegen nazi-Duitsland te herdenken, zijn volgens premier Kaja Kallas „symbolen van repressie en Sovjetbezetting”. Vlak na de Russische invasie van Oekraïne in februari nam Estland het besluit om alle dergelijke monumenten te verwijderen, omdat deze tot sociale spanningen zouden leiden. Estland werd vanaf de jaren veertig tot 1991 bezet door de Sovjet-Unie.  De verwijderingsactie begint in de grensplaats Narva. Een replica van een T-34 tank van het Rode Leger, aan de rand van het dorp op een verhoging opgesteld met een herdenkingsplakkaat erbij, wordt weggehaald en in het Estse Oorlogsmuseum nabij de hoofdstad Tallinn geplaatst. Deze week worden ook twee andere monumenten uit de plaats verwijderd. Heel Estland moet uiterlijk tegen het einde van het jaar van dergelijke werken ontdaan zijn.  In Narva is niet iedereen blij met de landelijk aangekondigde maatregel. Het stadsbestuur probeerde het verwijderen van de monumenten vorige week nog te verhinderen, met het argument dat het een lokale aangelegenheid betreft. Ongeveer 95 procent van de inwoners spreekt Russisch. Dat is zelfs voor Estse begrippen, waar naar schatting een kwart van de bevolking van 1,3 miljoen etnisch Russisch is, een hoog percentage. Lokale media melden dinsdagochtend dat agenten de plek rondom de T-34 tank hebben afgezet uit „veiligheid”, zodat inwoners en andere geïnteresseerden niet in de buurt kunnen komen tot het voertuig weggehaald is.  Het Estse kabinet lijkt daarentegen standvastig in de beslissing. Minister van Buitenlandse Zaken Urmas Reinsalu stelt dat de monumenten in Estland spanningen tussen etnische Russen en Esten aanwakkeren. „Deze monumenten zijn hier opgericht om de herbezetting van Estland te verheerlijken en ze horen niet thuis in onze openbare ruimte.” Volgens minister van Binnenlandse Zaken Lauri Läänemets heeft de staat een taak om de „openbare orde” te waarborgen, en wordt het verwijderen van de monumenten daarom landelijk aangepakt. „Het zou onverantwoord zijn om de lokale overheid deze taak op zich te laten nemen.” Na de politieke omwentelingen in Oost-Europa en de val van de Sovjet-Unie in de jaren tachtig en negentig, werden nieuwgevormde regeringen geconfronteerd met de kwestie van monumenten die herdachten aan de voormalige bezetter. In veel gevallen werden directe verwijzingen naar de overheerser verwijderd of verplaatst, maar bleven herdenkingen aan oorlogsslachtoffers staan. Zo ook in Estland: in het Kasteel Maarjamäe in Tallinn is een zogeheten ‘beeldenkerkhof’ te vinden, een verzameling van Sovjetbeelden gemaakt tijdens de overheersing. Een gigantisch hoofd van Sovjetleider Vladimir Lenin bijvoorbeeld, standbeelden van zijn opvolger en dictator Josef Stalin en eerbetonen aan hardwerkende arbeiders. Ook steden als Boedapest en Moskou kennen zulke beeldenparken.  Estland poogde al in 2007 een oorlogsmonument uit de binnenstad van Tallinn te halen, omdat het de natie zou verdelen in plaats van verenigen. Rusland was daar niet van gediend - toenmalig voorzitter van het parlement Sergej Mironov sprak van „een poging in de 21ste eeuw om fascisme en neonazisme te legitimeren”. Een reeks Estse organisaties (banken, ministeries, nieuwsmedia) werd vervolgens getroffen door cyberaanvallen, vermoedelijk van Russische afkomst. Het beeld van de Bronzen Soldaat werd alsnog uit de binnenstad gehaald en naar een militair kerkhof verplaatst. ||https://www.nrc.nl//nieuws/2022/08/16/estland-verwijdert-oorlogsmonumenten-uit-sovjettijdperk-a4139034
2022-08-17||Johan Derksen begint de oorlog tussen de  voetbalshows met  nieuwe tanden||Johan Derksen heeft nieuwe tanden. Dat was het eerste wat me opviel bij de seizoensopening van Vandaag Inside op maandagavond. En mij niet alleen. De eerste kijkersvraag aan presentator Wilfred Genee was of Derksen soms op vakantie in Turkije was geweest en zich daar een gebit had laten aanmeten. Dat was geenszins het geval, zei Derksen, hij had al twee kronen en die waren aan vervanging toe. In elk geval, hij begint goed voorbereid aan het seizoen. Verstandig, want na twee maanden voetbalvrij en televisievakantie blijkt er ineens een voetbaltalkshow-oorlog te zijn begonnen.  Vorige week maandag zette RTL de aanval in op Talpa’s veelbesproken Voetbal Inside. Het al bestaande programma VTBL is vernieuwd, met nieuwe presentatoren (Simon Zijlemans of Frank Evenblij) en het oude recept van  roulerende analisten en gasten. Het programma was nog geen week bezig of er werd al geschreven dat de kijkcijfers „dramatisch” kelderden. En dat klopt ook wel, dat ze daalden, maar ergens bekruipt je het gevoel dat het Talpa zo wel heel makkelijk wordt gemaakt om VTBL weg te spelen. Deze maandagavond begon op precies hetzelfde tijdstip als VTBL een nieuw voetbalprogramma bij Talpa, Veronica offside. Wilfred Genee presenteert het, voor hem betekent dat dus twee voetbalprogramma’s op één avond. Toen hij maandagavond klaar was met VO (Veronica offside)  had hij  tien minuten om zijn blauwe jasje te verwisselen voor een beige (ik durf niet te zeggen of  hij ook van wit  shirt wisselde)  om VI (Vandaag Inside) te presenteren. Twee min of meer verse analisten bij VO: oud-voetballers Wesley Sneijder en Andy van der Meijde. De twee zouden elkaar kort voor de uitzending voor het eerst hebben ontmoet, dat wist Rob Goossens eerder op de avond te vertellen  bij RTL Boulevard. „En dan zouden ze wel kijken wat ze in het programma zouden doen.” Andy van der Meijde leek wel oprecht blij met zijn plek aan tafel, van Wesley Sneijder weet ik niet helemaal zeker of het voetballiefde is die hem drijft. Drie jaar geleden zei hij nog in het boek over hem, Sneijder, dat het wel heel slecht met hem moet gaan wil hij analist worden. Nou is hij net met zijn trainersopleiding gestopt  – boos, want hij vond de cursus niet op maat. KNVB, ook boos, wil hem nu niet eens meer opleiden. Dus ja, zei hij tegen  Wilfred Genee , hij had „tijd over”. Dat trainersdiploma overweegt hij nu in Turkije te gaan halen. „Sowieso”, zei hij, gaat hij het „over de grenzen zoeken”. Dat belooft wat.  Al met al was het  maandagavond drie keer een dik uur kijken naar vier mannen die het afgelopen weekend allemaal dezelfde voetbalwedstrijden keken (daar ga ik dan even vanuit, dat ze allemaal gekeken hebben). Hoogtepunt was natuurlijk het echec van oud-Ajaxtrainer Erik ten Hag bij Manchester United. Hij verloor dit weekend  wéér en flink ook, terwijl de echt moeilijke wedstrijden nog moeten komen. Lachen natuurlijk om de straftraining die Ten Hag z’n team vervolgens oplegde, 13,8 kilometer rennen, net zoveel meters als de tegenstander méér  had gelopen tijdens de wedstrijd. Verder heeft Ten Hag ook nog een onhandelbare sterspeler, Cristiano Ronaldo, die hem geen blik waardig gunt en na een wissel prima op huis aangaat terwijl de wedstrijd nog niet is afgelopen. Dat was  smullen natuurlijk. Dikke kans dat een van de drie voetbaltalkshows moet sneuvelen. VI zal het niet zijn, dat programma overleeft echt alles. De VI-mannen deden niet eens moeite om iets lullig te zeggen over VTBL. Het enige dat René van der Gijp erover had op te merken, ging over de eeuwige polo van analist Jan Boskamp en het „Wibra-T-shirtje” van analist Theo Janssen. En dat was brullen natuurlijk.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/16/johan-derksen-begint-de-oorlog-tussen-de-voetbaltalkshows-met-nieuwe-tanden-a4139033
2022-08-17||Topman Frans van Houten vertrekt in oktober bij Philips||Frans van Houten vertrekt in oktober als topman van Philips. Dat meldt het van origine Eindhovense elektronicaconcern met hoofdkantoor in Amsterdam dinsdag. De 62-jarige Van Houten is sinds 2011 eindverantwoordelijke bij Philips. Hij wordt opgevolgd door Roy Jakobs, momenteel al werkzaam voor Philips. Hij is nu nog eindverantwoordelijke voor de terugroepactie van slaapapneu- en beademingsapparatuur, die gevaarlijk kunnen zijn voor gebruikers.  Van Houten besloot een half jaar eerder te vetrekken dan gepland. President-commissaris Feike Sijbesma en Van Houten zelf benadrukten dinsdag dat er geen sprake is van een gedwongen vertrek. Van Houten liet weten meteen ruimte te willen maken voor Jakobs en „niet in een lange overdrachtsperiode” te geloven. Hij zou ook geen ambities hebben gehad voor een vierde termijn. Van Houten, Eindhovenaar en zoon van een lid van Philips’ raad van bestuur, werd in 2010 voorgedragen om Gerard Kleisterlee op te volgen als bestuursvoorzitter van Philips. Zijn taak was om de focus meer op gezondheidszorg te leggen. In 2014 zei hij tegen NRC een bedrijf „met te veel vet en bureaucratie” te willen veranderen in twee zelfstandig takken: Lighting en Philips HealthTech. Hij verkocht onder meer de tv- en audiotak, terwijl onder zijn leiding veel werd geïnvesteerd in overnames van bedrijven in de gezondheidstechnologie. Begin 2021 zei Van Houten tegen De Telegraaf dat „Philips op het juiste pad” zat. Het bedrijf stond er „heel goed voor”, Van Houten dacht dat het zorgtechnologieconcern de „komende jaren met 5 à 6 procent kan groeien”.  In juni moest Philips melden dat de slaapapneu- en beademingsapparatuur gezondheidsrisico’s geven, zoals hoofdpijn of ademhalingsproblemen. Het bedrijf zette een kolossale terugroepactie op touw om dik vijf miljoen machines te repareren of vervangen. Van Houten zei tegen NRC dat hij niets wist over de problemen met de apparaten. Van Houten: „Het kwam pas in het eerste kwartaal van 2021 op m’n bureau.” Dinsdag zegt Van Houten er „vrede mee te hebben” Philips in een roerige tijd te verlaten. Correctie (16 augustus 2022): In een eerdere versie van dit artikel werd een uitspraak van Van Houten abusievelijk toegeschreven aan NRC, maar hij deed de uitspraken in De Telegraaf. Hierboven is dat aangepast. ||https://www.nrc.nl//nieuws/2022/08/16/topman-frans-van-houten-vertrekt-in-oktober-bij-philips-a4139032
2022-08-17||Atoomenergieagentschap en Rusland oneens over missie naar beschoten kerncentrale||Rusland en het Internationaal Agentschap voor Atoomenergie (IAEA) lijken het niet eens te kunnen worden over een missie van het agentschap naar de door Rusland bezette kerncentrale in de Oekraïense regio Zaporizja. Dat melden internationale persbureaus dinsdag. Vanwege beschietingen die de afgelopen weken plaatsvonden bij de kerncentrale, de grootste van Europa, wil het IEAE de veiligheid op het complex controleren. Rusland en Oekraïne beschuldigden elkaar van de beschietingen.  Rusland stelde maandag akkoord te gaan met een missie. Het land wil de onderzoekers eigenhandig begeleiden, om ze de „destructieve acties van Oekraïense zijde” zo „waarheidsgetrouw mogelijk” te kunnen laten weergeven. De Verenigde Naties maakten vervolgens bekend de missie zelf te willen bijstaan, mits Rusland en Oekraïne allebei akkoord geven - waarop Moskou begon tegen te sputteren. Een missie van het IAEA via Kiev zou te gevaarlijk zijn, zo zegt het ministerie van Buitenlandse Zaken tegen Russische staatspersbureaus.  „Stel je voor wat het betekent om door Kiev te gaan. Het betekent dat ze via de frontlinie bij de kerncentrale komen”, zei adjunct-directeur bij het departement van non-proliferatie Igor Visjnevetski, wijzend op mogelijke Oekraïense „provocaties” bij een bezoek aan de centrale. „Dat betekent een enorm risico.” Ook hekelde hij de oproepen van het agentschap om de kerncentrale te demilitariseren: dergelijke eisen liggen „niet in het mandaat” van het IAEA.  Vooralsnog lijken er door de beschietingen geen zware ongelukken te zijn gebeurd, al blijft de kans daarop wel reëel als de gevechten doorgaan. De centrale ligt al sinds maart aan de frontlinie. IAEA-directeur Rafael Mariano Grossi sprak eerder deze maand van een „zeer reële kans op een nucleaire ramp”. Hij riep beide kanten meermaals op inspecteurs toe te laten. Ook Oekraïne roept al langer op tot het demilitariseren van de zone rond de kerncentrale.  ||https://www.nrc.nl//nieuws/2022/08/16/atoomenergieagentschap-en-rusland-oneens-over-missie-naar-beschoten-kerncentrale-a4139031
2022-08-17||Oud-premier Australië had in het geheim vijf extra ministerposten||De Australische oud-premier Scott Morrison had tijdens de coronapandemie in het geheim niet drie, maar vijf extra ministerposten. Dat heeft premier Anthony Albanese vandaag bekendgemaakt op basis van nieuwe informatie van het ministerie van Algemene Zaken. „Dit is een ongeëvenaarde ondermijning van onze democratie”, zei Albanese tijdens een persconferentie.  Gisteren werd al bekend dat de oud-premier zich de ministerposten voor Financiën, Volksgezondheid en Grondstoffen had toegeëigend. Vandaag bleek dat hij ook kon beslissen over Binnenlandse Zaken en Economie. Karen Andrews, oud-minister van Binnenlandse Zaken, reageerde geschokt op het nieuws. „Scott Morrison moet zijn ontslag aanbieden en hij moet het parlement verlaten”, zei ze in een reactie. „Dit is absoluut onacceptabel.” Morrison’s opvolger als leider van de Liberal Party, Peter Dutton, vindt niet dat zijn voorganger moet vertrekken.  In een verklaring zegt Morrison dat het in sommige gevallen ‘onnodig’ was de extra ministerposten naar zich toe te trekken. Hij heeft aan zijn collega’s zijn excuses aangeboden. „Ik heb in een crisis te goeder trouw gehandeld”, zegt hij. Eerder op de dag verdedigde Morrison zijn handelen in een interview met radiozender 2GB. „We moesten een aantal buitengewone maatregelen nemen om waarborgen in te voeren”, zei hij. Hij zegt niet van plan te zijn om te vertrekken.  Als ‘extra’ minister van Grondstoffen heeft Morrison een gasboringsproject tegengehouden, terwijl de zittende minister Keith Pitt juist vóór de boringen was. Morrison zegt dat hij in geen andere gevallen de ministeriële bevoegdheden heeft gebruikt.  Premier Anthony Albanese laat onderzoeken of het legaal is. „Ik zoek verder advies over het gebruik van deze buitengewone bevoegdheden door Scott Morrison en andere voorbeelden ervan.” ||https://www.nrc.nl//nieuws/2022/08/16/oud-premier-australie-had-in-het-geheim-vijf-extra-ministerposten-a4139029
2022-08-17||Waarom 75 jaar onafhankelijkheid voor sommige Indiërs geen reden is tot feest||Deze week is het 75 jaar geleden dat Brits-Indië onafhankelijk werd. De voormalige kolonie werd opgesplitst in twee landen: India en Pakistan. Tijdens deze opsplitsing kwam er een massale volksverhuizing op gang, die met veel geweld gepaard ging. Correspondent Lisa Dupuy onderzocht hoe dit verleden doorwerkt in het India van vandaag. Lees hier Lisa's artikel over hoe de opsplitsing van India en Pakistan voortleeft in het India van vandaag. En bekijk hier een interactieve productie van de BBC over die opsplitsing, waaruit in de aflevering fragmenten te horen zijn.||https://www.nrc.nl//nieuws/2022/08/16/waarom-75-jaar-onafhankelijkheid-voor-sommige-indiers-geen-reden-is-tot-feest-a4139030
2022-08-17||Column | Touch of pink||Veel mensen hebben een guilty pleasure en die van mij heet Vakantieveilingen. Een online veiling waar je van alles kan krijgen, van tuinslangen tot seniorenpassen en tickets voor Plopsaland. Als ik Wibi Soerjadi in het aanbod zie staan – de concertpianist die als jonkie in Carnegie Hall in New York speelde – moet ik denken aan mijn bezoek aan zijn landhuis in Zeist in 2009. Soerjadi had een kür voor een dressuuramazone gecomponeerd en hield die ten doop. Met andere journalisten verbaasde ik me over de vele Disney-knuffels. ‘Virtuoos en excentriek’ wordt Soerjadi vaak genoemd. Maar kennelijk is hij dus afgezakt naar Vakantieveilingen. Komt het door het overlijden van zijn ouders, zijn tijdelijke gehoorverlies, zijn onfortuinlijke liefdesrelaties, de coronaperiode? Alles bij elkaar genoeg reden. Nieuwsgierig als ik ben geworden bel ik mijn moeder. „Mam, heb je zin om naar een tuinconcert van Wibi Soerjadi te gaan? Bij zijn Villa Peckedam in Diepenheim.” „Soerjadi? Wat een leuk idee.” „Ik moet nog wel even twee tickets zien te winnen.” De tickets die samen normaal 117 euro kosten, win ik voor 22,50. Ik hijs me in een jurk die voldoet aan de  dresscode: touch of pink. Mijn moeder draagt roze lippenstift.  Onderweg maken we een tussenstop in Dieren, om een cello van mijn moeder op te halen, dat scheelt haar veel reistijd. Een kostbaar instrument van een Italiaanse maker. „Kunnen we vast wel kwijt bij de butler van Wibi”, zegt ze.  Maar Wibi heeft geen butler en zijn assistent – een  jonge vrouw in een glittertrui – is onverbiddelijk. Niets cello aan de voet. Brandveiligheid voorop, óók in de buitenlucht. Een afgesloten kamer is er niet om de cello neer te zetten. Wel een onbeveiligde schuur. Het gezicht van mijn moeder betrekt. Voorzichtig opper ik om terug naar huis te gaan. „Geen denken aan”, zegt ze.  „Na drie uur rijden?” En dus belanden we achter het publiek met de cello aan de voet. Ook van ver is Wibi goed te zien in zijn roze kostuum. „Hij speelt nog altijd goed”, zegt mijn moeder. Maar hoe zit het nou met die Vakantieveilingen? Om daar achter te komen sluit ik me aan bij de lange rij bezoekers die met Wibi op de foto willen. Een overwegend wit publiek, net als in het Concertgebouw, maar wel van alle leeftijden. „Ik wil ambassadeur zijn”, zegt Soerjadi als de rij is opgelost. „De klassieke muziek heeft een elitair imago. Met een kleine prijs trek je mensen over de drempel. En het leuke is: vaak leren ze verder, via het Concertgebouw of YouTube. Soms komen ze terug: ik heb zó’n mooie uitvoering van Schubert gehoord, wil je dat eens spelen?” Hij doet het uit idealisme, zegt hij, financieel schiet hij er niets mee op. De vrouw in de glittertui volgt ons gesprek aandachtig. Even daarvoor heeft Wibi haar, zijn nieuwe liefde, nog alle lof toegezwaaid op het podium.||https://www.nrc.nl//nieuws/2022/08/16/touch-of-pink-a4138983
2022-08-17||17 november volgt uitspraak in strafzaak neerhalen MH17||De rechtbank in Den Haag doet op 17 november uitspraak in de omvangrijke strafzaak rond het neerhalen van vlucht MH17. De uitspraak gaat ongeveer anderhalf uur duren, maakte de rechtbank maandag bekend. Bij de vliegramp op 17 juli 2014 kwamen alle 298 inzittenden om het leven. Onder hen waren veel Nederlanders. Vlucht MH17 van Malaysia Airlines vertrok die dag vanaf Schiphol met als bestemming Kuala Lumpur. De Maleisische hoofdstad werd echter nooit bereikt. Het vliegtuig werd neergehaald in Oost-Oekraïne, waar op dat moment  een gewapende strijd  was. Na jarenlang onderzoek door het internationaal onderzoeksteam JIT kwamen vier verdachten naar voren. De mannen hebben volgens het OM een rol gespeeld bij het binnenhalen of het wegbrengen van de Buk-raketinstallatie waarmee het toestel uit de lucht zou zijn geschoten. Tegen alle vier is  levenslang geëist. De verdachten lieten zich niet in de  rechtbank  zien. Het MH17-proces begon 9 maart 2020. Belangrijk onderdeel  waren   nabestaanden die aan het woord kwamen. Drie weken lang konden tientallen van hen in de rechtbank of via een videoverbinding vertellen wat de ramp voor hen betekende. (NRC)||https://www.nrc.nl//nieuws/2022/08/16/rechtbank-17-november-volgt-uitspraak-in-strafzaak-neerhalen-mh17-a4138999
2022-08-17||Wat vindt NRC | Minister Yesilgöz  kan zich niet afzijdig houden van strafdeals||Is het een goed idee buiten de zitting het Openbaar Ministerie met de verdachte een akkoordje te laten sluiten over de strafeis? In ruil waarvoor de verdachte afziet van hoger beroep, onderzoekswensen intrekt en geheel of deels schuld erkent?  Terwijl de rechter vrij is om daarin  mee te gaan, nadat de ‘deal’ is getoetst aan  het dossier?  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Het is nog niet helemaal het Amerikaanse systeem van ‘plea bargaining’ waarbij de rechter gebonden is aan de deal, maar het komt wel in de buurt. De Nederlandse strafrechters zijn er verdeeld over. Het is een praktijkantwoord op de behoefte aan doelmatiger procederen, vooral nu drugszaken de rechtszaal steeds verder  verstoppen. Behalve in de VS bestaat dit middel in tal van Europese landen – eigenlijk is Nederland laat met ‘procesdeals’. Maar de procesafspraak lijkt nu zelf in de problemen gekomen. Eind juli voelde de rechtbank Noord-Holland in een opvallende uitspraak zich gedwongen in te grijpen in zo'n deal, onder het motto ‘dit kan zo niet’. Hoewel niet met zoveel woorden uitgesproken, twijfelt de rechtbank op voorhand aan de bewijsbaarheid van een aantal ten laste gelegde feiten. Consequentie is dat een strafkorting van twee jaar niet doorgaat.  Sterker, wie het vonnis goed leest, ziet de rechters twijfelen. Zijn we wel goed en volledig voorgelicht? Waarmee meteen de rechtsstatelijke zwakte van dit middel op tafel ligt: de waarheid wordt een onderhandelingsresultaat, een optel- en aftreksom waarin feiten en opportuniteiten even zwaar wegen. Het Haarlemse vonnis toont het mijnenveld waarin de waarheidsvinding belandt, als officier en advocaat de strafrechter niet glashelder weten in te lichten, zoals in dit geval. Voor zwakkere verdachten, overbelaste officieren of, noem hen ‘minder geëngageerde’ advocaten, is de verleiding groot om zaken op deze manier ‘weg’ te schikken en af te dekken. De rechter wordt een stempelmachine, de openbaarheid de dupe.  Uit een indicatief  journalistiek onderzoek bleek vervolgens dat de helft van de dertig dit jaar voorgelegde procesafspraken door de rechtbank is afgekeurd. Een hoog percentage, ook als rekening wordt gehouden met zaken waarin de afgesproken strafeis te laag werd gevonden of de overeenstemming niet volledig was. Zeker het kritische Haarlemse vonnis is een gongslag – strafrechters zijn verdeeld. Het antwoord van  minister Yesilgöz (Justitie, VVD) op Kamervragen dat procesafspraken geheel overgelaten worden aan het Openbaar Ministerie, overtuigt dan ook niet. Dit  gaat over rechtsbescherming, -gelijkheid en openbaarheid.  In Haarlem konden de strafrechters nauwelijks wijs uit het dossier – en de advocaat vond het niet z’n taak om orde te helpen scheppen. De procureur-generaal bij de Hoge Raad kwam al wel in actie. Er ligt een ‘cassatie in het belang der wet’ uit juni, met een overzicht van buitenlandse, soms jaloersmakende regels op dit gebied. In Duitsland mag sinds 1997 een ‘deal-sluitende verdachte’ niet van z’n recht op hoger beroep afzien. Ook mag de verdachte niet de eigen schuldvraag  ‘weggeven’. Een procesafspraak mag alleen op de openbare zitting worden gemaakt.  „De introductie van procesafspraken vergt fundamentele afwegingen en keuzes over de inrichting en structuur van het strafproces en de rolverdeling tussen de procesdeelnemers. Daarbij kan de wetgever niet afzijdig blijven”, schrijft procureur-generaal Edwin Bleichrodt. Dat is een waarheid als een koe. Procesafspraken vormen het klassieke dilemma tussen het betere en het goede. Liever waren ze niet nodig. Maar mits transparant en overal gelijk toegepast kan het de strafrechtspleging vooruit helpen. ||https://www.nrc.nl//nieuws/2022/08/16/minister-yesilgoz-kan-zich-niet-afzijdig-houden-van-strafdeals-a4138992
2022-08-17||Column | Over het verlangen naar uitsterven||Misschien is dit een goed moment om uit te sterven, zei G. vorige week. M. had het ook al gezegd, en S. schreef me erover. Ik vind uitsterven op zich geen slecht idee, maar het gaat over het algemeen met veel lijden gepaard, en hoe we ons als soort gedragen is contingent. We kunnen het anders doen. Het ligt alleen misschien niet in de lijn der verwachting.  Er bestaan verschillende verenigingen die het uitsterven bepleiten, zoals de Beweging ter Vrijwillig Uitsterven van de Mensheid en Stop Having Kids. Deze organisaties richten zich vooral op het niet krijgen van kinderen. Die positie wordt ook wel ‘antinatalisme’ genoemd. Ze hebben daarvoor goede argumenten. De mensheid vernielt de planeet omdat we met te veel zijn, en het aantal mensen blijft groeien. Daar nieuwe mensen aan toevoegen maakt het slechter voor iedereen – voor de mensen die al leven, voor de andere dieren, voor de rest van de levende wereld. Bovendien is het leven niet voor iedereen een vrolijk cadeau. Veel mensen lijden ernstig, en een deel daarvan was liever niet geboren. Het is problematisch om iemand geboren te laten worden als er een kans is dat diegene zo’n leven moet leiden, aangezien de ongeborene geen toestemming kan geven. Deze twee argumenten samen leiden tot een derde: we leven in een tijd waarin door ecologische crises het leefklimaat steeds slechter zal worden, wat het lijden globaal zal doen toenemen. Depressie is, zoals ik eerder schreef, ook een sociaal en politiek fenomeen. Dat laatste argument, dat de kwaliteit van menselijk leven na een periode van voorspoed in de komende decennia voor iedereen achteruit zal gaan, ontbreekt vaak in discussies over het krijgen van kinderen. Ook in deze krant werden onlangs mensen geïnterviewd over dit onderwerp. De geïnterviewden hadden wel nagedacht over de milieubelasting die hun kinderen op zouden leveren, maar het ging niet over de vraag of je kinderen deze wereld aan kunt doen. Net als het eten van dieren is het krijgen van kinderen echter geen privézaak. Er zijn ook andere levende wezens met belangen in het spel. Als je graag voor kinderen wilt zorgen, kun je ze adopteren of pleegmens worden, of een baan zoeken in die richting. Er zijn genoeg wezens die liefde en een goed thuis kunnen gebruiken. Net als met huisdieren is het zaak om goed te zorgen voor wie er al is, en geen nieuwe wezens in het leven te roepen.  In dit verhaal is anticonceptie overigens geen kwestie die alleen vrouwen aangaat. Veelgebruikte voorbehoedmiddelen zoals de pil en het spiraaltje kunnen veel bijwerkingen hebben, niet alleen lichamelijk maar ook psychisch – een kwestie waarvan helaas lang nog niet iedereen op de hoogte is. Sterilisatie van mannen is een goed alternatief.  Dit hoeft niet tot een einde aan de familie te leiden. ‘Make kin, not babies’, schrijft Donna Haraway. Maak je vrienden en huisdieren tot familie, zorg voor kinderen en ouderen met wie je verbonden bent in vriendschap, draag bij aan de wereld door je werk, deel je tuin met bijen en kikkers, of zonder je af, dat is ook volkomen legitiem en begrijpelijk. Uitsterven klinkt waarschijnlijk leuker dan het is, en ik schat de kans dat het zal gebeuren voorlopig niet hoog in. De vraag naar de toekomst is er vooral een naar  andere manieren van voortbestaan, die er trouwens allang al zijn. En, zoals altijd, naar zelf bedenken wat belangrijk is, los van wat de maatschappij van je verwacht. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/16/over-het-verlangen-naar-uitsterven-a4138988
2022-08-17||Opinie | werkmannen||Ik loop in een zomers jurkje met mijn jonge zwarte flatcoated retriever langs een opgebroken straat waar werkmannen aan het overleggen zijn. Als ik voorbij loop, valt het gesprek stil. Half anticiperend op wat ouderwets gefluit, hoor ik één van de mannen zachtjes zeggen: „Zo, dat is echt een mooie hond.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/16/werkmannen-a4138984
2022-08-17||Sudoku van dinsdag 16 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/16/sudoku-a4138979
2022-08-17||Ontbijtmuffins met pruim||Dit is een fijn recept, niet zo zoet, verrassend luchtig ondanks de rogge, fijn smeuïg dankzij de appel en pruimen en voedzaam. U kunt gerust papieren muffinvormen gebruiken in de muffinvorm, dan rijzen de muffins mooi in het papier en hoeft u de bakvorm niet in te vetten. Anne Heigham schrijft dat ze ayurveda rogge als wrang en verwarmend beschouwt en dat de goede darmbacteriën ‘er gek op’ zijn. Verwarm de oven voor op 200 graden (180 graden heteluchtoven). Vet veertien holtes van je muffinvorm in en bestuif ze met roggemeel. Doe de eieren, zonnebloemolie en hazelnootmelk in een kom en klop een paar minuten, tot het mengsel schuimig is. Klop er dan de rest van de ingrediënten een voor een door in de aangegeven volgorde; zorg dat ze volledig opgenomen zijn voordat je het volgende ingrediënt toevoegt. Schep een volle eetlepel beslag in elke holte. Bak de muffins in 40 tot 45 minuten gaar. Laat ze een paar minuten afkoelen in de vorm en zet ze dan op een rooster. Serveer ze warm of laat ze volledig afkoelen en bewaar ze maximaal drie dagen in een luchtdichte trommel.  VOOR 12 TOT 14 MUFFINS: 1 moesappel, geschild, klokhuis verwijderd, geraspt Anne Heigham De Ayurveda Keuken Terra 208  blz. € 24,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/16/thuiskok-ontbijtmuffins-met-pruim-a4138978
2022-08-17||In het midden||Horizontaal: 1.  ‘Familie __ ligt weer overhoop na verhaal Roxeanne’ 5.  Bovendien 10.  Stad van Goethe en Schiller 12.  Dijkstra of Pieper  13.  Gebeurtenis 15.  Toespraak over groente? 17.   __ you 18.  Aldo __, vermoorde premier  22. __ Everybody, hit van Eddie Cochran 23.  Toneelkoor 25.  Verdeelde hoofdstad 26.  Individualist 28.  De VN in het buitenland 29.  Gaan bergafwaarts 30.  Vrouw in het blauw 31.  Zachte stof  Verticaal: 1.  ‘Heibel binnen VVD om Onno __’ 2.  Heeft Indiana Jones bij zich 3.  Draagt de keeper 4. Friends, Oppassen!!! en Modern Family 5.  Zo staan ex-alcoholisten 6.  __ Classic Rock  7.  Hangt boven het raam 8.  Heel kleine slaapkamer 9.  __ berglucht 11.  Enkhuizense specialiteit 14.  Bolwerk 16.  Hoogstaande dames  19.  Voorbeeld 20.  Luidruchtige muzieksoort  21.  Brengt Max en Kuipers bij elkaar 24.  ‘Volgens __ is aanslag schuld van Rushdie zelf’  25.  In Tua __, Ierse eightiespop 27.  __ et lab__  Oplossing puzzel 15 augustus. Horizontaal: 1. GALA 4. LARIKSEN 9. OPHEF 11. AFSTANDMETERS 16. NIW 17. GERE 18. ONES 21. THAI 22. TIKI 23. GEO 25. REISBEPERKING 28. ER EEN 29. MONUMENT 30. AGEN Verticaal: 1. GAAN 2. LOSWAAIEN 3. APT 4. LENETTE 5. AFDRUIPEN 6. I’VE 7. STENIGING 8. NESS 10. HAGI 12. FICHE 13. MELKERT 14. TOT 15. REEEN 19. PIS 20. AIRE 21. TRAM 24. OGEN 26. BOM 27. KEA In het midden: CAPITULATIE ||https://www.nrc.nl//nieuws/2022/08/16/in-het-midden-a4138975
2022-08-17||Column | Hij? Geradicaliseerd? Eh, ja. Eh, nee||De VVD-leider van Texel, Arnold Langeveld, waarschuwt me als hij zijn BMW X3 het erf van Hoeve Rotterdam in de Eierlandse polder op draait: hier gaan zo harde woorden vallen. En ja, daar zie ik de omgekeerde vlag al hangen, bij  het postzegeltje verdord gras met kampeertenten. Geen boer op de Wadden zónder camping in de zomer. „We eten ervan”, zegt Langeveld. Hij is ook boer, akkerbouwer, en hij is mede-eigenaar van Boutique Hotel Texel. Achter ons rijdt het Mercedesbusje met Haagse en Noord-Hollandse VVD-politici die hier vandaag op bezoek komen, onder wie fractievoorzitter Sophie Hermans. Welkom. Koffie. Koek. En water, want mensen, wat is het warm. De boer, Mark Slot (33), heeft van houten kisten een katheder gemaakt en daar gaat hij nu achter staan, in zijn gestreken witte  overhemd. De  mouwen heeft hij  niet opgerold. De A4’tjes met zijn toespraak trillen in zijn hand. Zijn ouders zijn er, zijn vrouw, zijn kinderen, de    loonwerkers, en nu moet het gebeuren. Nu zal hij die politici  eens goed  inpeperen wat een onrecht hem  wordt aangedaan. Maar vooralsnog praat hij over 1835, toen de kwelders hier door de Antwerpenaar Nicolas Joseph De Cock werden drooggemalen. Hij vertelt over de meeuweneieren die naar  de bakkers in Amsterdam gingen, over de konijnen die later werden uitgezet, over de boerderijen op Texel die na de Tweede Wereldoorlog weer  moesten worden opgebouwd. Zijn opa  ging toen ook koeien houden, de generaties voor hem deden alleen akkerbouw, en voor het eerst  produceerde het bedrijf zijn eigen mest waarmee de grond vruchtbaar kon worden gehouden. De ene  na de andere innovatie volgde en op dit moment, zegt Mark Slot, wordt hier grondgebonden kringlooplandbouw bedreven, met aandacht voor dierenwelzijn. Geen ‘kerende grondbewerking’  meer, wel akkerranden vol bloemen en roofvogels die komen foerageren. Er loopt een experiment om  regenwater in de bodem op te slaan. „Je denkt”, zegt Mark Slot, „dat je gebeiteld zit en opeens...” Hij haalt  diep adem en zegt „stikstofkaart”. Het klinkt als een snik. Bij „70 procent reductie” begint hij bijna te huilen. Later vraag ik of hij bij de geradicaliseerde boeren hoorde die de veerboot tussen Texel en Den Helder wilden blokkeren.  VVD-leider Langeveld heeft me erover verteld. „O, nee”, zegt Mark Slot. „Daar was  ik tegen.” Nou ja, het kán zijn dat hij eerst voor was. En dat hij dat ook heeft gezegd. Tot hij bedacht dat je dat niet kon maken. In de  BMW X3 zegt Langeveld tegen me dat van de 140 boeren op Texel er „hooguit tien” achter Farmers Defence Force  aan lopen en de boel willen laten escaleren. „Of eigenlijk zijn het er vier. Nee, drie.” De anderen, zegt hij,  denken aan de  zwangere vrouw die plotseling naar de overkant moet. Aan het  gehandicapte kind dat voor het eerst mee mag op schoolreisje.      
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/hij-geradicaliseerd-eh-ja-eh-nee-a4139028
