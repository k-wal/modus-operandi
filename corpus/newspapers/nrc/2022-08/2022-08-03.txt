2022-08-03||LTO gaat vrijdag namens wantrouwige boerenorganisaties naar stikstofgesprek||De meeste boerenorganisaties zullen vrijdag niet deelnemen aan het stikstofgesprek onder leiding van bemiddelaar Johan Remkes, maar laten zich vertegenwoordigen door LTO Nederland. Dat hebben de boerenorganisaties woensdagavond volgens persbureau ANP na „goed overleg” besloten. Onder meer Farmers Defence Force en Agractie gaan niet mee, omdat ze geen vertrouwen hebben „in het door de regering geregisseerde overleg”.  LTO zal namens hen wel met Remkes in gesprek gaan en daarna worden „de uitkomsten van het overleg teruggekoppeld, besproken en verdere stappen afgestemd”, zo laten de boerenactiegroepen weten. Wekenlang waren de boerenorganisaties verdeeld over de vraag of een gesprek met Den Haag over het stikstofbeleid nut zou hebben of niet. Zo stonden boerenorganisatie LTO Nederland en boerenactiegroep Agractie in principe positief tegenover een gesprek, maar keerden kritische boerenprotestgroepen, zoals FDF, al van begin af aan een overleg in Den Haag de rug toe.  Woensdagavond kwamen alle belangenclubs bijeen in Nijkerk om „op één lijn te komen”. Na afloop stelden de boerenactieclubs dat dat gelukt is en dat ze inhoudelijk samen optrekken. Aan tafel zaten Agractie, Dutch Dairymen Board, Farmers Defence Force, LTO Nederland, Nederlandse Akkerbouw Vakbond, Nederlandse Melkveehouderij Vakbond, Nederlandse Vakbond Pluimveehouders en Producenten Organisatie Varkenshouderij.  Een woordvoerder van LTO Nederland laat aan ANP weten dat de eisen van de boeren onveranderd zijn: het kabinet moet zijn stikstofplannen aanpassen. Namens het kabinet zullen vrijdag premier Mark Rutte (VVD), minister Christianne van der Wal (Natuur en Stikstof, VVD) en minister Henk Staghouwer (Landbouw, ChristenUnie) aanschuiven.||https://www.nrc.nl//nieuws/2022/08/03/alleen-lto-gaat-vrijdag-namens-wantrouwige-boerenorganisaties-naar-stikstofgesprekken-a4138119
2022-08-03||27 kilo afval van één operatie. De zorg heeft een enorm duurzaamheidsprobleem||Drie jonge mannen in witte jassen graaien met handschoenen aan zwijgend in vuilnis. Ze buigen zich over een zee van witte, blauwe, groene en doorschijnende plastics, buizen, doeken en klemmen. Sommige spullen zijn doorweekt met bloed, maar het meeste is alleen wat gekreukt of helemaal gaaf. Een van hen schudt nieuwe vuilniszakken leeg, en de afvalhoop groeit, tot de felgekleurde ziekenhuis-Crocs aan hun voeten niet meer te zien zijn. In totaal ligt er 27 kilo  afval. Het is bestemd voor de verbrandingsoven, maar nu even onderwerp van studie. Alles wat er ligt, komt uit één operatiekamer in het Nijmeegse Radboudziekenhuis. En het is niet een week lang opgespaard, het is zelfs niet van een hele dag. „Het is  indrukwekkend als je er middenin staat”, zegt Hugo Touw, intensivecarearts, „en je je realiseert dat dit allemaal van één operatie van een paar uur komt.” Hij knikt opzij. „De  drie zakken die daar staan, moeten ook nog op deze berg.” De zorg heeft een enorm duurzaamheidsprobleem. In de jacht op efficiëntie, hygiëne, kostenbesparing  en gemak gaat de allerkleinste medische handeling al  gepaard met het weggooien van spullen. Gedachteloos verdwijnen handschoenen, infuuszakken, jassen en  schorten  in de prullenbak, ook als dat voor de  patiëntveiligheid helemaal niet hoeft. Spullen reinigen en hergebruiken is vaak duur, lastig en er is weinig aandacht voor.   Hoe vervuilend ziekenhuizen zijn, weten ze zelf niet eens precies. Dat probeert Touw nu met zijn collega-onderzoekers via de prullenbakken te achterhalen. Ze onderzoeken vier veelvoorkomende zorgtrajecten:  oogoperaties, openhartoperaties, traumaoperaties (zware ongelukken) en patiënten met bloedvergiftiging. Zo blijken bij een gemiddelde openhartoperatie (van vier tot zes uur) vijfhonderd verschillende producten te worden gebruikt. Veruit het meeste is bestemd voor de verbrandingsoven. Het veldwerk van de mannen, al een aantal maanden gaande, is een curiositeit binnen het ziekenhuis. Op afvalbakken en -zakken plakken ze blauwe briefjes: „Niet weggooien!!” Na een operatie rollen ze het afval in grote containers door de gangen naar hun onderzoekshok in de kelder, waar ze op een zeil zak na zak uitstorten. Ze sorteren, ze turven en ze wegen alles. „We wilden grondig onderzoek doen naar de milieu-impact van wat we doen”, zegt Touw.  „Want die kennis ontbreekt nog. Daardoor weten ziekenhuizen niet hoe ze het meest effectief kunnen verduurzamen.”  Intensivecarearts Hugo Touw (links) en student Egid van Bree doorzoeken het medisch afval.   Foto Flip Franssen De studie gebeurt in samenwerking met onder meer het Leidse academisch ziekenhuis LUMC,  zorgverzekeraar Menzis, Philips,  afvalverwerker PreZero en krijgt enkele tonnen steun van  onderzoeksorganisatie ZonMw.   Tim Stobernack, postdoc onderzoeker duurzaamheid, hurkt in het afval om een grote groene plastic hoes uit de berg rommel te trekken. Met twee handen houdt hij hem omhoog. „Hierin zit het matras voor tijdens de operatie. Er wordt warme lucht in geblazen om de patiënt op te warmen.”  „Dat  weegt dus bijna negenhonderd gram”, roept Egid van Bree, student-onderzoeker, gehurkt in een afvalhoop. „Aan hoogwaardig plastic, ja”, zegt Stobernack. Hij legt de hoes opzij. „Dit is best een fancy ding. Na elke patiënt wordt het weggegooid. Je zou makkelijk een wasbaar matras kunnen maken, of er een plastic doek tussen leggen. Dat je alleen die weggooit.” Zijn collega Van Bree heeft net alle gazen op één hoop geveegd – „zeker tachtig” – en vist nu plastic handschoenen uit de rommel. „Gemiddeld zijn het er 50 per operatie”, zegt hij, „en 113 voor één dag op de intensive care, per patiënt.” „Tjezus”, zegt Touw. „Dat is gemiddeld, hè, er zitten ook uitschieters bij.” „De NHS [National Health Service] in Engeland is druk bezig met het terugdringen van het gebruik van plastic handschoenen, maar hier speelt dat nauwelijks”, zegt Touw. „Ik merk bij mezelf ook een gemak waarmee ik altijd maar weer handschoenen uit de kast trek en weggooi. Als ik bijvoorbeeld met bloed in aanraking kom, dan moet het. Maar als ik even bij de patiënt de bloeddruk meet, of naar het hart luister, volstaat het om gewoon goed mijn handen te wassen. De patiënt komt dan echt niet in gevaar.” Het Radboudumc laat zien dat ook een vooruitstrevend ziekenhuis nog een lange weg te gaan heeft. Het  geldt wat duurzaamheid betreft in de sector als een van de koplopers: het ziekenhuis draait op windenergie, en er lopen meer projecten zoals het  terugdringen van medicatieverspilling. Maar op veel ziekenhuiskamers werd het afval tot voor kort niet gescheiden, ondanks de ontzagwekkende hoeveelheid plastics die er worden weggegooid. Ziekenhuizen en andere zorginstellingen hebben de afgelopen jaren twee landelijke akkoorden met elkaar gesloten: de green deals van de zorg. De sector is daardoor wel in beweging, bijvoorbeeld met het vaker hergebruiken van plastics. Maar tot  nu toe waren de afspraken altijd vrijblijvend – op niet of nauwelijks verduurzamen volgt geen sanctie. Gesprekken zijn gaande over een derde versie, die er in oktober moet komen. Onduidelijk is of er dit keer wel consequenties komen voor het niet nakomen van de afspraken. „Ik heb me zelf ook lang niet gerealiseerd dat we met de zorg een groot deel van de klimaatcrisis veroorzaken”, zegt Touw. Hij verwijst naar onderzoeksbureau Gupta Strategists, dat becijferde dat de zorgsector goed zou zijn voor 7 procent van de CO2-voetafdruk van Nederland. Die berekening is niet elders geverifieerd. Hoe vervuilend ziekenhuizen precies zijn, blijft dus onduidelijk. Onderzoeken hiernaar zijn sowieso schaars, net als prikkels om te verduurzamen. Verzekeraars betalen ziekenhuizen per behandeling, niet voor duurzaamheidsbeleid. Medische disposables (wegwerpspullen) zijn zo goedkoop dat het zelden loont ze te wassen of een herbruikbare variant te zoeken. Op de gang van de intensive care vouwt Touw een wit-blauw plastic matje uit. „Dit ligt onder patiënten om bijvoorbeeld wat urine op te vangen.” Hij wrijft over het matje. „Het ziet er onschuldig uit, maar uit onderzoek van het Erasmus MC blijkt dat voor zulke matjes veel bomen  moeten worden gekapt, vanwege de cellulose die erin zit.” Het matje komt uit China en kost 16 cent. Er is ook een herbruikbare variant op de markt, die vier keer zo duur is. „Wij, in de zorg, staan altijd onder druk om te bezuinigen”, zegt Touw. „Het is heel ingewikkeld om tegen de stroom in te zwemmen en de dure matjes in gebruik te  nemen.” Op dit moment gebruikt het ziekenhuis zowel de herbruikbare als de niet-duurzame matjes.  Uit de Nijmeegse studie blijkt al dat niet alleen een hartoperatie zelf zakken vol afval oplevert. Ze onderzoeken er ook de 24 uur op  de intensive care die op de operatie volgen. Daar wordt nog eens vijf kilo afval geproduceerd. In nog geen anderhalve dag is de patiënt in het ziekenhuis dus goed voor 32 kilo afval.     Foto Flip Franssen „Kijk, dit is veranderd”, zegt Touw, terwijl hij wijst naar een haak met infuuszakken in een intensivecarekamer. „Tot gisteren hingen hier zakken klaar die specifiek voor de intensive care zijn. Op de operatiekamer werd een ander type infuuszakken gebruikt, dus de zak werd standaard verwisseld als de patiënt hier kwam. De zak reist nu mee.” Ook infuuszakken zijn hartstikke vervuilend, ontdekten de onderzoekers. Stobernack: „In het plastic zit een weekmaker en de slangen zijn van pvc. We hebben de milieu-impact berekend en kwamen op een kilogram CO2-uitstoot voor zo’n kleine zak. Tijdens één operatie worden er al een stuk of vijftien van gebruikt.” De zakken zitten dan ook nog verpakt in soms wel drie lagen plastic, zegt Van Bree. En vaak komen spullen van ver. „Deze zakken komen uit Spanje. Dat valt nog mee: chirurgische schorten komen uit Thailand of Cambodja. En ik zie eigenlijk altijd veel ongebruikte spullen terug in het vuilnis. Die zijn bijvoorbeeld vooraf uitgepakt door een operatieassistent, maar niet gebruikt, en weggegooid.” Voor Touw ging duurzaamheid pas leven in coronatijd, toen hij in de ziekenhuisgangen tussen kliko’s met afval door moest slalommen om bij de patiëntenkamers te komen. De isolatiejassen, haarnetjes, handschoenen en mondkapjes vlogen door zijn handen. En om de haverklap was er een tekort. Touw: „Dan was dit schort op, dan weer dat medicijn. We hebben zes of zeven varianten beschermende kleding gehad, op een gegeven moment droegen we zelfs asbestpakken. Ik en mijn collega’s voelden toen: we moeten op zoek naar herbruikbare spullen. We kunnen niet zo doorgaan, voor onszelf en voor de planeet.”  Tim Stobernack, postdoc onderzoeker duurzaamheid, met eenwasbare isolatiejas.   Foto Flip Franssen Het Nijmeegse ziekenhuis heeft sinds kort herbruikbare isolatiejassen, te gebruiken bij coronapatiënten. Het is een grote, groene overslagjas, die veilig honderd keer opnieuw kan worden gebruikt na wassen. „Ik dacht: dat scheelt dan plastic, maar al dat wassen zal wel meer water kosten”, zegt Touw. Dat bleek niet het geval. „Het wassen kost minder water dan nodig is voor de productie van wegwerpjassen.” De jas lijkt op het type dat een aantal jaar geleden in gebruik was, voor disposables in zwang raakten. Touw: „Ik hoor vaak mensen die hier al twintig jaar werken zeggen: ah, dus eigenlijk gaan we gewoon terug naar vroeger.”  Dat het de spuigaten uitliep met wegwerpproducten, moet de zorg zichzelf aanrekenen, vindt Touw. „We wijzen vaak naar de industrie, maar we hebben er ook zelf om gevraagd. Hergebruik vraagt om scheiden, wegbrengen, schoonmaken, etcetera. Dus ja: het leven is makkelijker als je gewoon een nieuw artikel kan pakken.” Sommige veiligheidsmaatregelen blijken inmiddels onnodig. Touw pakt een flinterdun, doorzichtig schort en hangt het om zijn nek. „Elke keer als ik hier een patiënt bezoek, word ik geacht zo’n schortje te  pakken”, zegt hij. „Maar die maatregel komt uit de tijd dat de intensive care één zaal was, waar acht mensen lagen. Dan wil je niet dat micro-organismen van de ene naar de andere patiënt gaan. Nu zijn het afzonderlijke kamers en blijkt uit onderzoek dat het schortje niet nodig is. We zijn nu bezig dat schortje los te laten.” De onderzoekers willen ook kijken naar reisbewegingen van ziekenhuispersoneel en patiënten. „Bij zo’n operatie en de eerste dag op de intensive care zijn in totaal een man of twintig betrokken”, zegt Touw. „Het scheelt al veel als mensen zoveel mogelijk met de trein komen.” Als de studie in januari 2024 voltooid is, moet er een database zijn die uiteenzet hoe vervuilend elk onderdeel is van de vier onderzochte ingrepen. De onderzoekers gaan daarna op tournee met hun resultaten, naar zoveel mogelijk ziekenhuizen en congressen. Touw: „Dat doen we met de fiets.” ||https://www.nrc.nl//nieuws/2022/08/03/27-kilo-afval-van-een-operatie-de-zorg-is-vervuilend-a4138091
2022-08-03||De boeren willen zakendoen. Maar wat heeft bemiddelaar Remkes ze te bieden?|| Zelden was er vooraf zo weinig bekend over een gesprek waarvan de verwachtingen torenhoog zijn. De locatie waar boerenorganisaties, kabinet en „onafhankelijk gespreksleider” Johan Remkes vrijdag  praten is geheim vanwege veiligheidsredenen. De gastenlijst bleef tot woensdagavond laat ook onduidelijk: tot woensdagmiddag zegden meer dan tien boerenorganisaties toe, waaronder veel duurzame boerenorganisaties en landbouwkoepel LTO. Die laatste overlegde woensdagavond nog met radicalere groepen Agractie en Farmers Defence Force in Nijkerk of ze met z’n allen zouden komen en met welke agenda. In een verklaring na afloop lieten zij gezamenlijk weten dat alleen LTO gaat en spreekt en luistert „namens alle partijen”. Tegelijkertijd stond in de verklaring dat deze boerenorganisaties „geen vertrouwen hebben in het door de regering geregisseerde overleg”. Tot slot is onduidelijk waar het gesprek inhoudelijk  over mag gaan: het enige dat premier Mark Rutte en Remkes erover wilden zeggen is dat er „geen taboes” zijn. Gastheer Remkes voegde daar bij zijn uitnodiging vorige week aan toe dat „er ruimte is en gezamenlijke oplossingen mogelijk zijn”. Maar betekent dat ook dat het kabinet mogelijkheden ziet de boeren wat betreft de tot nu toe onaantastbare  stikstofdoelen of het gekozen tijdpad van 2030 tegemoet te komen? Duidelijk is  dat het gesprek verschillende doelen dient. Het kabinet, waarvan de topzware afvaardiging bestaat uit Rutte en de  ministers Christianne van der Wal (Stikstof, VVD),  Henk Staghouwer (Landbouw, ChristenUnie) en Mark Harbers (Infrastructuur en Waterstaat, VVD), hoopt vooral dát er vrijdag met de belangrijkste boerenorganisaties gesproken kan worden. Na wekenlange acties, die qua intimidatie en geweld in hevigheid toenamen, is het weer in gesprek komen op zichzelf al belangrijk, zegt een kabinetsbron. „Het helpt niet als je steeds over elkaar spreekt in plaats van met elkaar, en er zoveel grote woorden vallen.”  Remkes schreef in zijn uitnodigingsbrief   dat hij  ook wil praten over de communicatie van het kabinet tot nu toe en „hoe het vertrouwen in de toekomst en in elkaar hersteld kan worden”.  Voormannen van boerenorganisaties woensdagavond tijdens het overleg.  Foto Robin van Lonkhuijsen/ANP  Mark van den Oever, voorzitter van Farmers Defence Force (FDF) komt aan.  Foto Robin van Lonkhuijsen/ANP Dat ook Farmers Defence Force (FDF) door Remkes is uitgenodigd ligt politiek gevoelig. Voorman Mark van den Oever vergeleek in interviews het lot van de boeren  met dat van de Joden in de Tweede Wereldoorlog en heeft geen afstand genomen van   gewelddadige acties en het intimideren van politici thuis. D66-Kamerlid Tjeerd de Groot vindt dat FDF „geen plek aan tafel moet krijgen zolang die zich niet distantieert van de onwettige acties”.  Remkes’ woordvoerder zegt dat hij het belangrijk vindt „met het brede veld van de agrarische sector in gesprek te gaan”.  Waar het kabinet en Remkes een „verkennend” gesprek willen om de mogelijkheid van vervolggesprekken te onderzoeken, willen de boerenorganisaties  direct zakendoen. LTO liet vorige week al weten „het doel, tijdpad en de inhoudelijke aanpak” van het stikstofbeleid te willen bespreken. Agractie schreef het kabinet deze week een brief met een aantal stevige eisen: er mag  geen sprake zijn van gedwongen onteigeningen en de zogeheten kritische depositiewaarde, die de grens van onacceptabele stikstofschade bij natuurgebieden aangeeft, mag niet overal „te rigide” worden toegepast.  SGP-Kamerlid Roelof Bisschop snapt dat de boerenorganisaties hierover willen onderhandelen. „Als ‘geen taboes’ alleen betekent dat ze in het gesprek alles ter sprake mogen brengen is het een lege huls. Maar als het betekent dat er niet langer taboes zijn over de inrichting, eisen, tempo en randvoorwaarden van het beleid, dan kan het een zinvol gesprek zijn.”  Coalitiepartij D66 ziet dat anders. De Groot: „Premier Rutte is er duidelijk over dat de doelen en het tempo niet ter discussie staan.” Hij verwacht vooral dat Remkes, die eerder als voorzitter van een adviescommissie een duidelijke voorzet heeft gegeven voor het strenge stikstofbeleid, dat verhaal „nog eens goed en rustig” aan de boeren uitlegt.  Het is wel een handicap, zegt het D66-Kamerlid, dat Remkes alleen nog de lastige kant van het stikstofbeleid kent: de noodzakelijke reductie om de natuur  weer gezond te krijgen. De langverwachte ‘perspectiefbrief’ van minister Staghouwer over de duurzame toekomst van de veehouderij is er nog niet. Het kabinet kan niet makkelijk tegemoetkomen aan de eisen van de boerenorganisaties; daarvoor liggen de voorstellen te ver uit elkaar. Het stikstofplan dat LTO vorig jaar met werkgeversorganisaties en natuurorganisaties opstelde gaat uit van 40 procent reductie in 2030 in plaats van 50 procent, dat is aanzienlijk minder. Minister Van der Wal noemde doelen en het tijdpad  bij omroep WNL  „klip en klaar”. „Ik heb een duidelijke opdracht: de helft minder stikstof in 2030.” Sleutelen aan het tijdpad  ligt vooral bij D66  gevoelig. Het aandeel dat de landbouw moet bijdragen aan de reductie verlagen, is ook lastig, omdat  deze sector relatief veel stikstof uitstoot. Beloven dat geen enkele boer gedwongen wordt onteigend lijkt politiek ook onhaalbaar, omdat het dan de vraag is of de doelen kunnen worden gehaald. Op andere punten liggen kabinet en boeren dichter bij elkaar.  Van der Wal schreef al in juni aan de Tweede Kamer dat maatwerk kan worden toegepast „in gebieden waar het nog niet of niet goed mogelijk is de stikstofconcentratie die neerslaat al onder de kritische depositiewaarde te brengen”. Een andere eis van Agractie is dat de circa zesduizend boerenbedrijven die door de rechterlijke stikstofuitspraak niet meer legaal werken worden gelegaliseerd. Van der Wal is daar al mee bezig en heeft beloofd dat deze bedrijven niet worden beboet. CDA-Kamerlid Derk Boswijk zegt op deze punten wel vertrouwen te hebben in toenadering tussen boze boeren en ‘Den Haag’. „Ik denk dat ze al best dicht bij elkaar zitten. Het kabinet heeft eindelijk voorzichtige stapjes gezet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/03/gesprek-remkes-dient-vele-doelen-a4138107
2022-08-03||Column | De zogenaamde elite speelt met vuur||In de digitale wereld wil iedereen uniek zijn maar in de offline wereld horen we er graag gewoon bij. Als kind vond ik het maar stom dat mijn ouders geen ‘echte Belgen’ waren. Ik schaamde me als mijn moeder op mijn middelbare school in onomfloerst Nederlands de Belgische leraressen liet weten dat ze vond dat het er wel erg betuttelend aan toe ging. Ik sprak zelf onherleidbaar Vlaams en probeerde me tot in de details aan te passen, zodat ik niet anders zou zijn dan mijn leeftijdsgenoten.  Toen ik in Nederland ging studeren, kwam er een nieuw obstakel bij. Mijn vader is Duits en dat was in Nederland, zelfs aan het begin van deze eeuw, nog steeds niet cool. Ik schaamde me voor iets waar ik, en mijn vader evenmin, een aandeel in had gehad.  In Nederland kwam ik erachter dat ik bij de groep van de kakkers kon worden geschaard. Ik zat op hockey, studeerde geneeskunde en was meer dan eens op zeilkamp geweest. Ik denk dat het feit dat dit zo was vaak onbewust in mijn voordeel heeft gespeeld. ‘Per ongeluk’ door rood met de fiets, een keer geen kaartje voor de metro; het is me zelden aangerekend. Best vaak dacht ik: zou ik hier ook mee zijn weggekomen als ik een Marokkaanse jongen van 17 was geweest? Mijn ouders hebben allebei in Nederland gestudeerd en waren altijd enthousiast over het verenigingsleven tijdens hun studententijd. Aangezien ik als 17-jarige alleen vanuit België naar Amsterdam verhuisde, moedigden zij mij aan om ook bij een studentenvereniging te gaan. Als kakker werd dat het corps. Ik heb er gefeest, gezongen en gelachen. Ja, het was er weinig divers en niet altijd even politiek correct maar ik heb me nooit geschaamd dat ik lid ben geweest. Als relatieve buitenstaander vond ik het juist opmerkelijk hoeveel verschillende organisaties, verenigingen, clubs, etc. er zijn in Nederland. Iedereen lijkt wel ergens lid van en het is dus ook niet zo verbazingwekkend dat ‘de kakkers’ dat ook hebben. En wat maakt het dan uit dat ze ook een keertje uit de band springen tijdens een onderonsje tussen de heren? Is dit niet gewoon een van de laatste stuiptrekkingen tegen de woke-generatie die de witte man het liefst op de brandstapel ziet? Nee. Het meest vervelende of zelfs zorgelijke aan deze beelden en uitspraken is het feit dat deze zogenaamde elite speelt met vuur. Op alle fronten hebben we de afgelopen jaren gemerkt dat het vertrouwen in autoriteiten tanende is. Wetenschappers, politici, artsen en rechters worden niet zomaar gerespecteerd op basis van de opleiding die ze genoten hebben om op die positie te komen. In rap tempo verschijnen er steeds meer getuigenissen en publicaties uit het verleden en het heden dat die elite ook lang niet altijd verantwoordelijk is omgegaan met het vertrouwen dat hen gegeven werd.  Waren de beelden van het lustrumdiner van het corps afkomstig geweest uit een moskee, een woonwagenpark met Poolse seizoenarbeiders of een feestje van een groep statushouders, wat waren dan de consequenties geweest?  Het is vanzelfsprekend dat iedereen fouten maakt en soms iets zegt waar hij de volgende dag spijt van heeft. Maar met een bevoorrechte positie in de samenleving die je toevalligerwijs hebt gekregen, namelijk op basis van waar je wieg heeft gestaan, komt ook een grote verantwoordelijkheid.   Inmiddels vind ik het best dat ik bij terugkeer in Antwerpen een ‘ollander’ ben; en dat Duitse, daar ben ik de laatste jaren zelfs een beetje trots op geworden. Wat betreft de kakkers, daar twijfel ik nu een beetje aan. ||https://www.nrc.nl//nieuws/2022/08/03/de-zogenaamde-elite-speelt-met-vuur-a4138097
2022-08-03||Aanslagen met zelfgemaakte explosieven zijn deze zomer in zwang, risico’s nemen toe|| Het gebruik van  zelfgemaakte explosieven bij aanslagen op onder meer  woningen groeit. Dat blijkt uit cijfers van de Explosieven Opruimingsdienst  en het Nederlands Forensisch Instituut (NFI). In 2019 werd de Explosieven Opruimingsdienst vanwege (pogingen tot) aanslagen met dergelijke explosieven zes keer ingezet, dit jaar was dat al zeventien keer.  De Explosieven Opruimingsdienst valt onder het ministerie van Defensie en wordt alleen voor de zwaarste gevallen ingeschakeld. Het aantal aanslagen met explosieven ligt hoger. Hoe hoog precies valt niet te zeggen omdat de politie dit niet landelijk registreert.  Dat sprake is van een stijging ziet echter  ook het NFI. In  2020 werden bij het NFI door de politie en het Openbaar Ministerie 31 zaken aangedragen van door criminelen zelf gefabriceerde bommen: een bijna verdrievoudiging ten opzichte van een jaar eerder. In 2021  ging het eveneens om 31 zaken.  Dit jaar staat de teller  al op 27, daarvan werden negen explosieven afgelopen maand tot ontploffing gebracht.      Deze zomer zijn  aanslagen bijzonder in zwang.  Zo werd in de nacht van zaterdag op zondag een huis in een woonwijk aan de rand van Den Bosch beschadigd door een explosie. De Bossche burgemeester sloot daarop de woning en legde  een gebiedsverbod op aan  de vakantievierende bewoonster Grada K. en haar partner Klaas Otto – de veroordeelde oprichter van motorclub No Surrender. De woensdag daarvoor was de voorgevel van een woning in de buurt met hetzelfde huisnummer  door een explosie deels verwoest. De politie sprak toen van een vermoedelijke vergisaanslag.  Afgelopen vrijdag werd een woning in het Utrechtse dorp Hoef en Haag bestookt, het  tweede huis  in het dorp in een maand tijd. Ook in Tienhoeven, Huizen en Rotterdam  werden afgelopen maand woningen   met explosieven belaagd. Criminoloog Jasper van der Kemp, verbonden aan de Vrije Universiteit in Amsterdam, stelt dat de explosieven hoofdzakelijk uit de hoek van de georganiseerde misdaad komen en vaak als bedreigingsinstrument worden ingezet. Hij spreekt van een gevaarlijke ontwikkeling.  „Bedreigingen in het criminele circuit zijn niet nieuw, maar nu is het openbaarder en worden mensen thuis getroffen. Dat maakt de risico’s voor onschuldige omstanders navenant groter.” Van der Kemp vermoedt dat  in zekere mate sprake is van copycat-gedrag  omdat criminelen zien dat een aanslag op een woning een ontwrichtend effect heeft. Bij aanslagen op woningen van personen uit het criminele circuit  – zoals recent in Den Bosch –  sluiten burgemeesters de woning vaak voor bepaalde tijd en staan de bewoners op straat. „Als een middel een dergelijk effect bereikt, kan het voor anderen aantrekkelijker worden om het ook in te zetten.” Tegelijkertijd wijst de criminoloog erop dat het fenomeen moeilijk te duiden is.  Zo worden  zelfgefabriceerde explosieven mogelijk als vervanging van andere geweldsmiddelen  ingezet.  Cijfers van de Explosieven Opruimingsdienst   over (pogingen tot) aanslagen op woningen en auto’s lijken daar inderdaad op te duiden. De inzet van handgranaten is namelijk sterk teruggelopen: van 47 maal in 2019 tot 4 maal in 2022. Dat duidt erop dat de zelfgemaakte explosieven handgranaten hebben vervangen.  ||https://www.nrc.nl//nieuws/2022/08/03/zelfgemaakte-explosieven-vaker-gebruikt-bij-aanslagen-op-woningen-a4138106
2022-08-03||Milieu Centraal: ook met minder subsidie zijn zonnepanelen nog steeds rendabel||De subsidieregeling voor zonnepanelen wordt vanaf 2025 versoberd, maar het blijft voor huizenbezitters nog altijd aantrekkelijk om panelen op het dak te leggen. Binnen zeven jaar zijn de investeringen namelijk terugverdiend. Bij de huidige zogeheten salderingsregeling, die al langer ter discussie staat, is dat zes jaar. Volgens een woensdag gepubliceerde berekening van het onafhankelijke voorlichtingsbureau Milieu Centraal leveren zonnepanelen in  25 jaar een winst op die te vergelijken is met  een spaarrente van ruim 4 procent.  De conclusie van Milieu Centraal komt grotendeels overeen met een eerder onderzoek van onderzoeksinstituut TNO. Het rendement is wel sterk afhankelijk van de stroomprijs, de aanschafprijs van de panelen en het jaar waarin ze geplaatst worden. Ook de al of niet gunstige ligging van de panelen speelt een rol.  Bezitters van zonnepanelen leveren hun opgewekte stroom die zij op dat moment zelf niet gebruiken aan het energiebedrijf. Die stroom wordt weggestreept tegen de elektriciteit die zij op een later moment gebruiken. Over die stroom wordt geen belasting betaald en daarom is er sprake van subsidie. Als meer wordt opgewekt dan verbruikt, krijgt de eigenaar een vergoeding van het energiebedrijf. Bij de berekening gaat Milieu Centraal uit van tien zonnepanelen die volgend jaar voor 4.500 euro worden aangeschaft. Die panelen gaan 25 jaar mee en leveren, gelegen op het zuiden, gemiddeld 510 euro per jaar op. In de eerste jaren is de opbrengst het hoogst. Als de huidige regeling niet zou veranderen, is de jaarlijkse opbrengst 770 euro. Onzeker is hoe de stroomprijs zich ontwikkelt: in het voorbeeld wordt uitgegaan van 22 cent per kilowattuur, terwijl die prijs al in heel 2022 boven de 50 cent ligt. Een jaar geleden kostte een kilowattuur nog 0,24 euro. Met een hogere stroomprijs wordt de terugverdientijd korter. De afbouw van de subsidieregeling staat al jaren op de politieke agenda. Het vorige kabinet kondigde in 2017 aan dat er in 2020 een nieuwe, minder aantrekkelijke regeling zou komen. Volgens toenmalig minister Eric Wiebes (Economische Zaken, VVD) zorgde de saldering in de praktijk voor oversubsidie. Als te veel geld naar zonne-energie gaat, redeneerde de bewindsman, blijft minder geld over voor andere duurzame vormen van energie, waardoor subsidie  niet zo effectief mogelijk wordt gebruikt. Inmiddels hebben 1,6 miljoen huishoudens zonnepanelen. Door dreigende problemen bij de uitvoering van de nieuwe regeling kwam Wiebes pas in 2020 met een wetsvoorstel waarbij de subsidie vanaf 2023 jaarlijks zou afnemen.  Door het vallen van het kabinet belandde het voorstel in de ijskast, maar de politieke wens om de regeling te versoberen bleef bestaan. Huidig minister Jetten (Klimaat en Energie, D66) kwam onlangs met een nieuw wetsvoorstel, dat de regeling vanaf 2025 minder aantrekkelijk maakt. In dat jaar mag nog maar 64 procent van de eigen productie in mindering worden gebracht op het eigen gebruik. Voor de resterende 36 procent betaalt de energieleverancier een vergoeding. Hierdoor neemt het belastingvoordeel af. De afbouw van de regeling gaat na 2025 verder en in 2030 kan nog maar 28 procent van de zonnestroom worden gesaldeerd. In 2031 komt de saldering volledig ten einde en krijgt de bezitter van de panelen alleen nog „een redelijke vergoeding” voor de zonnestroom.  Die vergoeding moet volgens het wetsvoorstel vanaf 2025 minimaal 80 procent van het stroomtarief zijn. Daarbij gaat het om het kale leveringstarief, dus zonder belastingen. Tegelijkertijd komt er ook een maximum voor dat tarief en dat wordt nog bepaald. De hoogte wordt niet in een percentage van het stroomtarief uitgedrukt maar in centen. Als energiebedrijven te veel moeten betalen, zo is de gedachte, zouden mensen zonder zonnepanelen ongewild gaan bijdragen aan de subsidie voor bezitters van zonnepanelen. TNO concludeerde eerder dit jaar dat voor utiliteitsgebouwen – zoals kantoren, scholen en sportaccommodaties – de terugverdientijd slechts vier jaar kan zijn, ondanks de afbouw van de regeling.  Correctie (4 augustus 2022): In een eerdere versie van dit artikel stond dat een kilowattuur een jaar geleden 0,24 cent kostte. Dit moet zijn 0,24 euro en is hierboven aangepast. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/03/zonnepanelen-nog-steeds-rendabel-a4138094
2022-08-03||Waarom sommige burgemeesters omgekeerde vlaggen laten hangen||Toen Jan Kottelenberg, burgemeester van Neder-Betuwe én voormalig melkveehouder, vorige maand inviel voor zijn dochter op de familieboerderij in de Achterhoek, viel het hem op. In zijn gemeente in de Betuwe stond in een weiland een bord met „Bid voor onze boeren”. Vijfenzeventig kilometer oostelijker in Gelderland hingen overal omgekeerde Nederlandse vlaggen. Een paar weken later heeft ook Kottelenberg te maken met het dilemma van veel burgemeesters: de vlaggen in de, meestal neutrale, openbare ruimte laten hangen – of weghalen. Om beide wordt door inwoners gevraagd. De omgekeerde vlag is voor de één een symbool van protest, de ander doet het pijn om een nationaal symbool, de Nederlandse driekleur, op zijn kop te zien hangen.  Het opvallende is dat de omgekeerde vlag – en wat daarmee te doen – niet in alle gemeenten, en zelfs niet in alle regio’s, tot onrust leidt. Dat lijkt af te hangen van de samenstelling van de bevolking. En van de soort landbouw die overheerst.  Zo is op basis van onder meer lokale en regionale media  op te maken dat in Limburg wel vlaggen hangen, en er zaterdag met tractoren werd gedemonstreerd in Maastricht, maar dat alleen de burgemeester van Weert een weghaal-deadline heeft gesteld. In Drenthe lijkt de vlag niet op het zand, maar vooral op het veen een kwestie te zijn. Hoogeveen was een van de eerste gemeenten die hem wilde weghalen, waarop gemeenteambtenaren werden bedreigd. Nu mogen de vlaggen blijven hangen tot na de vakantie. In Zeeland wapperen omgekeerde vlaggen wel, maar zijn geen andere protesten. Tegen Omroep Zeeland zei een boer uit Domburg te druk te zijn met de tarweoogst. De provincie Friesland wil „geen olie op het vuur” gooien door vlaggen weg te halen, de burgemeester van Heerenveen zei tegen vakblad Binnenlands Bestuur dat hij de omgekeerde driekleur „wel een vrolijk gezicht” vond.  Zuid-Holland wil dat de vlaggen voor het eind van deze week weg zijn op provinciale wegen. De verkeersveiligheid is in het geding, vindt de provincie. In Flevoland mogen ze blijven hangen tot de Tweede Kamer begin september terug is van reces. Net als in de Flevolandse gemeente Dronten, waar de burgemeester vorige week sprak met een oorlogsveteraan en een agrariër, en dit het compromis werd. In het Utrechtse Oudewater is er in de bebouwde kom één vlaglocatie aangewezen. Uit Gelderland, Brabant en Overijssel komen de meeste berichten van ophef. Sommige burgemeesters zijn huiverig om te praten. In Voorst heeft locoburgemeester Peter Wormskamp het over „een precaire situatie”. In die Gelderse gemeente werden in juli voor het gemeentehuis hooibalen in brand gestoken. De burgemeester ging in gesprek met de demonstranten, waaruit een overleg ontstond. „Daaruit is gekomen dat de vlaggen deze vrijdag worden weggehaald. Naar zich het laat aanzien, gebeurt dat.” Daar is Voorst „trots op”. Maar Wormskamp zegt ook: „Het is een bloem in de knop.” We hebben aan boeren gevraagd of ze willen protesteren met een boerenzakdoek Tjitske Siderius locoburgemeester Hattem Soms zijn er verschillen tussen buurgemeenten. Waar de burgemeester van Oldebroek (Gelderland) wordt bedreigd omdat ze vlaggen liet weghalen, verliep het weghalen in Hattem „rustig en soepel”, zegt locoburgemeester Tjitske Siderius. „We hebben aan boeren gevraagd of ze willen protesteren met een boerenzakdoek.” Siderius zegt: „Je ziet dat we een totaal andere gemeente zijn. Hattem is echt een stadje, de sociale cohesie is hier groot en iedereen houdt rekening met elkaar.” Haar indruk is dat in andere gemeenten ook niet-boeren het protest „aangrijpen om hun ongenoegen kenbaar te maken”.  Dat gebeurde maandag in Almelo, nadat burgemeester Arjen Gerritsen had aangekondigd dat een muurtekening van een omgekeerde vlag moest worden verwijderd. Het ging om de locatie ervan, vlak voor het stadhuis.  In de stad zelf hangen – in tegenstelling tot bijvoorbeeld in de nabijgelegen gemeente Rijssen-Holten – nauwelijks vlaggen, vertelt een woordvoerder. Onduidelijk is wie de muurschildering maakte, net als onduidelijk was wie er kwam demonstreren. „Er was geen organisator”, zegt zij, en het protest was niet gemeld. De demonstratie ging tot een uur of twaalf goed, daarna „zocht een groep de confrontatie met de politie”. Die demonstranten waren eerder betrokken bij coronademonstraties, zoals de ‘koffiedrink’-protesten, zegt de woordvoerder. In de Betuwe maakt Jan Kottelenberg zich daar zorgen over. Ook hij ziet landelijk protesten van ongeorganiseerde kleine clubjes. „Dit gaat door elkaar lopen. Zijn het nog boeren of zijn het relschoppers?”  In eerste instantie vroeg hij in een column op de gemeentelijke Facebookpagina om het weghalen van de vlaggen. Er was eerder een goed gesprek met de boeren geweest, vertelt hij. Onder anderen met gedeputeerde Peter Drenth (Landbouw, CDA) en SGP-Kamerlid Roelof Bisschop. En de landbouwsector in Neder-Betuwe bestaat „voor 60 procent uit de laanboomkwekers” en fruitteelt. Er zijn niet zo veel veehouders die door het stikstofbeleid worden getroffen.
	Een groep van dertig boeren „compleet met tractoren” wilde een gesprek met hem over de vlaggen. Dat werd voor Kottelenberg „een eyeopener”: „De meesten worden niet bedreigd door de stikstofmaatregelen, maar voelen zich niet gekend in hun waarde voor de samenleving, en hebben het vertrouwen in de rijksoverheid verloren.” Sommige van de aanwezigen waren „blijven steken in woede”. De burgemeester ziet een sentiment dat „versterkt is door corona”. „Dan heb ik mijn burgemeesterspet op: hoe voorkom ik escalatie?” De vlaggen blijven daarom tóch hangen, tot eind van de maand. Dat besluit leverde overigens weinig discussie op.  Onderwijl blijft hij in gesprek: „Ik spreek de taal.” De burgemeester herkent de manier waarop boeren „zijn geworteld”: „Mijn dochter is de tiende generatie in ons bedrijf.” En zij, vertelt hij, is „veel milieubewuster bezig” dan voorgaande generaties. Dáár liggen volgens hem de kansen. Correctie (4 augustus): In een eerdere versie van dit artikel werd gemeld dat Oudewater in Zuid-Holland ligt. De stad ligt sinds 1970 in Utrecht. ||https://www.nrc.nl//nieuws/2022/08/03/burgemeestersdilemma-vlag-laten-wapperen-of-weghalen-a4138099
2022-08-03||Het beeld van J.P. Coen in Hoorn is welkom in het museum||Hij staat met zijn rug naar de haven van waaruit de schepen van de Verenigde Oostindische Compagnie (VOC) in de zeventiende eeuw naar de Indonesische archipel trokken. Maar wie door het historische stadshart van Hoorn wandelt, kan niet om de in brons gegoten VOC-bestuurder Jan Pieterszoon Coen heen. Op een metershoge sokkel prijkt zijn mantra „dispereert niet”.  Het in 1893 geplaatste standbeeld is nooit vrij van controverse geweest. Burgemeester Jan Nieuwenburg van Hoorn beschrijft het debat over Coen „als een geschiedenis op zich”. Voor veel inwoners van Hoorn  hoort het rijksmonument bij de stad, terwijl er ook Horinezen zijn die aanstoot nemen aan het monument voor ‘de slachter van Banda’.  Of het standbeeld moet blijven staan, is de vraag die de stad al jaren bezighoudt. Daarop moet „na de zomer” een antwoord komen. Dan wil de gemeente een besluit nemen over de toekomst van het beeld.  In Hoorn, dat ruim 70.000 inwoners telt, resoneren verschillende overtuigingen over de omgang met het koloniale verleden en de identiteit van de stad. Er is een groep inwoners, met name met een niet-westerse achtergrond, die geen verbondenheid voelt met een woonplaats die zich afficheert als „stad van de Gouden Eeuw”. Bij anderen roept het verleden juist nostalgische gevoelens van trots op, in een tijdperk waarin Nederlandse tradities in hun ogen toch al onder druk staan. In de discussie over Jan Pieterszoon Coen komen al dat soort conflicterende sentimenten aan de oppervlakte.  Voor veel Horinezen is Coen een ‘lieu de memoire’, een beeld dat bij de stad hoort Ad Geerdink directeur Westfries Museum Na een burgerinitiatief waarin werd gepleit voor verwijdering van het beeld plaatste de gemeente in 2011 een bordje naast het eerbetoon dat hem als „krachtdadig en visionair bestuurder” beschrijft, maar ook zijn wandaden benoemt. Activisten namen daar geen genoegen mee en hebben het beeld meermaals beklad en demonstraties gehouden. Coen leek uit te groeien tot middelpunt van een Nederlandse beeldenstorm tegen historisch controversiële figuren. Twee jaar terug pookte FVD-leider Thierry Baudet het debat op door bloemen te leggen aan de voet van het beeld in Hoorn. Anti-Coen-betogers wilden daar een tegengeluid  laten horen, maar de gemeente stond dat niet toe en wees een protestgebied aan de rand van de stad aan. Toen een groep relschoppers toch naar het beeld trok, moest de ME ingrijpen en heeft de politie het plein ontruimd. De lokale politiek kon zich na die confrontatie niet langer afzijdig houden.  Burgemeester Nieuwenburg organiseerde stadsgesprekken over inclusiviteit, diversiteit, racisme en de verering van helden. Op basis daarvan wil de coalitie het inclusiviteitsbeleid actualiseren en een besluit nemen over de toekomst van Coen. Bovendien wil de gemeente de rol van het stadsbestuur in het slavernijverleden laten onderzoeken.  Ad Geerdink, directeur van het Westfries Museum, kijkt vanuit zijn kantoor elke dag neer op het standbeeld. „Coen is onderwerp van een emotioneel beladen discussie, die elk moment weer kan ontbranden. Voor veel Horinezen is Jan Pieterszoon Coen een lieu de memoire, een beeld dat bij de stad hoort. Zij zien hem los van de historische context. Tegenstanders beschouwen Coen als genocidepleger.” In 2012 gaven meer dan 3.000 museumbezoekers hun mening over het standbeeld naar aanleiding van een tentoonstelling over de kwestie; 68 procent vond dat Coen mocht blijven.  De museumdirecteur constateert dat het denken over het koloniale verleden is veranderd bij veel inwoners, nu de schaduwkanten meer aandacht hebben gekregen. „Ik heb het gevoel dat er nu meer bereidheid is tot aanpassingen dan tien jaar geleden. Een mogelijke nieuwe plek voor het beeld was toen onbespreekbaar.”  Gemeenteraadslid Menno Jas van De Realistische Partij – één zetel in de raad – is voor het behoud van het eerbetoon op de Roode Steen. Hij beschrijft de protesten als „provocatie van een kleine minderheid tegen de Nederlandse cultuur”. Jas stelt dat het gros van de Horinezen Coen voor de stad wil behouden en  pleit voor een referendum over het vraagstuk. Activist Rochelle van Maanen, medeoprichter van het Dekolonisatie Netwerk voormalig Nederlands Indië,  strijdt al jaren voor de verwijdering van het beeld uit de publieke ruimte. Ze deed op verzoek van de gemeente mee aan de stadsgesprekken, die in haar ogen het debat hebben bevorderd. „Ik merk dat ‘het stille midden’ oprechter geïnteresseerd is in waar wij aanstoot aan nemen. Laatst sprak ik bij een protestactie in Hoorn een vrouw die vertelde dat ze de kritiek op het beeld in haar fietsclub had besproken. Toen is ze eruit gezet. Er heerst toch veel angst.”  Jan Pieterszoon Coen (1587-1629) reisde als gouverneur-generaal van de VOC door de Indonesische archipel. Onder zijn regime groeide de compagnie uit tot een handelsonderneming met militaire macht. Coen stichtte Batavia, dat, omgedoopt tot Jakarta, nu  de hoofdstad van Indonesië is. Hij vestigde en verdedigde in opdracht van het VOC-bestuur een handelsmonopolie op specerijen. Dat deed hij op zeer gewelddadige wijze; onder zijn leiding werden duizenden inwoners van de Banda-eilanden – de huidige Molukken – uitgemoord en tot slaaf gemaakt.  „Coen kreeg binnen de VOC vrijwel onbeperkte macht, waar hij zeer gewelddadig gebruik van maakte”, zegt historicus Gert Oostindie. „Hij was toen ook niet onbesproken, maar er werd niet ingegrepen.” Volgens Oostindie is Coen een van de grondleggers van het Nederlandse koloniale rijk in Indonesië. „Hij stond aan de basis van het economische succes van de VOC.”  Collega Jur van Goor beaamt dat. „Coen slaagde erin een organisatie op poten te zetten, in financieel in logistiek opzicht. Voor zijn komst was het nog niet eens duidelijk of de VOC winst of verlies maakte.”  Op de Banda-eilanden concurreerde de VOC met Engeland over de handel in specerijen als nootmuskaat en kruidnagel. „Coen dacht een contract te hebben gesloten over een monopolie. Maar de Bandanezen ontkenden dat de afspraken waarde hadden – een cultureel verschil.” De gouverneur-generaal regeerde met harde hand. „Hij noteerde alles, ook het aantal slachtoffers van die oorlog: 2.500 graven, 300 drenkelingen, 900 Bandanezen die naar Batavia moesten en een onbekend aantal zelfmoorden.” Volgens schattingen waren   in 1621 zo’n 10.000 tot 15.000 inwoners op de eilanden, van wie  er vermoedelijk minder dan duizend overbleven.   De rest zou tijdens de belegering zijn vermoord, verdreven, omgekomen door ziekte en honger, verdronken, gevlucht of tot slaaf gemaakt.  „Voor de Banda-eilanden heeft het genocidale proporties aangenomen”, aldus Oostindie. „Hij heeft de eilanden leeggeveegd door de inwoners uit te moorden of te deporteren.” Van Goor stelt dat Coen de Banda-eilanden „etnisch heeft gezuiverd”.  „Genocide veronderstelt dat het vooraf zijn plan was, maar het was nooit het primaire doel  de bevolking uit te roeien.” De historici vinden dat het standbeeld in Hoorn  paste bij de tijdgeest van eind negentiende eeuw. „Maar de geschiedschrijving en opvattingen over het verleden veranderen. Nu zouden we dit beeld niet meer neerzetten”, zegt Van Goor. Oostindie: „Voor zo iemand plaats je vandaag de dag geen beeld meer, maar dat betekent niet dat hij weg moet. Want dan poets je ook het verleden weg.” Hij suggereert om een ander beeld dat herinnert aan het verzet tegen het koloniale regime tegenover Coen te plaatsen. „Dat houdt het maatschappelijk debat levend.” Activist Van Maanen vindt dat die oplossing „ten onrechte impliceert dat de machtsverhoudingen gelijk waren”. „We gaan Anne Frank ook niet naast Hitler zetten.” Wel zou ze ermee kunnen leven dat het beeld in of voor het Westfries Museum komt. Directeur Geerdink maakt in dat geval graag ruimte. „Als de gemeenteraad dat besluit, is Coen welkom. In januari gaat het museum dicht voor een grootschalige restauratie en uitbreiding. Dan komt er ook een stadstuin, dat zou een hele mooie plek voor het beeld zijn.” De  zes partijen die het  gemeentebestuur van Hoorn vormen, zijn verdeeld over de toekomst van J.P. Coen, blijkt uit verkiezingsprogramma’s.  GroenLinks vindt dat het beeld „geen plek verdient midden op de Roode Steen”. Ook D66 noemt het handhaven van het standbeeld „in zijn huidige vorm onacceptabel”.  Daartegenover staat de VVD, die het monument wil laten staan, eventueel met „extra aanpassingen”. De liberalen vinden het belangrijk „om de geschiedenis van de stad niet weg te stoppen”. Ook de lokale coalitiepartij ÉénHoorn vindt dat Coen moet blijven „als slijpsteen van onze geschiedenis”. „Wij zwichten niet voor druk van buiten.” De twee andere coalitiepartijen, het CDA en Hoorn Lokaal, zijn minder uitgesproken. Het CDA vermeldt het stadsplein Roode Steen te willen „opwaarderen”, maar laat zich niet uit over Coen. Hoorn Lokaal vermeldt niks over het standbeeld.||https://www.nrc.nl//nieuws/2022/08/03/past-dit-19de-eeuws-beeld-van-een-17de-eeuwse-kolonist-in-een-21ste-eeuwse-stad-a4138096
2022-08-03||Vraag naar water overtreft aanbod||Het is gortdroog in Nederland. Was er sinds half juli sprake van een ‘dreigend’ watertekort, vanaf woensdag is er officieel sprake van een ‘feitelijk’ watertekort: de vraag naar water overtreft het aanbod.  Drinkwater is er voldoende, maar het waterpeil in met name de Rijn is historisch laag en daar lijden schippers  schade door; ze kunnen minder varen, minder vracht vervoeren en er zijn langere wachttijden bij de schutsluizen. Boeren vrezen door gebrek aan regen voor hun gewassen en ook de natuur lijdt schade. Zout water dringt verder het land in nu rivieren onvoldoende water afvoeren om dit zoute water terug te duwen. En voorlopig houdt de droogte aan, vermoedelijk de komende weken. Waterbeheerders sluiten niet uit dat binnenkort ingrijpende maatregelen moeten worden genomen, zoals het verdelen van het schaarse water over verschillende sectoren. Daarbij staat de veiligheid van de waterkeringen voorop, en ook de natuur mag door gebrek aan water geen onomkeerbare schade oplopen. Vervolgens mogen de energievoorziening en drinkwatervoorziening geen gevaar lopen. Zover hoopt het deze week door minister Mark Harbers (Infrastructuur en Waterstaat, VVD) ingestelde Managementteam Watertekorten (MTW) het niet te laten komen. Nu al neemt dit team, bestaande uit experts van Rijkswaterstaat, waterschappen, drinkwaterbedrijven, provincies en ministeries, maatregelen om de droogte het hoofd te bieden.  Waterschappen hebben verboden afgekondigd  om gewassen te besproeien met oppervlaktewater, het waterpeil van het IJsselmeer werd eerder verhoogd als grote waterbuffer,  er wordt meer water naar het Amsterdam-Rijnkanaal gestuurd tegen verzilting  in het westen en watermanagers roepen Nederlanders op zuinig met water om te springen. „Dus niet iedere dag dat zwembad voor de kinderen bijvullen, niet iedere week de auto wassen en niet ellenlang de tuin sproeien”, zegt Michèle Blom, directeur-generaal van Rijkswaterstaat en voorzitter van het MTW.  Overal is nog voldoende drinkwater. „Onze voorzieningen zijn zo robuust dat het drinkwater gewoon geleverd kan worden”, zegt Jaap Mos van het Haagse drinkwaterbedrijf Dunea.  De gevolgen van de droogte vallen nu nog mee, stellen waterbeheerders, onder meer doordat Nederland beter is voorbereid dan voorheen. „We hebben geleerd van de droogte in 2018”, zegt Bart Vonk, voorzitter van de Landelijke Coördinatiecommissie Waterverdeling (LCW) die het MTW adviseert. Er is sprake van een „kanteling” in het waterbeheer, zegt ook MTW-voorzitter Blom. „Dit land was altijd goed voorbereid op te veel water, inmiddels staan we goed ingesteld op een tekort aan water.” Dirk-Siert Schoonman, bestuurslid van de Unie van Waterschappen en dijkgraaf van het waterschap Drents Overijsselse Delta: „Waterschappen hebben in april en mei al veel meer peilen verhoogd en daardoor water vastgehouden. Het risico is meer wateroverlast als er een bui komt. Maar daardoor zijn we nu wel beter bestand tegen de droogte.” De oorzaak van de droogte is een combinatie van weinig neerslag in de afgelopen maanden, vooral in het oosten en zuiden van het land, plus lage rivierafvoeren. Er komt bij Lobith ruim minder dan de helft van het Rijnwater binnen dan normaal voor deze tijd van het jaar; binnenkort zakt de afvoer onder de achthonderd kubieke meter per seconde. De Maas blijft wel op peil, vooral door de vertraagde afvoer uit de Ardennen.  Het gaat volgens het KNMI nog te ver de huidige droge zomers rechtstreeks in verband te brengen met klimaatverandering. Er is soms ook sprake van „gewoon pech”. Wel verhoogt klimaatverandering de kans op droogtes, aldus een ‘klimaatbericht’ van het weerinstituut.  Reportage uit de Peel pag. 10-11 Correctie (4 augustus 2022): In een eerdere versie van dit artikel stond dat minister Harbers het Watermanagement Team (WMT) instelde. Dit moet zijn het Managementteam Watertekorten (MTW) en is hierboven aangepast. ||https://www.nrc.nl//nieuws/2022/08/03/vraag-naar-water-overtreft-aanbod-a4138098
2022-08-03||In het Koerdische Tunceli wordt een festival van  politieke buitenbeentjes gedwarsboomd|| De Koerdische stad Tunceli in het oosten van Turkije is veranderd in een vesting. Op de toegangswegen heeft de politie de ene na de andere controlepost opgezet, waar auto’s worden aangehouden en de inzittenden om hun papieren wordt gevraagd. Op de weg vanuit de naburige provincie Erzincan staat hierdoor een flinke file. In het centrum van Tunceli, een pittoreske stad van 40.000 inwoners die ligt verscholen tussen de stoffige, zongeblakerde bergen en de turquoise rivier de Eufraat, wemelt het van de oproerpolitie. Het machtsvertoon heeft te maken met het Munzur Cultuur- en Natuurfestival, dat eind juli voor de twintigste keer zou plaatsvinden. Het wordt sinds 2000 georganiseerd om de lokale taal (het Iraanse dialect Zazaki), cultuur en muziek uit te dragen, en groeide uit tot een links-ecologisch festijn dat duizenden artiesten en bezoekers uit heel Turkije en de diaspora in Europa trekt. Goed voor de economie van Tunceli, dat een van de hoogste werkloosheidscijfers van het land heeft. De gouverneur van Tunceli heeft dit jaar echter een gedeeltelijk verbod op het festival afgekondigd. Het voetbalstadion waar de grootste concerten zouden worden gehouden mag niet worden gebruikt, officieel vanwege reparaties. Het optreden van de fameuze, socialistische band Grup Yorum, die traditionele Turkse, Koerdische en Armeense folkliedjes speelt, is verboden. En de studentenslaapzalen mogen niet worden gebruikt om muzikanten en bezoekers onderdak te bieden, zoals voorheen gebeurde om het gebrek aan hotelcapaciteit te ondervangen. Op de eerste dag van het festival komen de organisatie en honderden bezoekers ’s middags bijeen in het snikhete centrum van Tunceli. Het gezelschap marcheert naar een park en scandeert ‘Dersim zal het kerkhof van het fascisme zijn’. (Dersim is de Koerdische naam van de regio rond Tunceli.) De communistische burgemeester Fatih Mehmet Maçoglu, die is verkozen bij de lokale verkiezingen van 2019, loopt mee in de mars. De woede van de betogers richt zich tegen de door president Erdogan benoemde gouverneur van Tunceli. „We accepteren het verbod van het festival niet”, zegt Maçoglu, een kleine, kalende man met een imposante Stalinistische borstelsnor, die de verzamelde pers in het park te woord staat. „De lange rijen voor de checkpoints van de politie bij de ingang van de stad, en het fouilleren van bezoekers, zijn bedoeld om mensen gefrustreerd te maken”, meent hij. „Terwijl het festival juist een manier is om mensen samen te brengen voor kunst, cultuur en ecologie.” Maçoglu onderhandelt uiteindelijk tot op het laatste moment met de gouverneur om het festival toch door te laten gaan. Want in 2020 en 2021 kon het vanwege de pandemie ook al niet worden gehouden. Maar het mag niet baten. Daarop besluit de organisatie om het volledige vierdaagse programma van het festival af te blazen – uit protest tegen het beleid van de gouverneur. „Een gedeeltelijke blokkade van het festival is een algeheel verbod”, aldus de organisatie. Na Maçoglu’s toespraak blijven teleurgestelde bezoekers rondhangen in een theehuis naast het park. „Eén speech en we gaan naar huis? Moeten we niet meer verzet tonen?”, zegt Cemile, een psychologe uit de mediterrane stad Mersin, die een rode zakdoek om haar lange, zwarte haar heeft geknoopt. Ze is in Tunceli aan het liften met Zafer, een bevriende leraar uit de stad Artvin aan de Zwarte Zee die een Pink Floyd-shirt draagt. „Ik had me verheugd op enkele goede optredens”, zegt Zafer, een alevitische Koerd. „Heel jammer. Nu moeten we andere plannen maken voor de komende dagen.” Het dwarsbomen van het festival is een voetnoot in de lange geschiedenis van repressie en verzet tussen de staat en de alevitische Koerden die deze bergachtige regio bevolken. Tunceli is de dunst bevolkte provincie van Turkije, en de enige met een alevitische meerderheid. Alevieten zijn aanhangers van een mystieke stroming binnen de islam, en vormen de grootste religieuze minderheid van Turkije (10 tot 15 procent van de bevolking). Ze werden vervolgd door Ottomaanse sultans, die hen zagen als ketters. De meeste alevieten in Tunceli zijn Zaza-Koerden, die een minderheid van een minderheid vormen. Ze spreken een ander dialect dan Koerden elders in Turkije en de regio, en praktiseren een andere vorm van alevitisme dan etnisch Turkse alevieten. Het ontoegankelijke en fel onafhankelijke Tunceli stond nooit volledig onder controle van de staat, tot een opstand in 1938 bloedig de kop in werd gedrukt. Het was een bepalend jaar voor Tunceli, waar inwoners nog vaak aan refereren. Dat blijkt in Hozat, een dorp van zevenduizend zielen hoog in de bergen, waar de gevels van woningen en winkels zijn versierd met portretten en citaten van beroemde alevitische dichters en linkse leiders, onder wie de onvermijdelijke Che Guevara. Langs de toegangsweg tot het dorp ligt een militaire basis die bijna even groot is als het dorp zelf. Verderop staan borden met grote zwart-witfoto’s, vrijgegeven door het leger, waarop het meedogenloze militaire optreden in 1937 en 1938 is vereeuwigd. „Dit is wat de soldaten hebben gedaan”, zegt een oude man met een grijze baard en een wandelstok. „Deze foto’s zijn allemaal genomen door het leger. Dit is sjeik Seyit Riza, de leider van de opstand”, zegt hij, wijzend naar een foto van een gehurkte man met een zwarte tulband en een lange, grijze baard, die ongeïnteresseerd in de camera kijkt. Op een andere foto wordt Riza met een zak over zijn hoofd naar het schavot geleid. „Omdat Riza en vijf andere sjeiks zich schuilhielden in grotten in de buurt”, zegt de oude man, „zijn hier duizenden burgers vermoord.” Riza kwam in opstand tegen de pogingen van de staat om Dersim onder controle te krijgen, en de Koerdische stammen, die onder Ottomaans bestuur veel vrijheid genoten, te dwingen belasting te betalen en dienstplichtigen te leveren. Een grote rol speelde de gedwongen assimilatiecampagne die in 1935 begon, en waarbij tienduizenden burgers omkwamen of naar het westen van het land werden gestuurd. Erdogan bood in 2011 namens de staat excuses aan voor de slachting, die hij „een van de meeste tragische gebeurtenissen in onze recente historie” noemde. Tunceli leverde ook een aandeel aan de opstand van de Koerdische terreurbeweging PKK, die in de jaren tachtig bases vestigde in de bergen van Tunceli. Het was een van de regio’s die het meest te lijden hadden onder de strijd van de PKK tegen het Turkse leger, die in de jaren negentig op zijn hoogtepunt was. De PKK voerde vanuit de bergen een guerrilla, het leger brandde dorpen plat, en er kwam een grote migratiestroom op gang. Tunceli was een belegerde provincie, die veel Turken het liefst vermeden. Het Munzurfestival hielp om dat imago te verbeteren. De provinciehoofdstad werd tot 2016 bestuurd door de pro-Koerdische oppositiepartij HDP. Maar tijdens de noodtoestand die na de mislukte coup was afgekondigd, werden veel burgemeesters van de HDP opgepakt op basis van vage terreurgerelateerde aanklachten, ook die van Tunceli. Erdogan benoemde een loyalist tot waarnemend burgemeester. Die zette de lokale democratie buiten spel en liet een betonnen barrière rond het gemeentehuis neerzetten. Een van eerste dingen die Maçoglu deed nadat hij in 2019 de verkiezingen had gewonnen, was die barrière   weghalen. Hij wilde de obstakels tussen burgers en de overheid verwijderen. Hij werkt ook niet met afspraken, vertelt zijn secretaresse in het gemeentehuis. Burgers kunnen gewoon zijn kantoor binnenlopen als hij beschikbaar is. De centrale hal heeft hij vol met boekenkasten laten zetten – ter verheffing van het volk. Als de enige communistische burgemeester van Turkije geniet Maçoglu landelijke bekendheid. „Ons motto is transparantie en dienstbaarheid”, zegt hij in zijn kantoor, waar de beeltenis van Che Guevara uiteraard niet ontbreekt. Omdat burgers toegang moeten hebben tot alle overheidsinformatie, hing hij de volledige stadsbegroting aan een uithangbord naast het gemeentehuis. „De gemeente behoort toe aan de gemeenschap”, zegt hij. „We proberen een socialistische traditie te vestigen in Tunceli, maar zo ver zijn we nog niet.” Vanwege het onherbergzame karakter van Tunceli, en de precaire veiligheidssituatie, wordt er nauwelijks in de regio geïnvesteerd. De overheid is veruit de grootste werkgever. „We richten ons vooral op het creëren van banen”, zegt Maçoglu. „We zijn bezig met het openen van een gaarkeuken en een bakkerij, waar alle medewerkers vrouwen zullen zijn. Ook hebben we staatsland aan boeren gegeven zodat ze kikkererwten en bonen kunnen verbouwen.” De oogst wordt verkocht in winkels in Istanbul, en de opbrengst gaat naar studiebeurzen voor jongeren. Maçoglu beschouwt het als zijn missie om het socialisme te verspreiden naar de rest van Turkije. Maar de vraag is of zijn linkse, ecologische boodschap buiten Tunceli in net zulke vruchtbare aarde valt. Want de alevitische Koerden die de regio bevolken zijn politieke buitenbeentjes in een land waar rechts nationalisme de boventoon voert en de soennitische, Turkse identiteit dominant is. De Zaza alevieten van Tunceli zien zichzelf niet als moslims. Hun geloof is beïnvloed door pre-islamitische sjamanistische praktijken, het Armeense christendom en de sjiitische islam. Ze beschouwen de natuur als heilig, en aanbidden alles wat bijdraagt aan het leven, van het water van de rivier tot het licht van de zon. De bergen van Tunceli zijn bezaaid met kleine heiligdommen, zoals bomen en grotten die worden vereerd. Dit heterodoxe karakter maakt het voor de autoriteiten moeilijk om de Zaza’s in een hokje te stoppen. „We zijn van vóór de islam”, zegt Ali Naki, een lange man met een stoppelbaard en een afritsbroek in de cemevi, het alevitische gebedshuis van Tunceli waarvan hij de woordvoerder is. Hij is de zoon van een dede (grootvader of religieus leider). „We woonden hier al tijdens het Romeinse rijk, toen het christendom nog de staatsgodsdienst was en de Sasaniden heersten over Perzië. We zijn altijd bang geweest voor de heersende macht omdat die probeerde om ons te assimileren of te verjagen.” Ali Erbas, hoofd van het departement voor religieuze zaken Diyanet, bracht in juni nog een bezoek aan het gebedshuis in Tunceli. Hij werd met alle egards ontvangen, ook al is er onvrede onder alevieten over het feit dat Diyanet cemevi’s officieel niet erkent als gebedshuizen en ze financieel ook niet ondersteunt. „Alevieten worden door de Turkse regering nu enigszins omarmd”, verklaart Naki het bezoek. „Uit angst dat ze zich zullen bekeren tot het sjiisme en gaan samenspannen met het regime in Iran. Maar het blijft bij woorden.”||https://www.nrc.nl//nieuws/2022/08/03/in-het-koerdische-tunceli-wordt-een-festival-van-politieke-buitenbeentjes-gedwarsboomd-a4138095
2022-08-03||De wereld van oma Maria (92) is al maanden niet groter dan een kelder||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/03/de-wereld-van-oma-maria-92-is-al-maanden-niet-groter-dan-een-kelder-a4138054
2022-08-03||Biden oogst lof, maar krijgt van zijn politieke rivalen geen cadeaus in buitenlandse week|| Na maanden van ploeteren op binnenlandse en economische beleidsterreinen, waarbij politieke tegenstanders van buiten én binnen zijn partij hem tegenwerkten, kan de Amerikaanse president Biden zich nu voluit wijden aan het domein waarop hij zichzelf buitengewoon capabel acht: de geopolitiek. Het is maar de vraag of hij veel electorale winst kan boeken op dit terrein. Zolang de benzineprijzen hoog blijven, zal het Amerikaanse kiezers niet veel uitmaken welke militaire manoeuvres China in de Zuid-Chinese Zee ontplooit.  Bevrijdend voor Biden is wel dat in het buitenlands beleid polarisatie minder verstikkend is. Dat blijkt bijvoorbeeld uit de reacties op het bezoek dat de Democratische voorzitter Nancy Pelosi van het Huis van Afgevaardigden deze week aan Taiwan bracht. Ook belangrijke Republikeinse politici juichten haar besluit toe. Het blijkt uit de reacties op de executie van Al Qaida-leider Ayman al-Zawahiri dit weekend. Republikeinse politici geven president Biden schouderklopjes voor zijn besluit. Maar in een verkiezingsjaar krijg je van je  politieke rivalen geen cadeautjes. Republikeinen houden één oog permanent op de opiniepeilingen gericht en zagen hoe de voor hemzelf en voor zijn partij desastreuze impopulariteit van Biden de afgelopen week enigszins afnam. Daarom waren er naast complimenten ook meteen kritische opmerkingen,  in de eerste plaats niet aan het adres van Pelosi, niet aan het adres van de CIA, de geheime dienst die volgens Amerikaanse media de aanslag op Al-Zawahiri uitvoerde, maar aan het adres van Biden.  Pelosi kreeg wel degelijk kritiek. Progressieve partijgenoten noemen haar bezoek aan Taiwan een provocatie. De invloedrijke senator Bernie Sanders, onafhankelijk en links, heeft tot dusver geen commentaar willen geven op de handelwijze van Pelosi. Zijn adviseur op het gebied van buitenlandse zaken, Matt Duss, zei deze week in een podcast dat het China-beleid van Biden weliswaar diplomatieker en verstandiger is dan dat van zijn Republikeinse voorganger Donald Trump, maar dat het wezen ervan onveranderd is: China wordt gezien als de grootste bedreiging van Amerika’s veiligheid en welvaart. De Amerikaanse regering streeft dus geen vreedzame samenwerking na, maar agressieve rivaliteit. Speldenprikken als Pelosi’s bezoek liggen in het verlengde van dat beleid. Republikeinen richten hun kritiek vooral op Biden en zien in zijn beleid precies het tegenovergestelde van wat de progressieve Democraten zien. Een paar dagen voordat volksvertegenwoordiger Pelosi daadwerkelijk in Taiwan zou aankomen, had de president tegen verslaggevers gezegd dat „de militairen dat op dit moment geen goed idee vinden”. Die uitspraak was voor Republikeinen het bewijs dat Biden soft is waar het op China aankomt. Het werd alom gezien als een staaltje politiek onbenul. Met zijn opmerking zette Biden een onnodig felle schijnwerper op het bezoek, nog voordat duidelijk was of het zou plaatsvinden. Hij gaf ermee bovendien munitie aan de Chinese regering om in  felle bewoordingen van haar afkeuring blijk te geven. Hierdoor kon Pelosi niet meer met goed fatsoen van haar reis afzien. Want dat zou zijn neergekomen op buigen voor Chinese dreigementen. In het geval van de executie van Al-Zawahiri komt de kritiek vooral van rechts. Prachtig dat deze zeventigjarige extremistische moslimleider uit de weg is geruimd. Maar hoe kon die man rustig in de zon zitten op zijn balkon in een Kabulse woonwijk toen de Hellfire-raketten hem troffen? Is dat niet een teken dat Al-Qaida weer terug is in zijn vertrouwde toevluchtsoord Afghanistan? Een teken dat de VS en de westerse wereld geen centimeter zijn opgeschoten sinds 2001? Nabestaanden van de slachtoffers van de aanslagen op 11 september  brachten een verklaring uit waarin zij zich „diep dankbaar betoonden” voor de dood van Al-Zawahiri. Dankbaar ten opzichte van de inlichtingendiensten welteverstaan. In hun verklaring geven de nabestaanden president Biden ervan langs omdat hij vorige maand een zo te zien niet heel confronterende ontmoeting had met de Saoedische machthebber Mohammed bin Salman. De nabestaanden hadden voorafgaand aan dat bezoek Biden om een gesprek gevraagd in de hoop dat de president Saoedi-Arabië op zijn verantwoordelijkheid voor de aanlagen van 11 september zou wijzen. „Biden is de enige president in de afgelopen twintig jaar die heeft geweigerd de nabestaanden te ontmoeten, zelfs niet bij de twintigste verjaardag van de aanslagen.”  Na de desastreuze terugtrekking van de Amerikaanse troepenmacht uit Afghani-stan vorig jaar – waarbij dertien Amerikaanse soldaten omkwamen, voor miljarden aan wapens werden achtergelaten voor de Taliban en alle  bescherming voor de burgerbevolking werd opgegeven – had president Biden nog gezegd dat Al-Qaida „weg” was uit het land. Het werd direct tegengesproken door zijn eigen  ministerie van Defensie. Maar Biden bleef het zeggen. Minister Blinken van Buitenlandse Zaken noemde wat er nog zichtbaar was van Al-Qaida in Afghanistan „schamele resten”.  Is dat zo? Biden zei zelf in zijn toespraak na de gelukte aanslag dat Al-Zawahiri vanuit zijn schuilplaats voor Al-Qaida „de prioriteiten aanduidde en operationeel advies gaf”. Hij had „de afgelopen weken video’s gemaakt waarin hij zijn volgelingen opriep de VS en hun bondgenoten aan te vallen”. Welke plannen zijn daadwerkelijk gemaakt, waarvoor Al-Zawahiri, brein achter de aanslagen van 11 september  en tal van andere terroristische activiteiten, ‘operationeel advies’ gaf? In The Was-hington Post wees de conservatieve columnist Marc Thiessen erop dat de executie van Al-Zawahiri in dit opzicht afweek van de aanslag op diens wapenbroeder Osama bin Laden in 2011. Destijds landden commando’s op de grond in Abbottabad, Pakistan, en schoten niet alleen de leider van Al-Qaida dood, maar namen ook tal van computers en documenten in beslag waardoor de Amerikaanse inlichtingendiensten een schat aan nieuwe informatie kregen. Al-Zawahiri werd op afstand beschoten en zijn dood was het enige resultaat van de operatie. ||https://www.nrc.nl//nieuws/2022/08/03/lof-maar-geen-cadeaus-voor-biden-a4138093
2022-08-03||Conflict tussen Armenië en Azerbeidzjan over Nagorno-Karabach laait weer op||Opgelaaide gevechten tussen Armenië en Azerbeidzjan in het grensgebied rond Nagorno-Karabach hebben woensdag aan drie personen het leven gekost, melden internationale persbureaus. Separatisten zeggen dat twee van hun strijders door Azerbeidzjaanse drone-aanvallen zijn omgekomen, terwijl het Azerbeidzjaanse ministerie van Defensie meldt dat een van hun militairen omkwam door een „terroristische daad” van „illegale Armeense troepen”. De separatistische leider van Nagorno-Karabach, Arayik Harutyunyan, kondigde woensdag een gedeeltelijke militaire mobilisatie aan. In 2020 voerden Armenië en Azerbeidzjan een zes weken durende oorlog die duizenden mensen het leven kostte. Azerbeidzjan kreeg de controle over een groot deel van Nagorno-Karabach terug, waarna de twee landen met Rusland een deal tekenden over het einde van de oorlog. Russische vredeshandhavers moesten vervolgens zorgen voor rust in het door separatisten bezette gebied. Sinds de jaren 90 staat Nagorno-Karabach, internationaal erkend als deel van Azerbeidzjan, onder controle van etnisch Armeense bewoners, met steun van Armenië. Eind vorig jaar laaide het conflict tussen de twee landen ook al kortstondig op.  Het Azerbeidzjaanse ministerie van Defensie eist na de gevechten van woensdag dat Armeense militairen het gebied verlaten. Het Russische ministerie van Defensie beschuldigt Azerbeidzjan van het verbreken van het staakt-het-vuren en spreekt van oplaaiend geweld. De EU roept op tot een „onmiddellijke beëindiging van de vijandigheden” in het gebied.||https://www.nrc.nl//nieuws/2022/08/03/conflict-tussen-armenie-en-azerbeidzjan-over-nagorno-karabach-laait-weer-op-a4138087
2022-08-03||TikTok-account van het Britse parlement verwijderd vanwege link met China||„We zijn live op TikTok!”, zo Twitterde het Britse parlement vorige week in een poging om via het sociale video-netwerk meer jongeren te bereiken. In het eerste TikTok-filmpje vroegen de Britten: „Waar is de beste plek om een selfie te maken met de Big Ben”. Maar lang heeft de pagina niet bestaan: woensdag werd het account alweer verwijderd, nadat enkele politici bezwaar hadden gemaakt over dataveiligheidsrisico’s van het in China gevestigde sociale mediabedrijf. Leden van het Britse Lagerhuis en Hogerhuis zeiden volgens de Britse krant The Guardian niet geïnformeerd of geraadpleegd te zijn over het opzetten van het account. „Het account was een poging om een ​​jongere doelgroep aan te spreken – die niet altijd actief is op onze bestaande sociale mediaplatforms – met betrekking tot het werk van het parlement”, aldus de voorzitters van het parlement een dag na de lancering. Het account is „met onmiddellijke ingang” gesloten. Vooraanstaande Conservatieve politici, aan wie China sancties heeft opgelegd omdat zij kritiek hebben geuit op de behandeling van Oeigoeren en andere minderheden in de Chinese regio Xinjiang, maakten als eersten bezwaar tegen het account. Ze waarschuwden dat een Chinees bedrijf op grond van de veiligheidswet in China verplicht zou zijn om de persoonlijke gegevens van gebruikers aan de regering van Beijing te verstrekken. De Tories drongen aan het account te verwijderen totdat er „garanties” zijn dat data niet wordt doorgespeeld. Een woordvoerder van TikTok zei desgevraagd tegen The Guardian dat ze heeft aangeboden de bezorgde parlementsleden „gerust te stellen”. Ook zei ze „eventuele onnauwkeurigheden” over het platform te willen toelichten. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/03/tiktok-account-van-het-britse-parlement-verwijderd-vanwege-link-met-china-a4138084
2022-08-03||De Formule 1 kijkt al naar volgend seizoen, want wie twijfelt nog aan een wereldtitel van Max Verstappen?||Na de grand prix van Hongarije is de zomerstop van de Formule 1 begonnen, en dus ging het in de koningsklasse van de motorsport deze week vooral over vólgend seizoen. Het silly season, zoals de Engelsen de komkommertijd noemen, werd afgetrapt met de bekendmaking dat oud-wereldkampioen Fernando Alonso in 2023 oud-wereldkampioen Sebastian Vettel opvolgt bij het team van Aston Martin. Vettel gaat met pensioen. Dat zette een stoelendans in beweging. Bij Alonso’s huidige team Alpine staat het racetalent Oscar Piastri onder contract, en al snel maakte het team bekend dat hij volgend jaar zijn debuut in de Formule 1 zou maken. Maar dat was buiten Piastri gerekend.   Twee uur later ontkende de jonge Australische coureur op Twitter alles. „Dit persbericht is zonder mijn toestemming verspreid”, schreef hij. „Ik zal volgend jaar niet voor Alpine rijden.” Piastri’s boodschap leidde weer tot nieuwe speculaties. Want als het talent zich zo duidelijk uitspreekt tegen een stoeltje bij Alpine, in een sport waar elk jaar maar twintig coureurs mogen uitkomen, dan moet hij wel zeker zijn van een plek bij een ander team. Welk team is dat? En wie moet daar dan vertrekken? Het is typisch Formule 1: een wereld waarin de geruchtenmolen altijd draait en een sport ook die zo groot is dat fans genieten van elke snipper nieuws. En dat het nu al over vólgend seizoen gaat, zal  ook komen doordat de spanning er dit seizoen al bijna uit lijkt. Want er moeten gekke dingen gebeuren wil Max Verstappen geen wereldkampioen worden. Het ging in de eerste helft van het wereldkampioenschap in eerste instantie behoorlijk op en neer in de klassementsstrijd tussen wereldkampioen Max Verstappen (Red Bull) en zijn voornaamste rivaal Charles Leclerc (Ferrari).  Afgelopen weekend was exemplarisch. Op zaterdag beende Verstappen   door de paddock in de tegenovergestelde richting van de mixed zone. Zijn helm hield hij op. Verstappen moest  even kalmeren nadat motorproblemen ervoor zorgden dat hij niet verder kwam dan een tiende plek tijdens de kwalificatie. Pas een kwartiertje later meldde hij zich – omgekleed in spijkerbroek, polo en witte sneakers – voor zijn verplichte bezoek aan de pers. Verstappen zag de bui al hangen op de bochtige Hungaroring, het circuit dat ook wel het ‘Monaco zonder muren’ wordt genoemd. Inhalen is er lastig. En dus zou de race voor Verstappen een kwestie worden van de schade beperken. Een dag later stond Verstappen met een grote grijns op het hoogste treetje van het podium, en mocht hij de grote prijs van Hongarije in ontvangst nemen. Een goede start, slimme bandenstrategie en tijdige pitstops brachten Verstappen terug in de race. Zijn inhaalkunsten en verkeerde keuzes bij Ferrari deden de rest. Na het goede begin van Ferrari, met twee overwinningen in de eerste drie races, ging er de laatste maanden steeds meer mis bij het Italiaanse team. Weliswaar heeft Ferrari dit jaar de snelste auto gebouwd, maar de motor is onbetrouwbaar en te vaak maakt het team strategische beslissingen die alle investeringen teniet doen. Neem de GP van Monaco in mei, waar Monegask Leclerc na de kwalificatie dolblij was met de pole position. Vooraan beginnen betekent daar doorgaans vooraan eindigen omdat inhalen nagenoeg onmogelijk is op het stratencircuit, maar na een rampzalig getimede pitstop zag Leclerc Sergio Perez van Red Bull de race winnen. Zelf eindigde hij als vierde, nog achter Verstappen. Lijkbleek liep hij na afloop door de paddock. De GP van Hongarije was  de achtste grote prijs die Verstappen dit jaar won De eerste helft van het seizoen was ook een testcase voor de nieuwe regels waaraan de teams in de Formule 1 dit jaar moeten voldoen. Er kwam een budgetplafond en aerodynamische onderdelen van de auto’s moesten worden versimpeld, met als doel de verschillen tussen de teams  te verkleinen en ervoor te zorgen dat coureurs elkaar makkelijker kunnen volgen en inhalen. Teams werden daardoor gedwongen hun auto’s helemaal opnieuw te ontwerpen.  Niet bij elk team ging dat even goed. Het voorheen dominante Mercedes kwam met een revolutionair ontwerp dat veel potentie heeft, maar nog niet geperfectioneerd is. Het Duitse team is nog altijd bezig de achterstand in snelheid op Red Bull en Ferrari in te halen. De regels  hebben  effect, toonden de eerste dertien grand prix aan. Het mooiste voorbeeld kwam tijdens de GP van Groot-Brittannië, toen auto’s van vijf verschillende teams met elkaar duelleerden op het circuit van Silverstone. De inhaalactie van Lewis Hamilton (Mercedes), die als lachende derde zowel Leclerc als Perez passeerde terwijl zij elkaar voorbij probeerden te steken, is nu al een van de spectaculairste van het jaar. En ook in Hongarije bleken de auto’s in staat elkaar goed te volgen, waardoor Verstappen Leclerc tot twee keer toe kon inhalen.  De GP van Hongarije was alweer de achtste grote prijs die Verstappen dit jaar won. Na afloop werd hem gevraagd of hij het verbreken van het record van dertien overwinningen in een seizoen, nu  op naam van de Duitsers Michael Schumacher en Sebastian Vettel, realistisch achtte. „Ik weet het niet”, verzuchtte Verstappen. „Het belangrijkste is dat we de leiding in de stand om het wereldkampioenschap behouden en veiligstellen.” Wat dat betreft staat de Nederlander er goed voor. Ondanks een slechte start van het seizoen, waarin hij twee keer uitviel, heeft Verstappen inmiddels een ruime voorsprong opgebouwd op Leclerc. Het gat van tachtig punten tussen beide coureurs houdt in dat Verstappen drie van de resterende negen races zou kunnen laten schieten en Leclerc die alle drie zou moeten winnen, en dan zouden de twee rivalen nog steeds zo’n beetje gelijk staan in aantal punten. Verstappen heeft zijn voorsprong te danken aan zijn eigen consistentie. De Nederlander weet telkens het maximale uit zijn snelle auto te halen en is nauwelijks op fouten te betrappen. Hij lijkt dit jaar wat rustiger en geduldiger te racen, en weet zo uit de problemen te blijven en crashes te voorkomen. De wisselwerking met zijn team is bovendien optimaal – bij Red Bull nemen ze steeds wél de juiste beslissingen. Over een eventuele tweede wereldtitel wilde Verstappen het na afloop van de GP in Hongarije nog niet hebben. „We hebben een geweldige voorsprong, maar we moeten niet veel meer dagen hebben zoals zaterdag”, verwees hij naar de motorproblemen die Red Bull tijdens de kwalificatie had. „We  moeten blijven werken om onszelf  te  verbeteren.”  Toch zal ook Verstappen weten dat de kans klein is op een herhaling van de climax van vorig jaar, toen de strijd om het wereldkampioenschap pas in de laatste ronde van de laatste race beslist werd. Aannemelijker is dat de Formule 1 straks voortijdig van spanning ontdaan zal zijn.||https://www.nrc.nl//nieuws/2022/08/03/de-formule-1-kijkt-al-naar-volgend-seizoen-want-wie-twijfelt-nog-aan-een-wereldtitel-van-max-verstappen-a4138083
2022-08-03||Engelse voetbalclub vernoemt tribune per ongeluk naar seriemoordenaar||Voetbaltribunes worden wel vaker naar een persoon vernoemd, maar het Engelse Southend United kwam tot een wel heel opmerkelijke keuze. Een van de lange zijdes draagt sinds kort de naam van Rose West, een Britse seriemoordenaar die samen met haar man Fred West tussen 1973 en 1987 zeker negen jonge vrouwen om het leven bracht, en in 1971 haar stiefdochter. Het gaat om een ongelukkige naamgeving van Southend United: het lokale makelaarskantoor Gilbert & Rose besloot de club te sponsoren door de westkant van het stadion te adopteren, wat leidde tot de naam ‘Gilbert & Rose West Stand’. Volgens de Britse krant The Times hebben supporters de zaak deze week aangekaart bij de clubleiding. De eigenaren gaan nu in gesprek met de makelaar om tot een andere naam voor de tribune te komen. De nieuwe naam is nog niet terug te vinden op de tribune, meldt een woordvoerder van Southend aan het Engelse nieuwsplatform ITV. Wel zou het kunnen dat de naam prijkt op marketingmateriaal van de club, die uitkomt op het vijfde Engelse profniveau. De club benadrukt ondanks de situatie uit te kijken naar de samenwerking met makelaarskantoor Gilbert & Rose, „een fantastische lokale makelaar”. Seriemoordenaar West werd in 1995 opgepakt en veroordeeld voor tienvoudige moord. Ze zit een levenslange straf uit in de gevangenis. Haar man pleegde datzelfde jaar zelfmoord.||https://www.nrc.nl//nieuws/2022/08/03/engelse-voetbalclub-vernoemt-tribune-per-ongeluk-naar-seriemoordenaar-a4138062
2022-08-03||Noors-Nederlandse topvrouw moest Tinder vrouwvriendelijker maken|| Als gebruiker van Tinder was Renate Nyborg succesvoller dan als topvrouw. Ze ontmoette jaren geleden haar man met dank aan de datingapp.  Als topvrouw van Tinder moet ze nu echter al na een jaar vertrekken. Woensdag ontsloeg de top van het moederbedrijf van Tinder, Match, de Noors-Nederlandse Nyborg. Tinder, waar potentiële geliefden elkaar kunnen vinden door digitale profielen goed te keuren of af te wijzen, presteert de laatste maanden financieel slecht. De omzet blijft achter bij verwachtingen, en het was tijd om in te grijpen, aldus Match-topman Bernard Kim in een brief aan aandeelhouders. De relatief onbekende Nyborg (1985) werd een jaar geleden aangesteld als ceo  met het doel de app vrouwvriendelijker te maken en tegelijkertijd ook de financiële resultaten te verbeteren. De vorige topman was mede vanwege tegenvallende prestaties op dat laatste punt vertrokken, ook al na een jaar.  Het was een vroeg hoogtepunt in een bliksemcarrière in de techwereld. Nyborg groeide op in Nederland en Engeland. Naar eigen zeggen was ze als tiener al volledig gefascineerd door mobiele telefoons. Toch ging ze eerst een hele andere kant op. Nyborg studeerde filosofie in Cambridge en ging aan de slag in de financiële dienstverlening. Daar zou een bedrijfscoach hebben opgemerkt dat ze begon te stralen wanneer ze over Nokia praatte, vertelde ze in een interview. Nyborg besloot haar passie achterna te gaan en kwam terecht in de wereld van mobiele telefoons en apps. Ze werkte zich via allerlei functies op tot hoofd van de app-afdeling van de Britse uitgever Dmg, van onder meer de  krant Daily Mail. Rond 2010 was ze hier verantwoordelijk voor de lancering van tientallen krantenapps. Via banen aan de top van de mobiele afdeling van de internationale communicatiegigant Edelman, de Apple App Store in Europa en meditatie-app Headspace, kwam Nyborg uiteindelijk terecht bij Tinder. Haar indrukwekkende cv maakte dat ze in 2020 de Europese afdeling van Tinder mocht gaan leiden, en na een jaar zelfs promotie maakte naar de top van de app.  Daar had Nyborg grootse plannen. Haar benoeming als topvrouw werd breed geïnterpreteerd als een poging de app menselijker te maken. Tinder was veel terrein verloren aan Bumble.  Die app  was de voorkeur gaan genieten van veel vrouwen, die daar als enige het gesprek aan mogen gaan met een match. Bij Tinder worden vrouwen niet zelden direct overspoeld door seksueel getinte opmerkingen. Onder Nyborg ging Tinder een samenwerking aan met een ngo die streed tegen huiselijk geweld. Ook  nam ze meer vrouwen aan in de top van Tinder om de bewustwording over seksueel grensoverschrijdend gedrag in het bedrijf te vergroten. „Ik denk dat er een verschil is tussen weten dat iets belangrijk is, en het zelf ook voelen”, zei ze daarover nog eind juli tegen de BBC. „Net als elke vrouw heb ik een aantal ervaringen gehad die ik misschien niet had willen hebben.” Ondertussen bleven de financiële resultaten van Tinder nog steeds achter. De app verdient geld met gebruikers die betalen voor extra diensten. Maar de afgelopen tijd lukt het niet goed nieuwe gebruikers aan te trekken. Match-topman Bernard Kim zei daarover woensdag in zijn brief dat het erop lijkt dat veel mensen na de pandemie hun „normale leven” hebben opgepakt – oftewel, ze daten minder digitaal.  Voorlopig zijn plannen om daten in de metaverse (een virtuele 3d-wereld) mogelijk te maken – een ander aspect waar Tinder onder Nyborg zich mee bezig zou houden – op pauze gezet. Dat geldt ook voor een eigen digitale betaalmunt. Kim neemt tijdelijk zelf de zaken waar bij Tinder, tot een nieuwe manager is gevonden.   Nyborg gaat de komende tijd even op vakantie de natuur in, schreef ze op haar LinkedIn-account. De eerste echte vakantie in zestien jaar zelfs. „Met mijn eigen Tinder-match.”||https://www.nrc.nl//nieuws/2022/08/03/noors-nederlandse-topvrouw-moest-tinder-vrouwvriendelijker-maken-a4138066
2022-08-03||Opinie | Tekort aan  arbeidskrachten maakt migratie uit Afrika nodig||De maatschappelijke gevolgen van de krapte op de Nederlandse arbeidsmarkt zijn enorm.  Iedere sector probeert nu zijn eigen positie te versterken: lonen schieten omhoog, arbeidsvoorwaarden verbeteren. Uitstekend, maar het oplopende gebrek aan mensen lossen we daar niet mee op. Een aankomende recessie zal enige verlichting brengen, maar de arbeidsmarktkrapte is structureel, en vergt een nieuwe, grensoverschrijdende aanpak.  Ewout Frankema en Michiel de Haas zijn beiden werkzaam als economisch historicus aan de Wageningen Universiteit en brachten onlangs een boek uit over migratie in Afrika.  Onder de economische conjunctuur en de naweeën van de coronapandemie doet een demografische aardverschuiving gestaag maar onverbiddelijk haar werk. In de jaren vijftig stonden voor elke 65-plusser zo’n zeven  werkende Nederlanders klaar. In de jaren negentig waren dit er nog vijf, nu zijn het er nog maar drie. Volgens berekeningen van het NIDI stijgt, bij verdere toename van de levensverwachting, het aantal AOW’ers van 3,1 miljoen in 2020 naar 4,1 miljoen in 2050. Gepensioneerden gaan graag op vakantie in eigen land, naar de kapper of het terras. Bovendien gaat vergrijzing gepaard met extra zorg. Dit leidt niet alleen tot exploderende zorgkosten, maar vooral ook tot extra werk. De cijfers liegen er niet om: bij ongewijzigd beleid zijn één  op drie  werkende Nederlanders in 2060 nodig in de zorg. Dit is volstrekt onhoudbaar.  Visie is nodig opdat we niet weer het probleem hoeven op te lossen nadat het uit de hand is gelopen (denk: stikstof, Toeslagenaffaire, klimaat, woningmarkt, onderwijskwaliteit). De onlangs geopperde suggestie om jongeren uit de Franse banlieues aan te trekken is  eerder lachwekkend dan serieus. Immers, in vrijwel heel Europa doet de vergrijzing haar werk. De stroom aan Oost-Europese arbeidsmigranten is bezig op te drogen. Als de slinkende loonkloof met landen als Polen, Roemenië en Bulgarije al niet eens volstaat om voldoende arbeidsmigranten aan te trekken, wat hebben ‘kansarme’ Franse jongeren  hier dan te zoeken?   Veel zinvoller is het om ons eens te verplaatsen naar Ghana. Hier ligt het gemiddelde inkomen op nog geen 5 procent van dat in Nederland. Gecorrigeerd voor koopkracht is het nog steeds minder dan 10 procent. Arbeidskrapte? Geen sprake van. De Ghanese beroepsbevolking neemt explosief toe. Tegenover één 65-plusser staan veertien mensen in de beroepsbevolking. Ghana kampt met een tegenovergesteld probleem: een chronisch gebrek aan banen. Industrie is er (nog) nauwelijks en de groei in de gas- en oliesector genereert weliswaar extra inkomsten, maar bitter weinig arbeidsplaatsen. Natuurlijk staan de steeds hoger opgeleide en uitstekend geïnformeerde Ghanese jongeren te springen om te migreren: meer dan 40 procent van de deelnemers aan representatief onderzoek geeft aan de wens te koesteren het land te verlaten. In Malawi, Nigeria, of Oeganda is het beeld vergelijkbaar. Migranten sturen geld naar hun families en ontwikkelen vaardigheden die bij terugkomst in het thuisland kunnen worden ingezet  Er is dus vraag naar arbeid, en voldoende aanbod. Maar de politiek, van links tot rechts, gruwelt van het idee: arbeidsmigratie uit arme landen, vergelijkbaar met de ‘gastarbeiders’ van de jaren zestig en zeventig. Links voorziet uitbuiting ten behoeve van het grootkapitaal. Rechts speelt in op sterk gewortelde xenofobe sentimenten. Ondertussen blijft de voordeur op slot, en zijn er voor ‘niet-westerse’ migranten eigenlijk maar drie routes beschikbaar: studeer- of werkvisa voor hooggeschoolden, gezinshereniging, of een poging tot asiel. Hiermee valt het overgrote deel van de potentiële arbeidsmigranten af.  Wie komen er binnen als we het huis met bewust en slim migratiebeleid van slot halen? Jonge, gemotiveerde en hardwerkende mensen – bovendien vaak vroom-christelijk, vloeiend Engels sprekend, en met goede kennis en een positieve kijk op de westerse cultuur. Het beeld dat zulke migratie ten koste gaat van lokale ontwikkeling is bovendien achterhaald. Migranten sturen geld naar hun families en ontwikkelen vaardigheden die bij terugkomst in het thuisland kunnen worden ingezet. Er ligt dus een win-win scenario in het verschiet. Dan de uitvoering. Is de praktijk niet veel te weerbarstig? Deels is dit een kwestie van mentaliteit: wie het echt wil kan veel meer. Selectiecriteria mogen, nee moeten streng zijn: voordat zij de oversteek maken tonen migranten hun relevante expertise aan en leren de Nederlandse taal. Hiervoor worden trainingscentra opgezet die door verschillende private partijen en overheden bekostigd worden. Na de selectie van competente en ambitieuze migranten wordt een verblijfsrecht van bijvoorbeeld vijf jaar verleend, direct gekoppeld aan een baan. Huisvesting is uiteraard een uitdaging, maar een simpel doch fatsoenlijk onderkomen kan bijvoorbeeld worden gerealiseerd in wooncontainers waarin ook veel Nederlandse studenten met plezier wonen.  Een radicaal idee? Helemaal niet. Dit model bestaat al lang en is razend populair. De Volkskrant rapporteerde onlangs dat in 2021 alleen al vanuit Oeganda 85 duizend vrouwen naar het Midden-Oosten vertrokken om daar in de huishouding te werken. Dat is vergelijkbaar met het aantal ‘bootvluchtelingen’ dat jaarlijks aanmeert in Zuid-Europa, na eerst hun leven op het spel te hebben gezet. Afrikaanse migranten worden in het Midden-Oosten echter op grote schaal uitgebuit. Het afpakken van paspoorten, het afsnijden van contact met het thuisfront, zevendaagse werkweken en zelfs regelrecht mishandeling zijn aan de orde van de dag. Dit is niet alleen onmenselijk en onacceptabel, het is ook onnodig. Want waarom zouden wij dit niet fatsoenlijker kunnen organiseren? Ooit was Nederland op veel beleidsvlakken een progressieve pionier. Een ambitieuze, aanpak van arbeidsschaarste door vernieuwend migratiebeleid zou Nederland in één klap weer tot ‘gidsland’ kunnen verheffen. ||https://www.nrc.nl//nieuws/2022/08/03/tekort-aan-arbeidskrachten-maakt-migratie-uit-afrika-nodig-a4138065
2022-08-03||IJslandse spleetvulkaan op Reykjanes barst opnieuw uit||Op het IJslandse schiereiland Reykjanes, nabij de hoofdstad Reykjavik, begon woensdagmiddag een vulkaanuitbarsting. De uitbarsting van de spleetvulkaan Fagradalsfjall begon rond 13.30 lokale tijd (15.30 uur Nederlandse tijd) na een reeks aardbevingen sinds zaterdag, zo meldt het lokale IJslandse nieuwsplatform RUV.  Op live webcambeelden is te zien hoe lava en rook uit de vulkaan worden gespuwd uit een spleet in de grond van zeker honderd meter breed. De nationale autoriteiten hebben de noodtoestand uitgeroepen en vragen mensen het gebied te vermijden. Ook is een „code rood” afgekondigd om te zorgen dat vliegtuigen niet direct over de locatie vliegen, meldt het IJslandse Meteorologisch Centrum aan persbureau Reuters. Het is nog niet duidelijk wat de directe gevolgen zijn. Reddingsteams onderzoeken de veiligheidsomstandigheden en wetenschappers zijn met een helikopter onderweg om de situatie te beoordelen. In maart vorig jaar barstte de Fagradalsfjall-vulkaan ook al uit, met metershoge lavafonteinen. Al het vliegverkeer van en naar de grootste luchthaven Keflavik werd toen uit voorzorg stilgelegd. De vulkanische activiteit duurde tot september en trok daardoor ook veel toeristen. Woensdag is weer de eerste uitbarsting van de vulkaan sinds vorig jaar. Dat is relatief kort na de laatste activiteit: vóór de eruptie van vorig jaar was er op Reykjanes bijna achthonderd jaar geen vulkaanuitbarsting. Het wordt niet verwacht dat deze uitbarsting veel as of rook in de atmosfeer zal spuiten, in tegenstelling tot een explosieve uitbarsting van de met ijs bedekte Eyjafjallajökull-vulkaan in 2010. Destijds was er ook veel rookontwikkeling, lag het internationale vliegverkeer dagen stil en moesten honderden IJslanders hun huizen verlaten. Correctie (15 augustus 2022): In een eerdere versie van dit artikel stond dat de lavafonteinen honderden meters hoog waren. Dat klopt niet, dat gaat over de rookpluimen van de uitbarsting.  Hierboven is dat aangepast.||https://www.nrc.nl//nieuws/2022/08/03/ijslandse-spleetvulkaan-op-reykjanes-barst-opnieuw-uit-a4138063
2022-08-03||Inspectie: asielzoekers in crisisnoodopvang krijgen niet genoeg zorg||Asielzoekers in crisisnoodopvanglocaties krijgen niet genoeg medische zorg. Ze krijgen soms alleen spoedhulp, terwijl ze recht hebben op dezelfde zorg als de rest van Nederland. Dat constateert de Inspectie Gezondheidszorg en Jeugd (IGJ), die de problematiek woensdag aankaart in een mail aan staatssecretaris Eric van der Burg (Veiligheid, VVD) en minister Kuipers (Volksgezondheid, D66). Op reguliere opvanglocaties lukt het wel om asielzoekers voldoende medische zorg te geven.  De crisisopvanglocaties – onder meer sporthallen, boten en lege gebouwen verspreid over het land – zijn in het leven geroepen omdat er voor asielzoekers geen plek meer is in het aanmeldcentrum in Ter Apel en in de reguliere asielzoekerscentra. Medische zorg komt op crisisopvanglocaties volgens de IGJ „maar heel moeizaam van de grond”, onder meer door het grote aantal ongedocumenteerde aantal asielzoekers, tekort aan personeel en de hoge werkdruk waar zorgverleners mee te maken hebben. Daardoor moeten zorgverleners keuzes maken wie ze zorg geven en kunnen ze dat „niet altijd volgens de normen en richtlijnen” doen. De IGJ liet eind juni al weten dat de ongezonde leefomstandigheden voor asielzoekers op noodopvanglocaties tot risico’s leiden voor de lichamelijke en mentale gezondheid. De inspectie kwam tot die conclusie op basis van bezoeken aan zeven locaties, waaronder het aanmeldcentrum in Ter Apel. De gezondheidsproblemen zijn onder meer een gevolg van gebrek aan privacy, voortdurende geluidsoverlast en veel spanning door gebrek aan perspectief. Hubert Bruls, voorzitter van het Veiligheidsberaad, liet vorige maand weten dat gemeenten per oktober stoppen met hun medewerking aan de crisisnoodopvang. Zij noemen die opvang een taak van het Rijk. Op dit moment coördineren gemeenten en veiligheidsregio’s crisisopvanglocaties. Het is niet duidelijk wat er met deze locaties gebeurt als het Rijk die taak overneemt. Momenteel moeten alle 25 veiligheidsregio 225 bedden in crisisnoodopvanglocaties organiseren.||https://www.nrc.nl//nieuws/2022/08/03/inspectie-asielzoekers-in-crisisnoodopvang-krijgen-niet-genoeg-zorg-a4138061
2022-08-03||Opinie | Wangedrag bij het corps: doorbreek de hiërarchische cultuur||Het was een kwestie van tijd voor het volgende ernstige incident zich bij een van de studentencorpora zou voordoen, ondanks alle goede intenties en ingezette cultuurverandering. Het probleem zit namelijk dieper en daar lees ik weinig over terug in de reacties op wat er bij het Amsterdamse corps is voorgevallen. Je kunt alles projecteren op de daders, maar laten we ook naar het systeem kijken dat dit gedrag voortbrengt. Maarten den  Ottolander is oud-praeses van LSV Minerva  (Leiden).  Als oud-voorzitter van LSV Minerva, het corps in Leiden, en met drie kinderen die lid zijn geweest van de corpora in Utrecht, Rotterdam en Groningen ken ik de cultuur van de corpora goed. Ik heb jarenlang geprobeerd van binnenuit de weeffouten in het systeem te agenderen; niet gelukt.   Mijn boodschap was en is dat de corpora in zichzelf gekeerde eenzijdig samengestelde instituten zijn geworden met hun eigen waarden- en normensystemen, die door de buitenwereld terecht niet meer geaccepteerd worden. Wat uiteindelijk tot hun ondergang zou kunnen leiden.  Wat mij opvalt is dat de meeste reacties op de seksistische uitlatingen in Amsterdam aan de oppervlakte blijven. Ik zoek naar de wortels en kan dat doen omdat ik er onderdeel van ben; waarbij ik mij steeds meer verweesd voel van een instituut waar ik ooit voorzitter van was.  Een vergunning opschorten, leden royeren of een ontgroening achterwege laten zijn logische reacties, maar de wortel blijft in de grond. De corpora hebben een aantal systeemfouten die volgens mij aangepakt moeten worden om daadwerkelijk tot transformatie en gedragsverandering te komen. Dat klinkt simpel, maar vernieuwing doorvoeren met een groep die het systeem zelf gebouwd heeft, is vanuit de transformatiekunde gezien bijna onmogelijk.  Laten we eerst eens kijken naar de weeffouten zelf. Het verschilt per stad, maar alle corpora kennen een sterke huizencultuur. De studentenhuizen waar leden wonen zijn van grote invloed op hun doen en laten en op hun plek binnen de vereniging. Nieuwe leden zijn bereid veel te ondergaan omdat in welk huis je woont mede bepaalt in welke club of dispuut je komt en wat je kansen zijn om een bestuursfunctie te krijgen. En als je niet in club nummer 1 of 2 komt kun je uit het huis vertrekken. Wie de hoogste status heeft, heet ook wel ‘prominent’. Hoe verzin je het woord. Of eigenlijk: hoe kom je ervan af! Om ervoor te zorgen dat je in dit systeem ‘goed’ terecht komt, gaan middelbare scholieren via broers, zussen of vriendjes al voor hun studietijd voorsorteren bij de ‘prominente huizen’. Dit versterkt de monocultuur, omdat ze zich in uiterlijk en gedrag voegen naar de ouderejaars.  Vervolgens kennen corpora het fenomeen van de nummering of rangorde van de jaarclubs. Maar wie bepaalt die? En wie bepaalt wat ‘beter’ is? Voor elk individu is er een ander ‘beter’. Hier begint de macht van het uitsluiten, het conformeren. Zo ontstaat monocultuur. Bepaald door de ‘prominenten’ aan de top.  De politieke denker Hannah Arendt geeft in een van haar geschriften aan dat gesloten systemen met sterke machtsverhoudingen hun eigen morele kompas ontwikkelen, dat op zijn beurt weer het individuele geweten vormt van de leden. Je zou dus kunnen zeggen dat wat voor ons wangedrag is, het groepslid eigenlijk niet aangerekend kan worden. Een riskante redenering, maar zij heeft een punt. De daders zijn in deze redenering slachtoffer van het systeem dat wij allen de ruimte geven om voort te bestaan.  Als leden het zelf niet kunnen, wie gaat er dan iets aan de weeffouten in de corpora veranderen? Interventie vanuit reünisten, oud-leden, is lastig, omdat er altijd redenen zijn om het nu nog niet te doen; cognitieve dissonantie heet dat.  Je weet dat het niet deugt, maar er zijn altijd schijnbaar valide redenen om het goed te praten. De vraag is of deze argumenten nog opgaan nu het voortbestaan van de corpora ter discussie staat. Maar ook dat wordt door deze dissonantie niet echt herkend. Toch ligt hier een rol voor oud-leden, ondanks het feit dat zij ‘uit dezelfde stal komen’.  Zij hebben wel degelijk macht via commissies van advies, hun maatschappelijke posities en via fondsen die allerlei activiteiten subsidiëren.  De ouders? Als vader van drie weet ik hoe lastig het kan zijn om kinderen op te voeden in een omgeving waar veel kan, veel groepsdruk is en een mentaliteit ontstaan is van ‘moet kunnen’. Mede door sociale media ontstaan gesloten gemeenschappen met hun eigen normen- en waardenkaders die telkens een beetje opschuiven. Het nieuwe normaal. Vanuit fear of missing out zullen hier slechts weinigen spelbreker willen zijn. Als ouder wil je deze rol liever ook niet, omdat jouw kind dan het buitenbeentje wordt. En toch zul je als ouder telkens dit afglijdende nieuwe normaal moeten bespreken. Al was het maar om te voorkomen dat je zoon later zonder enige gêne spreekt over vrouwen als „sperma-emmers”.  De macht van de besturen van de corpora is beperkt. Sowieso komt door de incestueuze voorselectie, de huizencultuur en het prominentie-systeem echte bestuurlijke kwaliteit onvoldoende naar boven. Immers, je put uit een beperkte en eenzijdig samengestelde bron van lieden op grond van ons kent ons, die elkaar (te) goed kennen en dus met elkaar (te) lang meegaan in dezelfde richting; een richting die losgezongen is van de realiteit en maatschappelijke context. Wangedrag wordt dan niet echt aangepakt.  De corpora zijn op dit moment een instituut dat sterke kenmerken heeft van een organisatie in verval, ondanks de grote aantallen nieuwe leden. Laten we dit exces gebruiken om de zaak nu echt bij de wortels aan te pakken. Het is een unieke kans. Uit mijn eigen kring zal ik veel reacties krijgen dat je dit zo niet doet. Je houdt het binnenskamers. Maar dat heeft niet gewerkt. Wie pakt het op?  ||https://www.nrc.nl//nieuws/2022/08/03/wangedrag-bij-het-corps-doorbreek-de-hierarchische-cultuur-a4138060
2022-08-03||Opinie | Zorg voor kleinschaliger  opvang asielzoekers||Door een opvangcrisis in het asielsysteem slapen  honderden asielzoekers buiten. NRC berichtte deze week dat het Centraal Orgaan opvang asielzoekers (COA), de organisatie die verantwoordelijk is voor de opvang, op instorten staat. Het COA zelf constateert dat niet meer voldaan wordt aan het humanitaire minimum. Onderdelen van de oplossing zijn al voorhanden, maar de staatssecretaris maakt daarvan tot nu toe geen gebruik.  Karin Geuijen is  onderzoeker Bestuurs- en Organisatiewetenschap aan de Universiteit Utrecht. Waardoor deze opvangcrisis is veroorzaakt is bekend. Door voortdurende bezuinigingen op de toelatingsorganisatie Immigratie- en Naturalisatiedienst (IND) en  het COA kunnen deze partijen hun werk niet goed doen. Ondanks uitgewerkte plannen zijn er geen buffers gecreëerd, door de wooncrisis kunnen vluchtelingen in de opvangcentra geen plaats maken voor nieuwe asielzoekers, en gemeenten willen niet steeds opnieuw (grootschalige) asielzoekerscentra  openen en sluiten en heropenen. De reactie van de staatssecretaris is drieledig: grootschalige asielzoekerscentra (azc’s) openen, dwang op gemeenten om die azc’s te accepteren, en de opvang strak gekoppeld laten aan de toelatingsprocedure. Dat is helaas precies het tegenovergestelde van wat op basis van wetenschappelijk onderzoek zinvol zou zijn.   Al jaren zet de regering  in op grootschalige azc’s. Dat lijkt efficiënt en dus goedkoper. Het is echter ook al jaren bekend dat gemeenten en hun inwoners die niet meer  willen. Zij hebben een voorkeur voor kleinschalige opvang, zoals steeds opnieuw blijkt, ook vorige maand weer na een gezamenlijk advies van de Raad voor het Openbaar Bestuur  en de Adviescommissie voor Vreemdelingenzaken.  Uit onderzoek blijkt ook dat flexibele opvang – bijvoorbeeld in de vorm van samenwonen tussen asielzoekers en andere woningzoekenden – veel beter werkt als die kleinschalig is. Zo is in Utrecht geëxperimenteerd met het samenwonen van asielzoekers en jongeren. Uit de evaluatie bleek dat dit grotendeels succesvol verliep toen ongeveer 40 (jonge) asielzoekers samenwoonden met 40 jongeren uit de buurt. Toen er echter 400 asielzoekers bij die 40 buurtjongeren kwamen wonen werkte het nauwelijks meer. Dan  de dwang op gemeenten om azc’s te accepteren. In bestuurskundige literatuur is algemeen geaccepteerd dat samenwerking en zogenaamde ‘co-productie’ op de lange termijn veel beter werken dan dwang van bovenaf. We zien ook al jaren een verschuiving van oplossingen voor zeer lastige oftewel ‘ontembare’ problemen van het nationale niveau naar steden en regio’s, en van overheidssturing naar maatschappelijke allianties. Ook in de asielopvang is duidelijk dat steden en regio’s de verantwoordelijkheid willen en kunnen dragen.  Zo wilden in de afgelopen jaren meer dan de helft van de Nederlandse gemeenten rechtstreeks kinderen opvangen die vastzaten in opvangkampen in Griekenland. De nationale overheid heeft dat destijds niet toegestaan. Ook de opvang van Oekraïense gedwongen migranten is opgepakt door gemeenten.  Daarnaast is bijvoorbeeld in Utrecht succesvol geëxperimenteerd met nieuwe vormen van asielopvang waarbij zogenaamde ‘win-win’ situaties gecreëerd zijn met de wijk, niet alleen via samenwonen met jongeren zoals hierboven beschreven, maar ook via het toegankelijk maken van alle cursussen en activiteiten voor zowel asielzoekers als voor buurtbewoners. Daarbij ging het bijvoorbeeld over cursussen ondernemerschap en Engels, waar ook buurtbewoners behoefte aan hadden, en die voor asielzoekers een goede voorbereiding op hun toekomst zijn. Of die nu in Nederland ligt, of in het land van herkomst mocht de asielaanvraag afgewezen worden.  Onderdelen van de oplossing zijn al voorhanden,  er wordt alleen nog geen gebruik van gemaakt  Het bleek dat hiervoor een aantal randvoorwaarden georganiseerd moet worden. Het samenwerkingsverband van de gemeente met maatschappelijke partners moet de mogelijkheid hebben om zelf invulling te geven aan woonvormen, cursussen en activiteiten. Asielzoekers die in de opvang verblijven moeten vanaf de opvang tot en met de huisvesting verbonden zijn aan de gemeente of regio.  De gemeente ziet hen op die manier vanaf het begin als inwoners die blijven en heeft er dus belang bij om hen meteen zo goed mogelijk te faciliteren bij hun integratie. Verdere randvoorwaarden zijn onder andere dat er voldoende financiering verstrekt wordt, en dat belemmerende regels worden weggenomen.  Het  derde punt betreft de koppeling van de opvang aan de toelating. Veel tijd en energie van de IND  gaat naar het uiterst gedetailleerd onderzoeken of alle asielzoekers, ook de grotendeels kansrijken, écht verblijfsgrond hebben. In afwachting op de beslissing op de asielaanvraag verblijven ook zij in de opvangcentra. Het zou de moeite waard zijn om te onderzoeken wat de gevolgen zouden zijn als deze kansrijke asielzoekers hetzelfde regime zouden krijgen als Oekraïense gedwongen migranten, waaronder niet in opvangcentra wonen maar in gemeenten, en meteen de mogelijkheid krijgen om te werken zonder beperkingen.  Voor Oekraïners lijkt dit goed te werken. Uit systematisch onderzoek kan blijken of daarmee de arbeidsmarktintegratie van vluchtelingen sneller en beter verloopt en tegelijk de opvang en toelating ontlast worden.  Als het opvang- en toelatingsbeleid op deze manier meer ‘evidence-based’ gemaakt zou worden dan zal dat hoogstwaarschijnlijk bijdragen aan het oplossen van de opvangcrisis en tegelijkertijd de integratie van vluchtelingen versterken, waardoor mogelijk uiteindelijk ook het onderwerp meer genormaliseerd wordt. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/03/zorg-voor-kleinschaliger-opvang-asielzoekers-a4138059
2022-08-03||Machine wekt organen tot leven in een dood varken||Het varken is al een uur dood. Maar met een nieuw apparaat dat een speciale vloeistof door het lijf van de zeug pompt, herstelt de functie van haar vitale organen. De schade die optreedt door het tekort aan zuurstof wordt zo teruggedraaid. Onderzoekers van de Yale School of Medicine in de VS onthullen hiermee een onverwacht vermogen van vitale organen om te herstellen van een lange periode zonder zuurstof zonder dat ze worden gekoeld. De techniek zou meer organen beschikbaar kunnen maken voor transplantaties. Het onderzoek verscheen  deze woensdag in  Nature. Zodra bij een mens of een ander zoogdier de bloedstroom stopt, beginnen in het lichaam processen die al snel leiden tot celdood en orgaanschade. Het uitnemen van organen voor transplantatie moet daarom snel, en dat is vaak niet mogelijk.  De wachtlijsten voor transplantaties zijn lang. Wetenschappers zoeken daarom naar manieren om meer organen beschikbaar te maken. Afzonderlijke organen, zoals het hart, de nieren, de longen en de lever, kunnen bijvoorbeeld een tijdje buiten het lichaam in leven gehouden worden en zelfs verbeterd worden. Drie jaar geleden brachten dezelfde onderzoekers al BrainEx, een apparaat met kunstbloed, waarmee de activiteit van sommige cellen kon worden hersteld in varkenshersens die vier uur na de slacht werden aangesloten. Nu hebben ze dat systeem zó omgebouwd dat ze er een compleet varkenslichaam mee kunnen regenereren: OrganEx. De onderzoekers brachten een varken onder narcose en zetten daarna het hart stil. Vervolgens lieten ze het dier een uur liggen, ongekoeld. Daarna sloten ze hun toestel via een ader en slagader in de lies aan op de bloedsomloop. Het systeem bestaat uit pompen, sensoren, reservoirs en filters die via slangen met elkaar zijn verbonden. De vloeistof die door de bloedvaten van het dode varken werd rondgepompt bevatte Hemopure, een synthetische vorm van het zuurstofbindende eiwit hemoglobine dat in echt bloed zit, en daarnaast weefselbeschermende stoffen, antibiotica en antistollingsmiddelen. De Amerikanen vergeleken hun systeem met een bestaande machine om lichamen in leven te houden: een hart-longmachine. Daarmee wordt bloed uit het lichaam gepompt, ontdaan van koolzuurgas en voorzien van zuurstof, en weer teruggepompt. Die machine wordt gebruikt wanneer het hart of de longen van een patiënt tijdelijk zelf niet goed werken, bijvoorbeeld tijdens een harttransplantatie of een ernstige longontsteking. Organen en weefsels blijven dan zo goed mogelijk intact. De onderzoekers laten zien dat hun OrganEx na zes uur draaien de doorstroom van het kunstbloed in organen beter voor elkaar krijgt dan de hart-longmachine, en dat de behandeling de celstructuur van allerlei weefsels en organen verbetert, waaronder het hart, de longen, de nieren, en zelfs in het brein. Er was geen algemene elektrische activiteit in het brein meetbaar, en dat is niet voldoende voor een normale hersenfunctie zoals bewustzijn. In de nieren, de lever en het hart van de varkens activeert de behandeling de aanmaak van specifieke stoffen en enzymen die nodig zijn voor de reparatie van schade in cellen en bij het herstel van organen. Robert Porte, hoogleraar chirurgie in het Universitair Medisch Centrum Groningen en transplantatie-expert, prijst de studie. „De helft van de organen voor transplantatie in Nederland komt van donoren die hersendood zijn – in hun hersenen is geen elektrische activiteit meer, maar dankzij een beademingsapparaat blijft hun hart nog kloppen tot het moment van uitnemen. De andere helft komt van donoren van wie de hersenen zó onherstelbaar beschadigd zijn dat verder behandelen zinloos is. Na het stopzetten van de beademing zal hun hart vanzelf stoppen. Het kan na het overlijden wel 30 minuten duren voordat de organen op ijs kunnen worden gekoeld, al die tijd is er zuurstoftekort in warme toestand.” In Nederland en zeven andere Europese landen wordt sinds een paar jaar  zo’n overledene soms aan een hart-longmachine gelegd, zodat de organen zo min mogelijk beschadigen. „Die behandeling kunnen we met deze nieuwe inzichten verbeteren.” Onderdelen van de technologie, bijvoorbeeld de vloeistof met Hemopure, zouden artsen ooit ook kunnen gebruiken om mensen na een beroerte of een hartstilstand beter te redden, zegt Porte. „Het kan dus ook zijn dat er door deze verbeteringen juist minder donoren beschikbaar komen.”||https://www.nrc.nl//nieuws/2022/08/03/machine-wekt-organen-tot-leven-in-een-dood-varken-a4138058
2022-08-03||De nasleep van de bosbranden||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/03/de-nasleep-van-de-bosbranden-a4137586
2022-08-03||Verleidingsmanoeuvre PostNL: elke postbezorger in vaste dienst|| Als het tekort aan personeel groot is, moet de trukendoos open. PostNL gaat al zijn postbezorgers een vast contract aanbieden, zo heeft het bedrijf woensdag bekendgemaakt. Nieuwe postbezorgers komen voortaan direct in vaste dienst. De ongeveer duizend bezorgers die nu nog op een tijdelijk contract werken, krijgen ook een vaste aanstelling aangeboden. Bij het postbedrijf werken rond de 16.500 bezorgers. Dat is te weinig om alle post op tijd rond te brengen. Bij het bedrijf staan 1.300 tot en 1.500 vacatures open.  Tot voor kort kregen nieuwe bezorgers eerst een tijdelijk contract voor zeven maanden. Een werkgever mag zo’n tijdelijk contract in drie jaar tijd maximaal twee keer verlengen. Door die tijdelijke dienstverbanden over te slaan – twee maanden proeftijd uitgezonderd – wil PostNL zich als aantrekkelijkere werkgever presenteren. „Het is op deze krappe arbeidsmarkt belangrijk mensen iets te bieden”, zegt een woordvoerder.  PostNL laat zien: werkgevers moeten harder hun best doen om mensen binnen te halen. Overal is de vraag naar personeel groot. Tegenover elke 100 werklozen staan inmiddels 133 vacatures.  „PostNL wil kennelijk niet de problemen riskeren die je nu bij Schiphol ziet”, zegt Joop Schippers, hoogleraar arbeidseconomie in Utrecht. Op de luchthaven is het aantal vluchten nog maandenlang beperkt en moeten reizigers uren wachten in de rij omdat er onvoldoende personeel is. Andere werkgevers gingen PostNL voor met arbeidscontracten die meer zekerheid bieden. Swissport, dat op Schiphol onder meer bagage afhandelt, zette het tijdelijke contract van honderd werknemers om in een vast dienstverband. En tot begin juli kregen nieuwe werknemers er meteen een vaste aanstelling. Bij biefstukrestaurantketen Loetje hetzelfde verhaal: nieuwe medewerkers mogen meteen vast in dienst. Toch laten cijfers van het Centraal Bureau voor de Statistiek nog geen opmars zien van het vaste contract. Zo’n 56 procent van de werkende Nederlanders heeft er een, en dat aandeel is al jaren nagenoeg stabiel. Een jaar geleden lag dit zelfs net iets hoger, op 57 procent. De sterke groei in banen betrof afgelopen jaar voor het grotere deel flexwerk. Alleen bínnen de flexibele contracten is een verschuiving te zien naar meer zekerheid. Werknemers krijgen vaker een tijdelijk contract met uitzicht op een vast dienstverband, meldde het CBS in mei. Het aantal onzekere oproepcontracten neemt juist af. Opvallend genoeg zijn de steeds nijpendere personeelstekorten dus nog niet zichtbaar in groei van het aantal vaste contracten. Maar veranderingen op de arbeidsmarkt gaan zelden „van de ene op de andere dag”, zegt Schippers. „Met name voor jongeren was een tijdelijk contract de standaard. Werkgevers zijn dat járen gewend geweest.” Nu moeten bedrijven leren dat beschikbaarheid van personeel een van de belangrijkste factoren is om te overleven. Schippers: „Dertig jaar geleden was de vraag vooral: heb ik genoeg orders? Personeel was er genoeg. Dat is wezenlijk veranderd.” Werkgevers kunnen natuurlijk meer uit de kast trekken om personeel te trekken, zoals hogere salarissen of verbetering van andere arbeidsvoorwaarden. Jarenlang bleven grote loonsverhogingen uit, maar nu stijgen de lonen weer, ook onder druk van de snelle prijsstijgingen. In collectieve arbeidsovereenkomsten zijn de laatste maanden gemiddelde loonsverhogingen van rond de 3,5 procent afgesproken. Ook PostNL verhoogde de salarissen. Het loon van postbezorgers stijgt de komende twee jaar met bijna 3,6 procent per jaar. Daarnaast voerde het bedrijf in sommige regio’s een bonus in voor werknemers die een nieuwe collega aandragen.  De beslissing van PostNL zal andere werkgevers wel aan het denken zetten, verwacht Schippers, vooral die met vergelijkbare banen in sectoren met tekorten, zoals logistiek en de krantenbezorging. „Als je nu bij een koeriersbedrijf werkt en dit nieuws ziet, kun je denken: zou dat werk ook iets voor mij zijn?” Dat kan concurrenten aanzetten ook meer vastigheid te bieden. Intussen werkt het kabinet aan wettelijke maatregelen om flexwerk terug te dringen, zoals een verbod op onzekere oproepcontracten en duurder maken van uitzendwerk. Minister Karien van Gennip (Sociale Zaken, CDA) presenteerde vorige maand plannen die nog veel uitwerking vergen.  Zijn nieuwe wetten nog nodig als werkgevers door de krapte al meer vaste contracten aanbieden? Wat Schippers betreft wel. De wetten krijgen dan de functie van „slot op de deur”, om te garanderen dat álle werkgevers hun personeel genoeg zekerheid geven, zegt hij. En het kan directies ook helpen hun aandeelhouders te overtuigen, die misschien meer risico’s zien in het wegsnijden van de ‘flexibele schil’. „Dan kun je zeggen: wij willen dit niet alleen, het moet ook van de wet.” Correctie (3 augustus 2022) In een eerdere versie van dit artikel stond dat PostNL de plannen dinsdag bekendmaakte. Dit moest woensdag zijn. ||https://www.nrc.nl//nieuws/2022/08/03/verleidingsmanoeuvre-postnl-elke-postbezorger-in-vaste-dienst-a4138055
2022-08-03||Heeft Pelosi Taiwan van de wal in de sloot geholpen?|| Het bezoek van de Amerikaanse voorzitter van het Huis van Afgevaardigden Nancy Pelosi aan Taiwan leek zo op het eerste gezicht vooral een feest voor de democratie. Samen met de Taiwanese president Tsai Ing-wen maakte ze  in het volle licht van de internationale media een krachtige vuist tegen het machtige Beijing, dat alles had geprobeerd om het bezoek te voorkomen. Maar na haar vertrek begint het ware feest pas echt. Meteen na de landing van Pelosi op het eiland – door China gezien als onvervreemdbaar onderdeel van China, maar de facto een onafhankelijke eilandstaat – kondigde China aan dat het leger van donderdag tot en met zondag militaire oefeningen rondom Taiwan gaat houden, waarbij met scherp wordt geschoten. De oefeningen zijn in veel opzichten uitzonderlijk en ingrijpend. China presenteerde een keurig kaartje: daarop zijn zes gebieden te zien die als een soort gestippelde cirkel het hele eiland  omsingelen. China heeft laten weten dat commerciële vliegtuigen en schepen tijdens de oefeningen in die gebieden niet welkom zijn.  Daardoor wordt Taiwan tijdens de oefeningen grotendeels van de buitenwereld afgesloten. Dat „is een ernstige schending van de territoriale integriteit van ons land”, aldus kapitein Jian-chang Yu tijdens een persbriefing van het Taiwanese ministerie van Nationale veiligheid. Het is niet duidelijk of Taiwan, de VS of mogelijk Japan in actie zullen komen om de oefeningen te hinderen of te voorkomen. Het Taiwanese ministerie van Economische Zaken liet  weten  dat de energievoorraden groot genoeg zijn om zo’n periode van isolatie te doorstaan, en dat Taiwan zich erop had voorbereid. Met de oefeningen gaat China ook over drie Taiwanese grenzen heen.  Allereerst is er de denkbeeldige lijn die midden door de Straat van Taiwan loopt, aan de westkant van het eiland. Lange tijd was dat de informele scheiding tussen China en Taiwan, de plek waar China ophield en Taiwan begon. China gaat weliswaar steeds vaker over die lijn heen, maar deze keer liggen alle zes gebieden waar de training plaatsvindt geheel of gedeeltelijk ten oosten van die lijn. De oefeningen worden ook allemaal geheel of gedeeltelijk gehouden binnen de zogeheten Taiwan Air Defense Identification Zone (ADIZ). Taiwan vraagt van vliegtuigen die in dat gebied komen om zich te identificeren, om te kunnen beoordelen of zij mogelijk een gevaar voor Taiwan vormen. China respecteert dat niet.  Het meest ongewoon is dat drie van de zes zones waar de oefeningen plaatsvinden binnen de twaalfmijlszone rond de kust van Taiwan liggen, de territoriale wateren van het eiland. Het betekent dat sommige oefeningen op maar zo’n 22 kilometer van de kust van Taiwan plaatsvinden. China laat met deze oefeningen vooral zien dat het Taiwan niet hoeft in te nemen om het toch aan zijn  macht te kunnen onderwerpen. Als China het eiland langere tijd kan isoleren,  kan Taiwan dat op den duur niet overleven. Dat lukt alleen als Taiwan, de VS en buurland Japan zich daar niet tegen verzetten. De oefening lijkt dan ook bedoeld om meer te weten te komen over hun reactie op isolatie van Taiwan. Laten ze de oefeningen lijdzaam over hun kant gaan, ook omdat het maar om een paar dagen gaat? Of negeren ze het Chinese voorschrift om buiten het oefengebied te blijven en houden ze vast aan een recht op vrije doorvaart? Voor China is dat interessante informatie. Het laat zien welke speelruimte het heeft om Taiwan weer wat meer onder druk te zetten om zo de macht over het eiland verder te vergroten.  China houdt van zulke salamitactieken. Zo  breidde het ook zijn  invloed uit in de Zuid-Chinese Zee: het doet iets gewaagds en brutaals, zoals het kunstmatig ophogen van onbewoonde eilandjes om er militaire posten op te vestigen. Als dat niet op substantiële tegenstand stuit, claimt China vervolgens een nieuwe status quo. Het is een veel effectievere en voordeligere manier om aan macht en invloed te winnen dan het voeren van een dure en riskante oorlog. Communistisch China heeft altijd gezegd dat Taiwan, dat overigens nooit onder communistisch bestuur viel, vroeg of laat weer onderdeel moest worden van een groot, herenigd moederland. Het liefst verloopt dat vreedzaam, maar desnoods gebruikt China daarbij geweld. Voor de huidige president Xi Jinping is er één doorslaggevende reden waarom hij zou kunnen besluiten om het eiland  met geweld binnen te vallen: als Taiwan zich onafhankelijk van China verklaart. De kans daarop is miniem, zeker onder de huidige president. Maar ook als Xi denkt dat het anders voorgoed onmogelijk wordt om Taiwan ooit nog onder Chinees bestuur te krijgen, kan hij besluiten om militair in te grijpen. China laat met de oefeningen vooral zien dat het Taiwan niet hoeft in te nemen om het toch aan zijn  macht te kunnen onderwerpen Zo’n invasie is, alleen al doordat Taiwan een eiland is, militair gezien echter een heel lastige operatie. Er kleven bovendien grote politieke en economische risico’s aan. De kans is reëel dat China dan in oorlog zou komen met de VS. Maar ook als dat niet gebeurt,  zou China vrijwel zeker te maken krijgen met harde internationale sancties. De oorlog in Oekraïne heeft een militaire inval voor Xi ook minder aantrekkelijk gemaakt: Xi heeft gezien hoe taai het verzet kan zijn in een land dat een afkeer heeft van de bezetter, en met sterke afkeer zou Xi op Taiwan ook zeker te maken krijgen. De Taiwanezen voelen zich volgens opiniepeilingen steeds meer Taiwanees, en steeds minder Chinees. Xi zou veel liever zien dat Taiwan zich vrijwillig aansluit bij China. China zal altijd proberen om die „vrijwilligheid” een handje te helpen, bijvoorbeeld door zo veel druk en dreiging rond het eiland te creëren dat de overheid bijna niet anders meer kan dan met Beijing samenwerken en op den duur de Chinese soevereiniteit te accepteren Als China deze keer, met deze militaire oefeningen, kan laten zien dat het Taiwan inmiddels zonder veel moeite kan isoleren, dan heeft China zijn grip op Taiwan aanzienlijk vergroot.  Zo zou het bezoek van Pelosi precies het tegenovergestelde hebben bereikt van waar zij en de Taiwanese president Tsai Ing-wen op hopen. Dan is de kans dat Taiwan op den duur kan overleven als democratisch baken in de regio alleen maar verder afgenomen.||https://www.nrc.nl//nieuws/2022/08/03/heeft-pelosi-taiwan-van-de-wal-in-de-sloot-geholpen-a4138053
2022-08-03||Robinhood en andere beleggingsapps floreerden tijdens de pandemie, maar hebben nu de wind tegen|| „Het was walgelijk. Nu valt het uit elkaar. Dit is Gods rechtvaardigheid.” Charlie Munger, de rechterhand van miljardair Warren Buffett die toch al niet bekendstond om z’n omfloerste taal, was eind april duidelijk: beleggingsapp Robinhood verpest de markt en de ineenstorting van diens beurskoers was dan ook volledig terecht. „Was het niet al heel lang duidelijk dat dit ging gebeuren?”  Amper een jaar geleden kreeg Robinhood een notering aan de Amerikaanse Nasdaq-beurs. Wie op 2 augustus 2021 instapte, betaalde ruim 70 dollar (69 euro) voor een aandeel. Zou je exact een jaar later uitstappen, dan leed je daarmee een verlies van 61 dollar. Dinsdag maakte het Amerikaanse bedrijf bekend dat het bijna een kwart van het personeel zal ontslaan, oftewel zo’n 780 medewerkers. Tegenvallende resultaten nopen Robinhood om op de kosten te letten. Onder meer bij de marketingafdeling moet personeel vertrekken. Bij een ontslagronde eerder dit jaar ging al 9 procent van het personeel eruit.  De beleggingsapp geeft daarmee eigenlijk het signaal af: we geloven niet dat er de komende tijd veel nieuwe klanten te werven zijn, en dus besteden we daar ook minder geld en personeel aan.  Het aanvankelijke succes van Robinhood zat in het gemak waarmee beleggers aandelen konden kopen.  De app waarmee  in een paar kliks financiële producten als aandelen en obligaties gekocht konden worden, trok tijdens de lockdowns veel jonge mensen naar het platform. Die begonnen uit verveling met beleggen.  Wat de drempel verlaagde, is dat beleggers bij Robinhood ook delen van aandelen kunnen kopen. Dat kost minder geld. Bovendien worden ze bij hun allereerste aankoop beloond met een scherm vol confetti en ballonnen: gefeliciteerd met je aankoop, op naar de volgende! Ook komt er na de aankoop – als bij het einde van een aflevering van een Netflix-serie – een suggestie met aandelen waar je ook naar zou kunnen doorklikken. De laagdrempeligheid maakte beleggen via Robinhood volgens Warren Buffett „tot een casino”. Een casino waarin het vooral leuk toeven was bij gebrek aan afleiding daarbuiten. Maar toen het einde van de lockdowns mensen naar buiten joeg, verlieten beleggers ook massaal de app. Robinhood had eind 2021 nog 17,3 miljoen actieve gebruikers. Eind juni waren dat er 14 miljoen. Het leidde in de afgelopen drie maanden tot een omzetdaling van 44 procent  tot 318 miljoen dollar (311 miljoen euro).  Onder de streep resteerde een nettoverlies van 295 miljoen dollar. Het grootste deel van de inkomsten komt uit het omstreden payment for order flow. Robinhood verdient aan orders die het binnenkrijgt van beleggers. Die schuift het, tegen een kleine vergoeding, door naar andere partijen die daadwerkelijk de aankoop uitvoeren. Die derde partijen verdienen op het verschil tussen de prijs die de belegger voor het beleggingsproduct betaalt en de – lagere – prijs die zij ervoor betalen. Omdat de consument bij Robinhood dus zelf niet de laagste prijs voor het aandeel betaalt, ligt deze praktijk al enige tijd onder vuur.  Volgens topman Vlad Tenev is het  tanende handelsvolume via de app te verklaren door het verslechterde economische klimaat, met de hoge inflatie en de ineenstorting van de cryptomarkt.  Maar er zijn meer factoren die bijdragen aan het slechte klimaat voor beleggingsapps. De stijgende rente maakt sparen aantrekkelijker dan beleggen. Ook heerst er veel onzekerheid over een aanstaande recessie, die zou kunnen leiden tot slechtere bedrijfsresultaten en daarmee lagere winsten voor beleggers. Verschillende beleggingsapps hebben het daarom de laatste tijd lastig. FlatexDeGiro verloor in een jaar tijd ruim 56 procent van zijn waarde op de Duitse beurs. Het bedrijf zag afgelopen halfjaar het aantal transacties via app met 28 procent afnemen tot 38,1 miljoen. Daar stond wel een hogere opbrengst per transactie tegenover. Een andere online broker, het Israëlische eToro, was van plan om via een zogeheten special purpose acquisition company (spac) naar de beurs te gaan. Maar begin juli bleek dat het bedrijf er toch van af zag. Niet veel later ontsloeg het honderd medewerkers, zo’n 6 procent van het personeelsbestand.   ||https://www.nrc.nl//nieuws/2022/08/03/robinhood-en-andere-beleggingsapps-floreerden-tijdens-de-pandemie-maar-hebben-nu-de-wind-tegen-a4138052
2022-08-03||#199 Het weer: wat als bliksem je raakt?||Onweersbuien komen regelmatig in Europa, al worden heel weinig mensen daadwerkelijk geraakt door de bliksem. Maar wat gebeurt er in je lichaam als het dan toch gebeurt? En hoe blijf je veilig als je middenin een bergwandeling wordt overvallen?||https://www.nrc.nl//nieuws/2022/08/03/199-het-weer-wat-als-bliksem-je-raakt-a4138056
2022-08-03||De Peel dreigt te verdrogen, ‘we kunnen water niet langer voor lief nemen’||De Peel staat droog. Al jaren proberen natuurbeschermers een van de laatste stukjes hoogveen in het oosten van Brabant te redden, maar echt lukken wil dat nog niet. „De Peel en de zone van ongeveer twee kilometer daaromheen moeten veel hogere waterstanden krijgen”, zegt Wim van Opbergen, voorzitter van Werkgroep Behoud de Peel.  Van Opbergen, een onder boeren en bestuurders gerespecteerde maar ook gevreesde actievoerder, boekte eerder dit jaar een succes: de provincies Noord-Brabant en Limburg zagen zich gedwongen, na een uitspraak van de Raad van State, boeren niet langer vrij te stellen van een vergunning om grondwater te gebruiken voor het beregenen van hun gewassen. Volgens onderzoek van kennisinstituut Deltares valt namelijk niet uit te sluiten dat onttrekken van grondwater een „significant negatief effect” heeft op de kwaliteit van de natuur. Die natuur betreft de Peelvenen: drie gebieden op de grens van Brabant en Limburg waar nog hoogveen te vinden is, een zeldzaam ecosysteem. In het gebied werd nog in de jaren vijftig van de vorige eeuw grootschalig turf gewonnen op gronden die later een agrarische bestemming kregen. Delen van het gebied die niet werden ontgonnen, gelden inmiddels als Natura-2000-gebieden: de Groote Peel, de Deurnsche Peel en de Mariapeel.  In de gebieden tussen en naast deze natuur wordt landbouw bedreven, op ongeveer zevenduizend hectare grond. Hier mochten de boeren tot voor kort zo veel grondwater oppompen als ze nodig hadden om hun gewassen groot te krijgen. Nu geldt een overgangsregeling van twee jaar en de vraag is wat er daarna gaat gebeuren. Een totaalverbod? Voor welke gebieden? Voor een bepaalde periode in het jaar? Of zijn er andere maatregelen te bedenken zodat boeren toch nog mogelijk blijft? De boeren in de omgeving zijn niet van plan het verbod zonder slag of stoot te aanvaarden. Al was het maar, zegt Janus Scheepers, boer en bestuur van de zuidelijke land- en tuinbouworganisatie ZLTO, omdat de vergunningen voor het oppompen van grondwater dateren uit een tijd dat de natuur nog helemaal niet Europees beschermd was. „Daarmee zijn deze vergunningen bestaand gebruik en daar gelden andere regels voor.”  Meedenken over het tegengaan van de verdroging van de Peelvenen willen ze overigens wel. Ze hebben een methode bedacht die een beregeningsverbod zelfs geheel overbodig maakt: de aanvoer van extra water uit de Maas. „Wij denken liever in kansen dan in verboden”, zegt Scheepers.  De natuur mag niet door de hoeven zakken. Daarom moeten we het water zo veel mogelijk vasthouden Mario Jacobs, dijkgraaf  De kwetsbare natuur in de Peelvenen wordt omsloten door kanalen waarover ooit de gewonnen turf werd afgevoerd. Deze kanalen worden gevoed met water uit de Maas – water dat absoluut niet in de natuurgebieden zelf terecht mag komen, onder meer omdat dit te veel kalk bevat en dat schaadt de natuur. Het idee van de boeren is: laat gedurende het gehele jaar water uit deze kanalen de landbouwgronden in de omgeving van de natuur bevloeien, zo veel dat boeren een buffer kunnen opbouwen en zij veel minder vaak hoeven te sproeien,  vooral op de momenten dat het er om spant: bij het kiemen en het ‘afrijpen’ van de gewassen. Scheepers: „We onttrekken straks per saldo minder aan de Peel dan we toevoegen. Een ander voordeel: we hoeven dan alleen bij grote hitte te beregenen.” Scheepers troont de verslaggever mee naar het bedrijf van Arjan Manders, een melkveehouder met honderdnegentig koeien, pal naast de Deurnsche Peel. Manders neemt deel aan een proef waarbij water uit een van de kanalen, het Kanaal van Deurne, via een beekje naar zijn gronden stroomt. We staan naast de beek waarin met donderend geraas uit een dikke pijp vierhonderd liter water per seconde stroomt, richting het gras van boer Manders. Op diens percelen liggen ondergrondse buizen die de weilanden irrigeren, en met succes: het grondwater staat op veertig centimeter onder het maaiveld, waar het anders in een droge zomer als deze op honderddertig centimeter onder het maaiveld zou staan. En zo kan het gras voldoende groeien.  Manders: „We hebben op twaalf hectare ondergrondse buizen aangelegd. Dat is kostbaar. Maar beregenen is ook duur.” Hij wijst naar een perceel van zijn bedrijf in de verte. „Helemaal verdroogd. Je ziet de dorre plekken.” Waar de buizen op negentig centimeter diepte liggen, en via een stuwput water krijgen, is het gras mals en groen. „Je ziet het effect. Dit scheelt zeker de helft aan opbrengst.” Een ander voordeel van al dat extra water is dat de hogere grondwaterstanden in de omgeving van de Peelvenen een „tegendruk” veroorzaken voor wegsijpelend water uit de natuur. Manders: „Het water kan daardoor niet gemakkelijk uit de natuur weglopen. Een win-winsituatie.” Scheepers: „Je moet niet vergeten: het gaat niet om een verbod op beregenen. Het gaat om de bescherming van De Peel.”  De gesubsidieerde proef is begin dit jaar begonnen in samenwerking met waterschap Aa en Maas. Ook de waterbeheerders zijn enthousiast, zo blijkt als we toevallig en uitgerekend bij het inlaatpunt dijkgraaf Mario Jacobs treffen. Hij legt uit dat een provinciaal beregeningsverbod wellicht om juridische redenen onvermijdelijk is maar dat de boeren, net als de natuurbeschermers en de waterbeheerders, hard nodig zijn om De Peel te redden. Jacobs: „De natuur mag niet door de hoeven zakken. Daarom moeten we met z’n allen het water zo veel mogelijk vasthouden. Daar kunnen de boeren heel goed bij helpen. Hoe meer water zij vasthouden, hoe meer ruimte om te beregenen zij kunnen verdienen. We bekijken nu hoe we dat met z’n allen voor elkaar kunnen krijgen.” Melkveehouder Arjan Manders en boer Janus Scheepers staan bij een waterinstallatie. Foto Walter Herfst
 Een juridische strijd hoopt de dijkgraaf te vermijden. „Laten we de grondwaterstand zo hoog houden dat natuurherstel kan plaatsvinden.” De vraag is wel of het waterschap straks, als meer boeren eraan mee willen doen, voldoende water uit de Maas de kanalen in kan laten stromen om iedereen te voorzien. Jacobs: „Daar werken we aan.” Het belangrijkste is, zegt de dijkgraaf, dat water niet langer voor lief wordt genomen. „Mensen gaan gelukkig inzien dat water waardevol is.” Natuurbeschermer Wim van Opbergen is nog niet overtuigd. „Er is voor dit systeem heel veel Maaswater nodig. Ik betwijfel of dat er is.” Ook constateert hij dat het systeem kostbaar is en boeren ertoe zal aanzetten om gewassen te telen die veel geld opbrengen, maar die ook veel water vergen, zoals bomen en graszoden. „Dat is een risico.”  Verkieslijker dan de „gekunstelde” oplossing van het waterschap en boeren vindt hij het simpelweg „vernatten” van een grote zone rondom de Peelvenen, waarin alleen nog ruimte is voor het telen van, bijvoorbeeld, lisdodde als isolatiemateriaal of wilgen voor de biomassa. Van Opbergen: „Er moet een ander soort landbouw komen; veel extensiever. Wie één koe in plaats van drie koeien per hectare houdt, moet daar een inkomen uit kunnen halen. De overheid moet bij die transitie helpen.”||https://www.nrc.nl//nieuws/2022/08/03/de-peel-dreigt-te-verdrogen-we-kunnen-water-niet-langer-voor-lief-nemen-a4138051
2022-08-03||Theatermaker Eva Line de Boer: ‘Alles wat je doet, komt als een boemerang terug’||Het internet is én fantastisch én doodeng. Dat is ongeveer hoe theatermaker Eva Line de Boer (33) er in staat, in één zin. Na meerdere voorstellingen waarin ze vooral inzoomde op de positieve kanten en de mogelijkheden van de digitale cultuur, duikt ze in haar nieuwste voorstelling Infinity Chan juist in de gevaren van de online-wereld.  Op online-forums als het omstreden 4chan schiet extreem gedachtegoed gemakkelijk wortel. Haatzaaiende berichten kunnen snel en anoniem worden geplaatst en gebruikers zijn vaak kwetsbaar. De Boer: „Veel mensen hebben het gevoel dat de online wereld losstaat van de realiteit, en dat de acties die je daar uitvoert geen invloed hebben op de fysieke realiteit.” Maar dat is niet waar, vindt zij. In haar Infinity Chan volgt de toeschouwer een jonge vrouw (gespeeld door Jessie Wilms), die na de plotse dood van haar tweelingbroer toegang krijgt tot diens digitale erfenis. Ze gaat online op onderzoek uit om zijn dood te verklaren en ontdekt zo op welke forums hij in zijn laatste weken actief was.  Ter voorbereiding dook De Boer in de wereld van internetforums waar iedereen anoniem alles plaatsen mag, zoals 4chan  en het vergelijkbare 8chan (inmiddels 8kun, ook wel Infinity chan genoemd), dat in 2013 opgericht werd door de Amerikaan Fredrick Brennan. Hij vond dat 4chan te veel aan banden werd gelegd. Brennan had een plek voor ultieme vrijheid van meningsuiting voor ogen. Dergelijke forums groeiden echter al snel uit tot vrijplaats voor de meest extreme gedachten, plekken waar racistische, seksistische en homofobe berichten ongecensureerd geplaatst worden. De Boer: „Je leest er verhalen van mensen die suïcide aanmoedigen naast recepten voor soep.” Het is een digitale wereld waar weinig mensen volgens haar iets van weten, maar die wel  degelijk van invloed is op het dagelijks leven. „Verschillende schietpartijen in Amerika  werden gelinkt aan het forum,” zegt ze. De Boer las niet alleen  berichten op de site, ze plaatste zelf ook  tientallen en sprak met actieve gebruikers.  De online-dynamiek van dergelijke duistere sites ziet ze deels ook terug bij andere internetgebruikers. Daarom vindt ze bewustwording belangrijk: „In de coronatijd zijn veel mensen geradicaliseerd door sociale media. De algoritmes van Facebook zijn ontzettend geschikt voor het voeden van complottheorieën. Alles wat je online doet, komt als een boemerang steeds terug.” Begeeft ze zich, door zulke duistere internetforums een podium te bieden met deze voorstelling niet in een moreel grijs gebied? De Boer: „Ik jongleer met hoe problematisch dit onderwerp is. Als ik nu iets over het klimaat zou maken zouden veel mensen denken: ja, goed bezig Eva. Ik ben overtuigd van het belang om dit te maken, maar ik voel een enorme verantwoordelijkheid om dat goed te doen. Ik zou het erg vinden als ik in de voorstelling patronen bevestig die mensen pijn doen, omdat ik niet kritisch genoeg ben, op bijvoorbeeld discriminerend gedachtegoed. Of – daar moet ik niet eens denken – dat mensen zich aangetrokken voelen tot dat soort plekken of gedachtes vanwege wat wij laten zien.” Propageren wil ze de sites zeker niet.  Voelt ze zich verantwoordelijk voor acties van een toeschouwer na het zien van haar voorstelling? „Zeker. Daarom ben ik van plan om zelf elke avond aanwezig te zijn, misschien met een inleiding of een nagesprek.” Voortdurend is ze aan het afwegen in hoeverre ze berichten waar ze in het hatelijke forum op stuit een plek geeft in de voorstelling. „Onontkoombaar vindt er enige censuur in de uiteindelijke voorstelling plaats, maar ik wil ervoor waken dat ik een soort mellow versie van die wereld presenteer.” Mensen moeten weten wat het is. Maar, zegt ze: „Ik wil het genuanceerd doen, en ook kritisch zijn op die nuance. Ik realiseer me dat het feit dat ik de plek niet meteen afwijs, en er onderzoek naar  doe, voortkomt uit een enorm privilege: ik voel me zelf niet snel persoonlijk aangevallen door de haatdragende posts op het forum.” Mede daarom werkt ze bewust samen met mensen die door hun posities in de wereld nog strenger naar de thematiek kijken. „Een groot deel van mijn artistieke team is queer, en die forums staan bol van homo- en transfobie. Op diegenen die door de gebruikers direct worden aangevallen, heeft het een substantieel ander effect.” Is ze bang dat ze met haar voorstelling vervalt in moralisme? „Ik hou niet van het opgeheven vingertje, maar moralisme kan zich ook anders verpakken, bijvoorbeeld door vragen op te werpen. Ik keur het extreme gedachtengoed dat zich in dat soort forums nestelt stellig af, maar onder die afkeuring zitten wel  nuances die ik wil blootleggen.” Want, geeft De Boer toe, er zitten  ook aspecten aan forums als Infinity chan oftewel 8chan die een aantrekkingskracht op haar uitoefenen: „Het feit dat er taboes worden doorbroken, bijvoorbeeld rondom mentale gezondheid en seksuele fetisjen, vind ik van een grote schoonheid.” Ook in eerdere voorstellingen toonde De Boer treffend hoe de digitale cultuur en de fysieke wereld elkaar voortdurend infecteren. Hoe omschrijft ze haar eigen internetgedrag? „Ik voel me nog altijd een soort toerist op internet. Ik zit tussen de generatie die helemaal zonder internet en de generatie die helemaal met internet is opgegroeid. Voor mijn werk ben ik online actief, maar in mijn gewone leven probeer ik het toch vooral als hobby te blijven zien. Ik heb niet de indruk dat mijn gevoel van zelfwaarde afhangt van het aantal likes dat ik krijg op Instagram, al heeft het effect op me.” Maar, zegt ze: „Als ik niet de mogelijkheid zou hebben om via mijn theaterwerk alternatieve levens te onderzoeken, kan ik me voorstellen dat ik veel vaker mijn toevlucht online zou zoeken.” Ze  sprak ter voorbereiding bijvoorbeeld iemand die onder meer  transvrouw en sekswerker is, maar die eerst online uitzocht wat dat betekende. Dat deed ze op de site Second Life, waar je zelf als digitaal personage in een virtuele wereld kan leven. Dat je zoiets wil uitproberen online snapt De Boer heel goed. Volgens haar hebben we alternatieve oefenruimtes nodig voor wat niet kan, mag, of wat je niet durft in de fysieke wereld. „Toen ik kind was speelde ik in mijn eentje met mijn Barbies ook extreme seksuele dingen, bijvoorbeeld dat het sekswerkers waren. Je zoekt naar plekken om te experimenten. Als ik nadenk over hooligans die samen afspreken in het bos om te gaan vechten, vind ik dat ook niet per se een slecht plan. „In dat opzicht is het geen gekke gedachte om online ruimtes in te richten voor dingen die in het echte leven niet kunnen en mogen. Helaas werkt het internet niet zo. Dat bewijzen plekken als 4chan en Infinity chan. Het internet is geen autonoom universum, het spiegelt de machtsstructuren van de fysieke wereld. De twee werelden zijn niet los van elkaar te zien: uiteindelijk wint de fysieke wereld altijd, en dan wordt zo’n online ruimte een voedingsbodem voor wat er daarbuiten gebeurt.” The NarcoSexuals In de even bevrijdende als ongemakkelijke chemseks-peepshow The NarcoSexuals onderzoekt Dries Verhoeven de positie van homo’s in een heteronormatieve wereld en confronteert je met je eigen vooroordelen. De voorstelling met misschien wel de langste opkomst ooit De jonge maker Elias De Bruyne toont op ingenieuze en hilarische wijze hoe subjectief de waarneming is: een blik op de straat wordt niet bepaald door wat er te zien is, maar door de blikrichting waarmee je kijkt. Able To Fuck Love In het persoonlijke Able To Fuck Love onderzoekt performer Gavin-Viano zijn eigen datingleven als christelijke, zwarte, queer cisman, in een gevoelig, geestig en ontroerend theaterconcert. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/03/ik-speelde-dat-mijn-barbies-sekswerkers-waren-a4138050
2022-08-03||Het magistrale Sluishuis op IJburg tart de zwaartekracht||Recensie Architectuur Gebouw: Sluishuis, IJburg Amsterdam. Architecten: BIG/Barcode architecten. Opdrachtgever: Besix NL/VORM. Bouw: 2018-2022   Met het Sluishuis heeft IJburg eindelijk een baken gekregen dat grote kans maakt om het merkteken te worden van de Amsterdamse vinexwijk. Het door Bjarke Ingels Group (BIG) en Barcode architecten ontworpen woongebouw in het water van het IJmeer is een spektakelstuk dat weer eens laat zien dat vinexwijken lang niet zo saai zijn als algemeen wordt gedacht. Het Sluishuis is een magistrale proeve van zwevende architectuur, een vorm die een eeuw geleden werd geïntroduceerd door de oprichter van De Stijl Theo van Doesburg. De afgelopen jaren bloeide de zwevende architectuur in Nederland als nooit tevoren. Zo eindigt de onlangs geopende uitbreiding van het Museum Arnhem als een witte balk die twintig meter uit de Rehberg steekt en over de onderliggende boomtoppen scheert. Met uitkragende bouwdelen van 52 meter vestigt het Sluishuis nu een moeilijk te overtreffen Nederlands record ‘tarting van de zwaartekracht’. Het door de Bjarke Ingels Group en Barcode Architects ontworpen Sluishuis is een wonderlijk gebouw met totaal verschillende gezichten. Gezien van de Enneüs Heermabrug, de toegangspoort tot de opgespoten eilanden van IJburg, lijkt het Sluishuis in het water van IJmeer te bestaan uit twee afgeschuinde dozen waarvan er een vervaarlijk op zijn kop is gezet. Maar wie het vanaf de wal van IJburg  benadert, ziet een woongebouw met 442 koop- en huurwoningen dat geruststellend stevig op de grond staat. Hier doet het baken van IJburg zich voor als twee haaks op elkaar staande oplopende bouwdelen, met als sensationeel onderdeel twee eindeloos lijkende trappen die als stairways to heaven tussen houten terraswoningen naar het dak voeren. ‘Het baken van IJburg’ Foto Ossip van Duivenbode
 Maar de geruststelling is van korte duur. Op de binnenplaats van het van top tot teen met aluminium beklede Sluishuis zijn in de richting van het IJmeer tientallen woningen te zien die op raadselachtige wijze zweven boven het water van het haventje dat de helft van de binnenplaats beslaat. Onder de hangende huizen van Amsterdam is het water van het IJmeer te zien, met in de verte de dijk van Waterland. Vanaf een boot op het IJmeer oogt het honderden eendere balkons behangen gebouw zelfs dreigend. Hier lijkt het Sluishuis op de witte haai met opengesperde bek die het beroemde affiche siert van Steven Spielbergs film Jaws  uit 1975. Met zijn hangende huizen en subliem uitkragende bouwdelen is het Sluishuis  vintage Bjarke Ingels, de Deense architect die wel eens de nieuwe Rem Koolhaas is genoemd. Het baken van IJburg is ontworpen volgens een procedé dat BIG vaker hanteert: neem een simpele basisvorm en vervorm die met enkele bewerkingen, zoals duwen en trekken, tot een giga-sculptuur. Zo kwam ook de Terrace Tower uit 2020, BIG’s eerste gebouw in Nederland, tot stand. Startpunt voor dit hoofdkwartier van Suit Supply op de Amsterdamse Zuidas is een staande dikke balk, waarvan de onderkant  naar achteren lijkt getrokken en tegen de bovenkant zachtjes is geduwd. Het resultaat is een onaanzienlijk, dikbuikig torentje dat Ingels zelf niet goed genoeg vond om op te nemen in zijn boek Formgiving uit 2020. Uitgangspunt voor het ontwerp van het Sluishuis was het traditionele gesloten bouwblok dat BIG al eerder nam voor het appartementengebouw Via West 57 op Manhattan. Maar terwijl het blok in New York aan één hoek omhoog lijkt getrokken tot een hoogte van 108 meter, namen de ontwerpers van BIG uit de vier dozen van het Sluishuis-blok van onderen en van boven vier grote driehoekige happen. Het Sluishuis: een spektakelstuk dat weer eens laat zien dat vinexwijken lang niet zo saai zijn als algemeen wordt gedacht. Foto Herman Bunzing Maar hoe simpel het ontwerp van het Sluishuis ook is, toen de bouw in 2018 begon hadden de ontwerpers nog geen idee hoe de gigantische uitkragingen konden worden gebouwd. Samen met de constructeurs van Besix Nederland werd besloten om een soort ruggengraten te bouwen die bestaan uit twee betonnen muren die bijna een halve meter dik zijn. Aan de uitkragende ruggengraten zijn de woningen gehangen die in omvang variëren van 40 tot 180 vierkante meter. In de ruimte tussen de betonmuren zijn de gangen aangelegd die eindigen met een schuin raam waardoor het water beneden zichtbaar is. Hoewel het Sluishuis van verschillende kanten oogt als een blinkend kasteel, is het geen gated community geworden. Onderdeel van het woongebouw is een lange, publiek toegankelijke steiger in het IJmeer waar 34 woonschepen komen te liggen. Ook de binnenplaats van het Sluishuis, waar op de begane grond ruimte is voor een café en een sportschool, is openbaar terrein. Voor de stairways to heaven  zitten hekken, maar de gemeente Amsterdam heeft bedongen dat de trappen minimaal tachtig dagen per jaar toegankelijk zijn voor niet-bewoners. Zo kunnen alle IJburgers een tocht maken over het dak van het vijftig meter hoge baken van hun wijk, waar rondom een zee van zonnecollectoren een wandelpad en een pleintje zijn aangelegd.||https://www.nrc.nl//nieuws/2022/08/03/het-magistrale-sluishuis-op-ijburg-tart-de-zwaartekracht-a4138049
2022-08-03||Minder bestellingen en minder gebruikers – toch maakt JET zich geen zorgen om inflatie|| Als prijzen over de hele wereld in een zeldzaam hoog tempo stijgen, en consumenten op zoek gaan naar mogelijkheden om te besparen, zien zij het laten bezorgen van een maaltijd dan als een goedkoper alternatief voor uit eten gaan? Of als een duur alternatief voor zelf thuis koken? Bij maaltijdbezorger Just Eat Takeaway.com (JET) gaan ze uit van het eerste scenario. Gevraagd naar de uitzonderlijk hoge inflatie van de laatste maanden liet topman Jitse Groen woensdag weten zich weinig zorgen te maken over zijn inkomsten. In zijn ogen is maaltijdbezorging geen luxedienst waar de klant in moeilijke tijden op bespaart, zei hij in een toelichting op de halfjaarcijfers. „Het is niet alsof je het over een auto hebt. Wij bezorgen je avondeten.” Groen (44) verwacht niet dat zijn bedrijf veel last zal krijgen van mogelijke economische tegenspoed. „Dit bedrijf bestaat al 22 jaar, in die tijd hebben we nooit veel gemerkt van recessies of hoge prijzen.” Dat komt volgens hem doordat een maaltijdbezorger voor het verhogen van zijn omzet niet is aangewezen op meer verkopen aan dezélfde klant, maar ook kan groeien door consumenten binnen te halen die nog nooit aan huis hebben besteld. En dat is in veel landen nog steeds de meerderheid, zegt hij. Niet iedereen is het daarmee eens. Onderzoekers van de Amerikaanse zakenbank Morgan Stanley zien wel degelijk een verandering optreden. Op basis van een enquête onder consumenten concludeerden zij onlangs dat een bezorgmaaltijd juist een van de eerste uitgaven is die sneuvelen zodra een economie in een recessie belandt, meldde Reuters vorige week.  De operationeel topman van JET die onlangs na klachten werd geschorst, keert terug bij het bedrijf. De bestuurder, Jörg Gerbig, werd drie maanden geleden op non-actief gesteld na beschuldigingen van „persoonlijke misdragingen tijdens een bedrijfsbijeenkomst”.  Naar die klachten is nu door een externe partij onderzoek gedaan. Op basis daarvan heeft de raad van commissarissen  geconcludeerd dat Gerbig terug kan keren, al moeten de aandeelhouders daar eerst nog wel mee instemmen. Over de inhoud van de beschuldigingen wilde topman Groen woensdag niet verder uitweiden. „Als iemand als onschuldig is bestempeld, dan is hij onschuldig.” In de Amerikaanse markt is dat al te zien, zo signaleerde het persbureau op basis van cijfers die het kreeg van marktonderzoeker NDP. In de twaalf maanden tussen begin juli vorig jaar en eind juni dit jaar werden in de Verenigde Staten 4,8 miljard maaltijden aan huis bezorgd, een daling van 6,3 procent in vergelijking met dezelfde periode het jaar ervoor. Dat was de eerste terugval in zes jaar tijd, al waren de verkopen vorig jaar wel extra hoog vanwege thuiszittende consumenten tijdens de coronapandemie.  Ook Deliveroo, een middelgrote concurrent van JET, waarschuwde onlangs al voor de gevolgen van de „toenemende tegenwind voor consumenten” – een eufemisme voor de snelstijgende prijzen. De totale waarde van de maaltijden die bij het bedrijf werden besteld steeg in het tweede kwartaal met 2 procent op jaarbasis. Een kwartaal eerder was dat nog 12 procent. Voor het hele jaar stelde Deliveroo zijn verwachtingen flink naar beneden bij. De woensdag gepubliceerde halfjaarcijfers van Just Eat Takeaway (20.000 werknemers), het Nederlandse moederbedrijf van onder meer Thuisbezorgd.nl, laten een vergelijkbare ontwikkeling zien. De omzet steeg weliswaar, met 7 procent naar bijna 2,8 miljard euro, maar dat kwam vooral doordat het bedrijf hogere commissies is gaan vragen.  Daar tegenover staat dat  zowel het aantal actieve gebruikers van het platform als het aantal bestellingen afgelopen jaar is ingezakt. Had JET in de eerste zes maanden van vorig jaar nog 98 miljoen actieve gebruikers, nu zijn dat er nog 94 miljoen. Het aantal bestellingen daalde nog sterker: met 7 procent naar 509 miljoen. Dat gebeurde vooral in het tweede kwartaal, waarin sprake was van een krimp van iets meer dan 12 procent.  Net als in voorgaande kwartalen, waarin de stormachtige groeicijfers van JET van eerdere jaren al afvlakten, zocht topman Groen de verklaring woensdag vooral in het einde van de coronapandemie. In de twee jaren dat die op zijn heftigst was, zaten mensen over de hele wereld thuis en waren restaurants door anticoronamaatregelen dikwijls gesloten, waardoor miljoenen consumenten hun toevlucht zochten tot bestel-apps zoals die van JET.  Nu de meeste maatregelen ten einde zijn, is het volgens Groen dan ook logisch dat de resultaten even iets minder schitterend zijn dan tijdens de pandemie. Dat geldt zeker voor de cijfers van deze woensdag, omdat die worden afgezet tegen de eerste helft van 2021 – de beste periode in de bedrijfsgeschiedenis. Groen put hoop uit het feit dat de brutotransactiewaarde, de optelsom van de waarde van alle bestellingen, gelijk is gebleven. Of anders gezegd: de consument ging in een jaar ruim 2 euro meer betalen per bestelling. 7 procent minder bestellingen dan in het eerste halfjaar van 2021 3 miljard euro  afgeschreven op dochterbedrijf Grubhub, een jaar geleden overgenomen voor 6,4 miljard 27,85 euro werd gemiddeld betaald per bestelling, ruim 2 euro meer dan een jaar geleden Een ander lichtpunt is volgens de topman dat de winstgevendheid herstelt. Groen kijkt daarbij naar het aangepaste bedrijfsresultaat, de winst voor aftrek van onder meer belasting en eenmalige mee- en tegenvallers. Die was in de eerste helft van vorig jaar 189 miljoen euro negatief, en afgelopen halfjaar nog minus 134 miljoen.  Toen de pandemie begon, was Takeaway net operationeel winstgevend, maar door de fusie met Just Eat en de overname van de verlieslijdende Amerikaanse bezorger Grubhub vorige zomer schoten de uitgaven in rap tempo omhoog. Zo moest JET onder meer miljoenen uittrekken voor het werven van nieuwe klanten en restaurants.  Nu de pandemie ten einde is, kijkt JET naar eigen zeggen selectiever naar de uitgaven. Het bedrijf kondigde onlangs een grote reorganisatie aan in Frankrijk. Dat is volgens Groen een markt die al jaren grillig is, en waar het bedrijf graag actief blijft, maar „niet tegen elke prijs”. Het streven van de maaltijdbezorger is om volgend jaar weer operationeel winstgevend te zijn.  Onder de streep is winst nochtans allesbehalve in zicht. In de laatste zes maanden leed JET een nettoverlies van 3,5 miljard euro, ruim zeven keer zoveel als een jaar eerder. Dat is voor een goed deel te wijten aan een afschrijving van 3 miljard op het Amerikaanse Grubhub, dat vorig jaar werd overgenomen voor 6,4 miljard euro.  In april kondigde JET al aan, na fel aandringen van enkele aandeelhouders, op zoek te gaan naar een koper voor het Amerikaanse bedrijf. Over dat proces, en over de verkoop van een belang in een grote Braziliaanse maaltijdbezorger, wilde Groen woensdag weinig kwijt. „Het enige dat ik kan zeggen, is dat we in onderhandeling zijn met partijen over beide”, zei de topman in gesprek met analisten.  Beleggers namen daar voorlopig genoegen mee: het aandeel JET koerste halverwege de dag 3,5 procent hoger.||https://www.nrc.nl//nieuws/2022/08/03/minder-bestellingen-en-minder-gebruikers-toch-maakt-jet-zich-geen-zorgen-om-inflatie-a4138048
2022-08-03||De volmaakte ruïnes van Anselm Kiefer in Barjac||Vervaarlijk staan ze daar, tot wel vijftien meter hoog, meer dan tien wankele torens, opgebouwd uit ruwe betonnen muurplaten. Kunstenaar Anselm Kiefer stapelde ze hier zelf op, samen met wat assistenten en een hijskraan. Die Himmelpaläste noemt hij ze. Deze hemelbestormende torens, op een grasveld achter de voormalige zijdefabriek in het Zuid-Franse Barjac, zijn laag voor laag opgebouwd – als zwaarbeschadigde blokken uit een blokkendoos. De torens bewegen niet, maar doordat de verdiepingen zo schots en scheef op elkaar zijn gestapeld, met hier en daar een loden zonnebloem ertussen gefrut, lijkt het wel alsof ze zwenken en dansen. Van de gids mogen we niet dichterbij komen dan enkele tientallen meters afstand. Soms stort er wel eens eentje in, vertelt ze, de brokstukken blijven dan liggen – want opbouw en verval, dat is een belangrijk thema van Anselm Kiefer.  De Duitse kunstenaar werd in 1945 geboren in een platgebombardeerd Donaueschingen. Als kind was het puin van het huis van de buren zijn eerste speelgoed – een anekdote die bijna te mooi is om waar te zijn, want de rest van zijn leven bleef Kiefer spelen met brokstukken. Overal is de grond hier kurkdroog, de velden staan vol dorre distels, en rijdend over de lange slingerwegen van de Franse Ardèche zie je velden vol metershoge zonnebloemen. Je snapt gelijk waarom Kiefer in 1992 naar deze afgelegen streek trok: het landschap is net een van Kiefers kunstwerken; ruw, borstelig en rijk aan aardekleuren en texturen. Anselm Kiefer groeide uit tot een van de belangrijkste naoorlogse Duitse kunstenaars. Hij maakt immense doeken en sculpturen waarop hij in dikke verf en met tal van natuurlijke materialen als hout, stro en gedroogde zonnebloemen, maar ook met gips, glasscherven en buigzaam lood de grote raadsels van het leven probeert te verbeelden. Want, zo concreet en tastbaar als zijn materialen zijn, zo abstract en metafysisch zijn de onderwerpen: in eerste instantie vooral de beladen Duitse geschiedenis, later veel Egyptische en Noorse mythologie, Joodse kabbala en Europese alchemie – systemen waarmee we de werkelijkheid proberen te vatten, maar die altijd tekortschieten. Dertig jaar lang werkte Kiefer in Barjac aan een megalomaan project: een wereld voor zichzelf. De oude zijdefabriek werd zijn studio, La Ribaute, waar hij zijn gigantische doeken en sculpturen kon maken, maar daarnaast transformeerde hij het zestig voetbalvelden grote landschap zelf tot één groot kunstwerk. Kiefer legde wegen aan, groef meertjes uit en liet meer dan veertig paviljoens bouwen. Samen met een assistent bouwde hij een centraal gelegen amfitheater van beton, vijftien meter hoog. In de heuvel groef hij ondergronds een immens netwerk van tunnels, dat de verschillende gebouwen met elkaar verbindt. Decennialang was er, behalve een enkele museumdirecteur of kunstverzamelaar, vrijwel niemand welkom op La Ribaute. Alleen de prachtige documentaire  Over your cities grass will grow (2010), waarin de Britse filmmaker Sophie Fiennes geheel commentaarloos haar camera door het complex laat meanderen, gaf de gewone kunstliefhebber een indruk van wat Kiefer gebouwd had.  Totdat deze zomer de deur op een kier ging. Een door Kiefer zelf opgerichte stichting is begonnen met het geven van rondleidingen door het complex. Dat gebeurt mondjesmaat: drie dagen in de week, tussen mei en oktober, wordt een groep van achttien mensen rondgeleid door een gids. De rondleidingen zijn in het eerste jaar compleet uitverkocht. Kiefer zelf verliet het terrein al in 2008, om zich te vestigen in een 20.000 vierkante meter grote studio in Parijs. Hij bleef naar La Ribaute terugkeren om zijn levenswerk te voltooien. De bedoeling was al lange tijd om er een blijvende kunstinstelling te vestigen. In 2007 gaf Kiefer in een interview aan in gesprek te zijn met het Guggenheim. Later wilde hij het landgoed schenken aan de Franse overheid – die waarschijnlijk aarzelde wegens de hoge onderhoudskosten. Nu beheert een onafhankelijke stichting het gebied, grotendeels gefinancierd door Kiefer zelf. Bij een bezoek wekt La Ribaute de indruk van iets wat het midden houdt tussen een geheime James Bond-basis en de megaspeeltuin van een kunstenaar-miljonair (een Duits tijdschrift schatte Kiefers vermogen in 2017 op 100 miljoen euro). Gasten worden opgewacht bij een onopvallend hek op een verlaten landweggetje. Een medewerker controleert de tickets, en geeft via een portofoon door wie er zijn: „Grijze auto, twee personen.” Daarna mag je doorrijden naar de middenplaats van de oude zijdefabriek, waar op het plein de eerste beelden van Kiefer staan: uit de serie Les Femmes de l’Antiquité, gipsen afgietsels van jurken met op de plaats van hun hoofd prikkeldraad, gedroogde takken, bakstenen of treinrails. Ook hier krijg je een James Bond-gevoel: boven je hoofd hangt een manshoge, lange stalen buis in een stellage. Deze futuristische ‘zwevende tunnel’ met ronde venstertjes verbindt de oude bakstenen gebouwen met elkaar: de tunnel koppelt het gedeelte waar Kiefer woonde aan het deel waar zijn kinderen woonden. Kiefer is gefascineerd door tunnels: hij ziet erin de verbinding tussen twee punten, zonder ‘tussenruimte’, als een gat in de tijd. Na de binnenplaats en de metershoge Himmelpaläste-torens krijg je een van de meerdere witgeschilderde glazen kassen te zien, waarin zich meer Femmes de l’Antiquité bevinden. Hun namen – ‘Xanthippe, Kalypso, Pythia, Sappho, Statilia’ – staan op de ruiten geschreven. Figuren uit de Griekse en Romeinse mythen en geschiedenis door elkaar, het is Kiefers ode aan de vrouwen die de geschiedenis bepaald hebben. De dood en vergankelijkheid zijn hier niet ver weg: op de grond liggen overal dode vlinders en andere insecten, bezweken onder de hitte van de kas. La Ribaute houdt het midden tussen een geheime James Bond-basis en de speeltuin van een kunstenaar-miljonair Via een stalen deur betreed je later een van de grootste ruimtes van La Ribaute: het Amfitheater, ook opgebouwd uit beton, dat werd gegoten in een mal tussen twee zeecontainers – Kiefer hoopte dat het Amfitheater zou instorten, „maar tot nu toe is mijn hoop niet vervuld”. Onderin de arena ligt een groot loden vliegdekschip. Enkele van de containers zijn gevuld met een installatie van meterslange oude filmrollen aan buizen: alles ademt geschiedenis, oorlog, verval. De meeste indruk maakt het uitgebreide tunnelstelsel waar je daarna doorheen loopt – een gouden draad langs de aarden zijwand wijst, net als in de klassieke mythe van Ariadne, de weg. Gaten in het plafond tonen dat je telkens onder paviljoens met daarin werken van Kiefer doorloopt – onderdelen ervan: glasscherven en stenen ‘meteorieten’ liggen op de grond in de tunnel alsof ze zijn neergestort. La Ribaute was voor Kiefer veel meer dan een werkplek. „Ik heb mijn studio’s vaak vergeleken met laboratoria”, vertelde hij tijdens een lezing aan het Collège de France, opgenomen in de bundel Art Will Survive its Ruins, „maar men kan ze ook voorstellen als raffinaderijen of mijnen.” De grond leverde hem „een substantieel deel van de materialen die ik in mijn werk gebruikte, bijvoorbeeld de zeven meter hoge zonnebloemen.” Maar belangrijker is dat  Kiefer zichzelf herkende in zijn studio-terrein: „Als ik ’s avonds een beetje vermoeid door mijn atelier loop [...] ben ik in een andere wereld: ik zie mijn atelier, maar ik loop door mijn brein. Ik zie de synapsen.” Die ervaring van het lopen door iemands brein, heb je ook als buitenstaander: alles ademt hier Kiefer. Misschien wel meer dan een wereld voor zichzelf bouwde Kiefer een monument voor zichzelf. De ondergrondse tunnels brengen je ook naar de ‘Crypte’, een grote ondergrondse ruimte die is uitgegraven tussen in beton gegoten zuilen. Het voelt als een man-made grot: natuurlijk, maar ook gevormd naar de wil van de kunstenaar. Ondergronds kom je ook het kunstwerk tegen van een van de gastkunstenaars die Kiefer uitnodigde een werk toe te voegen aan La Ribaute: Wolfgang Laib bekleedde een veertig meter lange gang met bijenwas – de vorm ervan verwijst naar de tunnel waarin het mythische orakel Sibille van Cumae zou hebben geresideerd. De zoete geur van de was, de koele lucht onder de grond en het gedimde licht van gloeilampen: ze zorgen samen voor een subliem moment van verstilling. Na tal van prachtige bovengrondse paviljoens, vol met Kiefers kunst, volgt het slotstuk: een paviljoen zo groot als een vliegtuighangar, waarin de meest recente werken van Kiefer hangen: grote doeken waarop hij wild geschilderde sterrenconstellaties koppelt aan theateropstellingen in Duitsland en Babylon. Het is veel. Zo veel dat het decadent aandoet. En het voelt vreemd om over een gigantisch terrein te lopen dat zo sterk de geest van één enkele superkunstenaar uitdrukt: uitgerekend in de zomer dat de mondiale kunstwereld op de Documenta in Kassel het einde van het individuele kunstgenie viert, en waarin de Biënnale van Venetië alle Bekende Mannen (Anish Kapoor, Bruce Nauman en ook Anselm Kiefer) naar het randprogramma heeft verbannen om een hoofdexpositie te maken met vrijwel alleen maar vrouwelijke kunstenaars.  Maar juist omdat La Ribaute als ‘levende ruïne’ is gebouwd, maakt de plek zoveel indruk. Tijdlagen schuiven over elkaar: die van de voormalige zijdefabriek, de oude werkplaatsen van Kiefer, de smetteloze paviljoens waarin de kunstwerken getoond worden, de Joodse, Egyptische, Griekse, Duitse beschavingen die het onderwerp zijn van Kiefer – ze grijpen allemaal in elkaar. Culturen komen op, en  culturen vervallen weer. Mocht het tijdperk van de individuele sterkunstenaar inderdaad op z’n einde lopen, dan is La Ribaute het perfecte monument om dat einde mee te vieren. Winkelwagentjes, lood, graan en grauwe verfexplosies op doek: op de Biënnale in Venetië presenteert Anselm Kiefer  als eerste hedendaagse kunstenaar in het oude Dogepaleis nieuw werk: veertien enorme doeken over de geschiedenis van Venetië. Anselm Kiefer: Questi scritti, quando verranno bruciati, daranno finalmente un po’ di luce, t/m 29 oktober, Palazzzo Ducale, Venetië. Inl: palazzoducale.visitmuve.it  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/03/de-volmaakte-ruines-van-anselm-kiefer-in-barjac-a4138047
2022-08-03||‘In the Black Fantastic’: nieuwe horizon voor de zwarte cultuur||In the Black Fantastic, in de Londense Hayward Gallery,  is een verraderlijke expositie. De tentoonstelling, ambitieus samengesteld door curator Ekow Eshun, wil een andere blik bieden op de hedendaagse zwarte kunst dan de laatste tijd vaak gebruikelijk, minder politiek, minder documentair. Alleen: aanvankelijk zie je nauwelijks dat politiek of maatschappij een rol spelen. De getoonde werken lijken eerder te gaan over verleiding: allemaal zijn ze veelkleurig, uitbundig, veelvormig, en eigenlijk sowieso in alle opzichten veel – veel referenties aan verschillende culturen, geschiedenissen, tijden. Neem de zogenaamde ‘Soundsuits’ van de Amerikaanse kunstenaar Nick Cave (nee, niet de zanger) waarmee de tentoonstelling opent: grote, glimmende, veelkleurige pakken zijn het, die de drager volledig omhullen en zo uit een futuristische carnavalsoptocht lijken te zijn weggelopen – al zouden ruimtewezens zich in deze pakken ook prachtig onder de mensen kunnen mengen. Cave maakte de eerste ‘Soundsuit’ in 1992 echter naar aanleiding van de geruchtmakende mishandeling van de zwarte Rodney King door de Amerikaanse politie. Het idee van de pakken is dat de drager door alle kleur en geluid aan de ene kant ultra-veel aandacht oproept (zoals zwarten extra aandacht krijgen van, bijvoorbeeld, de politie), maar dat door het pak de echte mens die erin zit, van welke kleur of ras of gender dan ook, onzichtbaar blijft – en door de pakken de dagelijkse vooroordelen overstegen worden. Of neem, qua weelde, Chris Ofili’s schilderijen Odyssey II en Calypso. Beide zijn geïnspireerd op Homerus’ Odyssee, een verhaal dat je (zeker in de hedendaagse context) heel goed kunt opvatten als de zoektocht van een man naar een thuis. Bij Ofili, die al meer dan vijftien jaar op Trinidad woont, wordt dit thema een fascinerende combinatie van verleiding (zowel in zijn stijl als in de figuur van Calypso) en vervreemding: de doeken verwijzen zowel naar de Caraïbische traditie, naar Europese, begin twintigste-eeuwse jugendstil, als naar allerlei vormen van futurisme – sterren, melkwegstelsels, nieuwe, onbekende werelden, zoals Homerus die op zijn reis ook tegenkwam. Ondertussen ben je als toeschouwer ook al aardig aan het dolen. Dat is het fascinerende aan deze expositie: alle werken lokken en lonken, als Odysseus’ Sirenen, om, als je hun wereld eenmaal hebt betreden, je in verwarring achter te laten. Dat slaat in dit geval prettig hard terug op de eigen identiteit van de toeschouwer: ligt die verwarring aan mij? Natuurlijk, het gebeurt de laatste jaren steeds vaker dat kunst een geschiedenis en een referentiekader heeft die niet langer per se uit de witte bubbel afkomstig zijn, maar die verhouden zich dan vaak nog wel nadrukkelijk tot de oude witte machthebber, al is het maar in de vorm van kritiek of reactie. In the Black Fantastic, vanaf november overigens ook in de Rotterdamse Kunsthal te zien, gaat een stap verder. Lopend over de tentoonstelling dacht ik regelmatig aan een van mijn eerste kunstervaringen, toen ik als zeventienjarige in Brussel Dali’s Verzoeking van de heilige Antonius zag. Ik was verbaasd door de olifanten op hun ultralange, dunne poten, de gouden bouwwerken die ze opstuwden tot in de hemel, de magere man die deze gevaartes zowel omhoog leek te duwen als af te weren – wie die Antonius was: geen idee, dat moest ik opzoeken, maar ik was wel zo geïntrigeerd dat ik dat graag deed. Zo gaat het ook op In the Black Fantastic: eenmaal verleid wil je verder. En meer. Hoe aantrekkelijk (en makkelijk) het ook is deze verbeeldingen van kleurige melkwegstelsels, verre oorden en nieuwe wezens van kunstenaars als Hew Locke, Kara Walker en Ellen Gallagher te beschouwen als een vorm van escapisme, het zijn vooral verkenningen, blikken op nieuwe mogelijkheden en werelden, die het beperkte leven van alledag van een nieuwe horizon voorzien. Niet voor niets wordt er in de tentoonstelling regelmatig gerefereerd aan het ‘Afrofuturisme’: een begrip dat in 1993 door de criticus Mark Dery werd geïntroduceerd en dat zoiets betekent als een vorm van fictie die, vaak met behulp van technologische fantasieën, Afro-Amerikanen nieuwe perspectieven en mogelijkheden toont. Dat zie je bijvoorbeeld terug in het werk van Cauleen Smith, die een groot cirkelvormig stilleven toont van allerlei objecten, vaak Afrikaans-gerelateerd, om die tegelijk te projecteren op grote schermen op de achtergrond, waardoor ze larger than life worden, en uit een heel ander universum afkomstig lijken. In Smiths werk zie je ook het hedendaagse belang voor zwarte cultuur van het hernemen van beelden die in het verleden vaak een koloniale betekenis hebben gekregen – alsof zwarte kunstenaars ze opnieuw toe-eigenen, ze een nieuwe betekenis geven, los van de kolonisator. Tegelijk zit er ook een nadeel aan deze opzet: het heeft iets mals en beperkends om ‘zwarte cultuur’ als één monolitische klont af te doen. Als In the Black Fantastic één ding bewijst dan is het juist dat er net zomin één zwarte cultuur bestaat als één witte cultuur, en dat kunst altijd het beste functioneert als het zich van dit soort labels weet los te maken. Misschien dat ik om die reden het meest geïntrigeerd was door het recente werk van Wangechi Mutu. Zij is al langer bekend met haar grote, surrealistische, vervreemdende collages en films, maar komt nu met een serie beelden van staande figuren, die ze Sentinels noemt. Deze figuren tonen zowel de kracht van kunst als de kracht van een rijke visie: op het moment dat je je nauwelijks nog kon voorstellen dat er nieuwe, verrassende mensfiguren zouden kunnen worden geschapen, komt Mutu met wezens die zowel dier lijken als mens, zowel uit het verleden stammen als naar de toekomst verwijzen, zowel machteloos lijken als alles-kunnende tovenaars, en die ook als afzonderlijke beelden volkomen overtuigen. Prachtige nieuwe universele wezens zijn het – en daarmee de perfecte verbeeldingen van de grote ambitie van In the Black Fantastic. Odysseus zou ze op zijn reis vast met verbazing zijn tegengekomen – en toch veel in ze hebben herkend. In the Black Fantastic. Hayward Gallery, Londen. T/m 18 sept. In de Kunsthal, Rotterdam van 19 nov t/m 9 april 2023. ●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/03/in-the-black-fantastic-nieuwe-horizon-voor-de-zwarte-cultuur-a4138046
2022-08-03||Boeken vrij van functie||Soms heb je dat je iets in één week tijd meerdere keren tegenkomt. Zo had je het de avond ervoor  met je gezelschap over een boek, en kom je het  de volgende dag prompt in de boekhandel tegen.  Ik had het laatst met een uitspraak van Maxim Februari in zijn Huizinga-lezing van vorig jaar-, over waarom de mens danst: „de mens tekent, zingt en danst nu eenmaal niet om er de werking van radioactiviteit mee te onderzoeken of om het sociale stelsel te redden, maar omdat dansen iets is wat de mens doet”.  Zo’n zelfde redenering hoorde ik van een vriend van mij die het over Silesius had, die schreef  ooit: „Die Rose ist ohne Warum. Sie blühet, weil sie blühet.” Ofwel: De roos kent  geen waarom. Ze bloeit omdat ze bloeit. Dingen zijn op een bepaalde manier omdat ze nou eenmaal zo zijn,  mensen doen dingen omdat ze die dingen nou eenmaal zo doen.  Als boekhandelaar valt het mij op hoeveel mensen er zelfhulpboeken kopen en hoeveel van die boeken hoog in de verkooplijstjes eindigen. Erg is dat niet, zeker niet, de mens moet lezen wat hij nou eenmaal graag wil lezen. Waar ik wél in geïnteresseerd ben, is waar toch die neiging vandaan komt om te lezen of te schrijven om een beter mens te worden.  Zelfs een boek is heden ten dage een instrument om iets mee te kunnen: een beter mens worden, vaardigheden ontwikkelen, de wereld beter maken, depressies ‘overwinnen’ of om het kookrecept nog lekkerder te maken. Heidegger schreef ooit dat de moderniteit gekenmerkt wordt door het stellen van de volgende vraag, bij het zien van een onbekend stuk gereedschap: ‘Waar is het voor?’  De interesse gaat bij het vreemde al snel uit naar de vraag waar het voor dient, in plaats van het vreemde als iets op zichzelf aan te zien. Dat geldt dus ook voor het boek. Waken moeten we, want hoewel zelfhulpboeken vast veel voor een mens kunnen betekenen, ontstaat er wel een geestelijke armoede als we de kunsten en de letteren als middelen gaan zien. De reden waarom we dit niet moeten willen, is dat we alleen maar met dezelfde vraag overblijven: wat kan ik ermee? Terwijl sommige dingen nou eenmaal zonder vraag mogen bestaan.  De mens leest omdat hij dat nou eenmaal doet, net zoals hij schrijft, wandelt en danst. En dat is maar goed zo, een beter en gelukzaliger mens word je misschien wel door ervan uit te gaan dat sommige dingen niet bevraagd hoeven te worden. Beschouw de dingen dus niet in het grotere, zo er gaat namelijk te veel verloren.  Ted Hughes schreef het zelfs schoon op in een gedicht, waarmee eigenlijk alles gezegd is: ”It was the first fresh peach I had ever tasted./  I could hardly believe how delicious./ At twenty-five I was dumbfounded  afresh/ By my ignorance of the  simplest things.” Meer afleveringen 
				De boekverkoper
			||https://www.nrc.nl//nieuws/2022/08/03/boeken-vrij-van-functie-a4138045
2022-08-03||Alle P’s zijn geen Q’s||En daar waren ze weer: ‘alle’. Kordaat in gelid en vol verwachting kwamen ‘alle’ binnenlopen, om enkele woorden later alweer een kopje kleiner gemaakt te worden. Alle? Geen enkele, zal je bedoelen! Dit keer was het een sympathieke Journaal-presentator die ‘alle’ binnenliet en meteen naar de slachtbank leidde. De Europese Commissie had dit besloten, zei ze: „Alle auto’s die in de EU worden verkocht mogen na 2035 geen CO2 meer uitstoten.”  Geen énkele auto mag dat dus meer – en je zag alle auto’s bedremmeld afdruipen, de studio uit. Hier gebeurt iets opmerkelijks: een ‘positieve tegenspraak’. Je begint een zin met een onbepaald hoofdtelwoord (‘alle’) dat doet vermoeden dat je iets positiefs gaat zeggen of bevestigen (‘alle dagen is het mooi weer op Kreta’). Maar in plaats daarvan volgt precies het tegengestelde (‘alle dagen is het geen mooi weer op Kreta’). Had je dat dan niet meteen kunnen zeggen (‘op geen enkele dag is het mooi weer op Kreta’)? Het is een taaltrend. Een kleine greep uit voorbeelden vanaf het tv-scherm (de meeste uit tv-journaals van NOS en RTL).   „Alle voetbalwedstrijden voor kinderen morgen gaan niet door.” „Vorige week werd duidelijk dat alle nieuwe wedstrijden niet doorgaan.”  „Alle vluchten gaan niet door.” „Allemaal kunnen ze niet zonder hulp.” Heel sneu is deze, over drenkelingen, met een klap na een hoopvol geformuleerd begin: „Alle drie de mannen overleefden het niet.” (RTL Nieuws) Het komt ook in andere kringen voor. Toenmalig PvdA-leider Lodewijk Asscher zei twee jaar geleden in de Tweede Kamer: „Alle doelen die het kabinet zichzelf heeft gesteld zijn niet gehaald.”  In de buurt komt ook nationale brompot Johan Derksen, die eens in het algemeen zei: „Ik vond het altijd niks.” En wat te denken van deze onderzoeksjournalistieke uitspraak: „Overal wisten mensen het niet” (Zembla) Wat is hier aan de hand? Logisch gezien komen de zinnen op hetzelfde neer, zou je zeggen. ‘Alle P’s zijn geen Q’s’ is equivalent aan ‘Geen P’s zijn Q’s’. Maar ja, dat is formele taal. Is het in spreektaal niet verwarrend om te beginnen met ‘alle’ en die dan weg te wuiven? Juist niet, zegt hoogleraar historische taalkunde Nicoline van der Sijs desgevraagd. Zij vermoedt dat het gaat om relatief jonge spreektaal en een vorm is van ‘topicalisatie’: je zet aan het begin van de zin datgene waar  je de aandacht op wilt vestigen, namelijk dat niet zomaar een paar maar ‘alle’ vluchten niet doorgaan. Van der Sijs: „Als je begint met een ontkenning gaan luisteraars pas echt opletten als ze daarna horen dat er iets niet doorgaat. Maar dan zijn ze alweer kwijt wat of hoeveel er niet doorgaat. Als je begint met ‘alle’ trekt dat onmiddellijk de aandacht en als je vervolgens ‘niet’ zegt, is dat onverwacht. Dan hoef je ook niet meer na te denken welke en hoeveel er niet doorgaan. Allemaal namelijk.” Het hoort bij spreektaal, zegt ze: „Je kunt niet terugbladeren, dus je moet meteen  opletten. Geen toeval dus dat dit taalgebruik vooral voorkomt in tv-journaals.” Kortom, aandacht is koning. Maar misschien speelt nog iets anders mee. Want waarom niet gewoon negatief beginnen? Dat zal zijn omdat geen enkele kijker of luisteraar het  leuk vindt om na een lange dag ook  nog eens ontkennend  toegesproken te worden. Nee. Allemaal moeten we positief blijven! Ook al gaat het allemaal niet door.||https://www.nrc.nl//nieuws/2022/08/03/alle-ps-zijn-geen-qs-a4138044
2022-08-03||Schilderen met katoen uit de kringloopwinkel||Je verwacht het niet van een schilderij: dat het bestaat uit stukken doek die aan elkaar genaaid zijn met ruime, opstaande zomen. Je verwacht al helemaal niet dat het hele schilderij uit niets anders dan een paar delen samengesteld doek bestaat. Geen voorstelling. Geen verf. Geen kleur. Niets. Eindelijk, een schilderij zonder altijd weer die kleurige verf. Toch is Maarten Krol een schilder, maar dan een die de ondergrond promoveert tot hoofdrolspeler.  Op schilderijen wordt wel vaker geborduurd en genaaid, maar dit is een nieuwe stap. „Ik gebruik inderdaad weinig verf”, zegt Krol (24), die aan de KABK in Den Haag afstudeerde in de richting Fine Arts. „Met weinig contrast kan ik meer de nadruk leggen op subtiele materiaalverschillen. Dat trekt de kijker naar het werk toe. Uiteindelijk wil ik een gevoel van sereniteit overbrengen.”  Sinds hij op de academie een project over weven deed, is hij doorgegaan met experimenteren met textiel. Voor zijn schilderijen gebruikt hij meestal katoen. „Mijn materiaal haal ik uit kringloopwinkels: gordijnen, vintagekleding of soms beddenlakens. Soms zit er een verkleuring of vlek in die ik als een schilderachtig element gebruik.” Maarten Krol ziet zijn schilderijen als een soort collages. „Soms schets ik vooraf eerst de vorm of de indeling van een doek, maar het gaat erg op gevoel. Mijn intuïtie en het materiaal leiden me. Voor ik begin leg ik de stukken doek voor me op de grond. Dan ben ik lang aan het puzzelen: wat de beste compositie is. Daarna bevestig ik ze aan elkaar en span ze op.”  Vaak weet hij pas hoe het er echt uitziet als het doek is opgespannen. „Dat geeft een extra spanning aan het proces. Ik keur vaak iets af, omdat je het nooit 100 procent onder controle hebt. De lijnen die je krijgt als je de naden tussen twee stukken textiel een beetje slordig afknipt, vind ik een mooie toevoeging.” Het gaat hem niet om iets op een doek aan te brengen. „Ik wil het een compositie op zich laten zijn.” Hij doet soms wel eens iets met verf, maar meestal gebruikt hij andere manieren om een schilderachtig effect te bereiken. „Op de expositie hingen een paar werken met lichte strepen die ik zelf in de stof heb gebleekt, wat het tegenovergestelde van verven is: je haalt pigment uit het doek, in plaats van dat je het aanbrengt.”  Maarten Krol is door galerie Ron Mandos uitgenodigd voor een expositie begin augustus met een selectie van dit jaar afgestudeerden. „Ik ga op zoek naar een studio en vooral gewoon verder werken.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/03/schilderen-met-katoen-uit-de-kringloopwinkel-a4138043
2022-08-03||Nederland heeft officieel watertekort, kabinet komt met verdeelplan||Nederland kampt officieel met een watertekort vanwege een langere periode van droogte. Er is meer vraag naar water dan er binnenkomt via regen en rivieren. Daarom heeft het kabinet woensdag een verdeelplan aangekondigd, daarmee moet er voldoende water beschikbaar komen in dijken, veengebieden en kwetsbare natuur. Het kabinet verwacht dat meer maatregelen volgen, omdat de droogte en grote waterbehoefte waarschijnlijk zullen aanhouden.  Door het hele land hebben waterschappen maatregelen getroffen om water vast te houden en te verdelen. Ze kunnen bijvoorbeeld een verbod opleggen om gewassen te besproeien met oppervlaktewater of sluisbeperkingen voor schepen instellen. Een ander onderdeel van het plan is het waterpeil van het IJsselmeer zo hoog mogelijk te houden, van daaruit stroomt zoet water naar een groot deel van Nederland. Daarnaast zijn op meerdere locaties pompen en sluizen aangewend om water te verdelen tussen rivieren.  Waar het kabinet eerder sprak over een „dreigend watertekort”, geldt vanaf woensdag een nationaal „feitelijk watertekort” op basis van de waterstand. Volgens de overheid is en blijft er voldoende drinkwater beschikbaar, maar „is het belangrijk dat Nederlanders bewust met hun kraanwater omgaan”. De huidige situatie heeft vooral gevolgen voor de landbouw en scheepvaart, omdat bepaalde gewassen niet altijd besproeid kunnen worden of waterwegen onbegaanbaar zijn. Ook voor de natuur heeft het watertekort gevolgen.  Er is een zogenoemd Managementteam Watertekorten (MTW) aangesteld dat zich gaat bezighouden met het waterbeleid. Die organisatie bestaat uit betrokkenen van Rijkswaterstaat, waterschappen, drinkwaterbedrijven, provincies en drie ministeries (Landbouw, Natuur en Voedselkwaliteit, Economische Zaken en Klimaat en Infrastructuur en Waterstaat).  Minister Mark Harbers (Infrastructuur en Waterstaat, VVD) doet een beroep op de Nederlandse bevolking om het watertekort te beperken. Harbers vraagt „alle Nederlanders om goed na te denken of ze hun auto moeten wassen of hun opblaaszwembadje helemaal moeten vullen”. Volgens de minister is „Nederland een waterland, maar ook hier is ons water kostbaar”. ||https://www.nrc.nl//nieuws/2022/08/03/nederland-heeft-officieel-watertekort-kabinet-komt-met-verdeelplan-a4138041
2022-08-03||Alexander Warenberg: ‘Als je speelt met goeie vrienden, wordt de muziek ook beter’||Als artist in residence is cellist Alexander Warenberg (24) in zeven concerten van het Grachtenfestival in Amsterdam te horen. De meeste van die concerten mocht hij helemaal naar eigen smaak inrichten.  Zijn oom speelt cello, zijn moeder piano, zijn zus zingt en zijn vader is violist in het Residentie Orkest. Als jong kind ging Warenberg al mee naar repetities. Hij weet nog dat hij vooral naar de cellisten zat te kijken. Hij zag een lekker groot instrument in een comfortabele houding en hij hoorde er de fijnste klank. Op zijn vijfde ging hij met zijn oom naar een vioolbouwer. Hij weet nog dat hij een cellootje tussen zijn benen gezet kreeg. Een heel groot instrument, vond de vijfjarige Alexander. Het spelen  was meteen een feest.  Dat plezier is altijd gebleven. Hij kreeg vanaf zijn achtste les van cellopedagoog Monique Bartels aan het Conservatorium van Amsterdam, vanaf zijn achttiende aan de Barenboim-Said Akademie in Berlijn en sinds 2019 aan de Kronberg Academy. Vorig jaar won Warenberg de Grachtenfestivalprijs. Winnaars van die prijs krijgen het jaar erop als artist in residence de vrijheid om concerten naar eigen smaak in te richten: programma, vorm, musici, locaties. Alles mocht Warenberg verzinnen en proberen mogelijk te maken. Hij had drie wensen. Op zijn concerten klinkt muziek van Haydn tot Sjostakovitsj via Boccherini en Ysaÿe. Warenberg: „Ik hou nu misschien het meest van romantische muziek, maar elke cellist noemt als lievelingsmuziek toch ook altijd heel saai de cellosuites van Bach en dat is terecht. Die zijn heerlijk om te spelen. Misschien kan ik me later in mijn leven focussen op een specifiek genre, maar nu ben ik nog veel te veel aan het ontdekken. Nu wil ik nog alles.”  Dat het fijn is om met vrienden samen te spelen, weet hij nog van zijn eerste Grachtenfestivaloptreden in 2012, samen met een van zijn beste vrienden, altviolist Takehiro Konoe. Niet voor niks zitten ze nu samen in het Cianti Ensemble: „Je voelt een kick als je een goeie vriend even aankijkt tijdens het spelen. Als je speelt met goeie vrienden, wordt de muziek drie keer zo goed.” Hij heeft inderdaad een flinke schep genomen uit zijn poel muzikale vrienden: Takehiro Konoe, en de andere strijkers uit het Cianti Ensemble, violisten Shin Sihan en Yamen Saadi, maar ook Dutch Classical Talent winnaar cellist Anton Mecht Spronk, violist Lara Boschkor en altviolist Dagmar Korbar. En zijn zus, mezzosopraan Maria Warenberg en neef, pianist Nikola Meeuwsen. Saillant detail: Spronk en Meeuwsen zijn (samen met klarinettist Gerbrich Meijer) dit jaar allebei genomineerd voor de Grachtenfestivalprijs en dus in de race voor de residentie volgend jaar. Warenberg: „Ja dat is best lastig eigenlijk. Zeker na de coronashit gun je iedereen wel zo’n prijs.” Geen nieuwe vormexperimenten, maar klassieke recitals. Niet dat hij niet van experimenteren houdt, maar „veel artist in residents hebben de afgelopen jaren geëxperimenteerd. Ik dacht, laat ik weer eens iets puurs doen. Gewoon stukken die mensen goed kennen goed uitvoeren met goede musici en het liefst op mooie plekken.”  Een van de locaties waar hij zich het meest op verheugt is de onderdoorgang van het Rijksmuseum, die op 13 augustus speciaal voor strijkkwartetten van Mendelssohn en Sjostakovitsj wordt afgesloten. Aan twee kanten van de doorgang komen tribunes om Warenberg, Boschkor, Sihan en Konoe te kunnen horen. Buiten die behoefte aan pure, klassieke recitals, is Warenberg een breed geïnteresseerd mens. Op lummelige middagen maakt hij graag beats op de computer. Nee, componeren zou hij het niet willen noemen, maar hij kan uren besteden aan klassieke harmoniestructuren op een lekkere beat zetten. Dat is in ieder geval een stuk leuker dan muziektheorie. En wat doet Warenberg als hij niet met muziek bezig is? „Autorijden!” is zijn nieuwste hobby. Sinds januari is hij trots bezitter van een rijbewijs en maakt hij pleziertochtjes in zijn Peugeot 407. In Berlijn heeft hij veel gevoetbald en gefeest. En sinds corona is hij gek van koken. Met zijn vriendin Dagmar Korbar is hij in de Koreaanse keuken beland. Als Warenberg ooit eens een eigen festival start – want dat ziet hij wel voor zich; het cureren van concerten is hem erg goed bevallen – weet hij in ieder geval zeker dat zijn musici zelfgemaakte Koreaanse dumplings van hem krijgen. En dan is hij ook nog een gamer. Met Takehiro Konoe, Shin Sihan, Lara Boschkor en Yamen Saadi speelt hij niet alleen graag muziek, hij besteedt ook uren met ze online in schietspelletjes als PUBG. Warenberg, glunderend: „Dat weet het publiek meestal niet, dat we de middag voor een concert samen nog online hebben gegamed. Dat maakt live samenkomen op het podium nóg leuker.” Jubileumconcert 25 jaar Grachtenfestival met Raoul Steffani (bariton), Karin Strobos (mezzo-sopraan), Alexander Warenberg, Pauline Oostenrijk (hobo), Kika Sprangers en de 14-jarige Jala Heywood (zang en contrabas). 14/8, ITA Amsterdam.  Organist Lucas de Man op het orgel van de Rode Hoed. Lucas de Man vertelt over de Franse componist Jehan Alain (1911-1940), vergezeld door fluitiste Mirna Ackers. 15/8, Rode Hoed. Jelmer de Moed en Rik Kuppen. Klarinet-pianoduo met muziek van Schumann, Berg, Brahms en Reger. 17/8, Goethe-Institut. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/03/alexander-warenberg-als-je-speelt-met-goeie-vrienden-wordt-de-muziek-ook-beter-a4138042
2022-08-03||Performer Taylor Mac: een wervelende mix van activisme en entertainment||Hij heeft een hekel aan voorstellingen met publieksparticipatie, zegt de Amerikaanse performer Taylor Mac. „Ze zuigen al de lol uit een optreden.” En dan met zijn typische, onderkoelde sarcasme: „Het is anders als ik het zelf vraag.” En zo stuurt hij enkele keren mannen het podium op, die terwijl ze zich een houding proberen te geven, te horen krijgen dat ze dienen als symbool van giftige mannelijkheid. En als hij ze gerust stelt door ze te zeggen dat het niet persoonlijk is, kan hij het niet laten toe te voegen dat ze zijn geselecteerd vanwege hun masculiene kledingkeuze. Zelf draagt hij drie verschillende uitbundige uitdossingen: jurken en rokjes met linten en veren in alle kleuren. Zijn muzikale theatershow, A 24-Decade History of Popular Music¸ verklaart Taylor Mac, is „een radicaal, ‘fairy’ (dubbelzinnig: sprookjesachtig dan wel ‘nichterig’) ritueel waarin het patriarchaat op de offertafel ligt”. Bijgestaan door een achtkoppige band zingt hij, met groot technisch vernuft, eigen versies van obscure en populaire popsongs (zoals Born to Run van Bruce Springsteen). Alle liedjes krijgen van hem een politieke, emanciperende uitleg, hoe seksistisch ze soms ook klinken. Zo wordt deze show, geprogrammeerd als onderdeel van Pride Amsterdam, een even feestelijke als geladen viering van queer zijn en lhbtiq+-trots. Samen vormen de liedjes, in deze bekorte versie van de originele show, Taylor Macs kijk op de Amerikaanse geschiedenis. In zijn praatjes tussendoor schetst hij een beeld van consequent onderdrukte en achtergestelde bevolkingsgroepen: vrouwen, homo’s, mensen van kleur. Zo maakt hij bijvoorbeeld van de vrolijke meezinger Gloria (in een versie die dichter ligt bij die van Laura Branigan uit 1982 dan bij die van Them, de schrijvers van het lied in 1964) een protestsong: het moet de roepnaam worden voor mannen die zich misdragen, zoals ‘Karen’ dat al enige jaren is voor vrouwen in Amerika. Het publiek wordt gemaand naar elkaar en dan naar zichzelf te wijzen bij het zingen van ‘Gloria!’. Het is een verzoek tot zelfreflectie en zelfbewustzijn: zoek de Gloria in jezelf. Behalve zingen en wijzen mag het publiek onder mee meehijgen en met pingpongballen gooien (eveneens symbolisch: voor de hoon en haat die minderheden dagelijks treffen). De participatie is onderdeel van de serieuze component van zijn extravaganza: saamhorigheid kweken in tijden dat gemeenschappen onder druk staan en uiteen vallen. In het eerst deel is het cultureel onbehagen ook vervat in enkele opvallend melancholiek en jazzy getoonzette liedjes. Gaandeweg giet Taylor Mac de gestaalde perfectie van zijn zangkunsten in meer up-tempo en luidere songs. Maar zelfs decibellen zijn politiek, legt hij uit, in een geestig verhaal over spelen in theaters waar de mainstream acts die optraden in belendende zalen niet gestoord mochten worden. Zo’n waarschuwing om zich in te houden is niet aan hem besteed, blijkt aan alles aan deze wervelende en krachtige mengeling van activisme en entertainment. Taylor Mac: A 24-Decade History of Popular Music. Gezien: 2/8. Internationaal Theater Amsterdam. Aldaar t/m 6 augustus. Info: ita.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/03/performer-taylor-mac-een-wervelende-mix-van-activisme-en-entertainment-a4138040
2022-08-03||‘Het is nooit meer goed gekomen tussen mijn broer en mij’||Logopedist Anke Ballieux (77) uit Goes groeide op in Zuid-Limburg. Met de mijnwerkerskinderen in haar klas mocht ze niet omgaan: die waren te min voor de dochter van de apotheker. ‘Ik ben opgegroeid in Zuid-Limburg, in Schaesberg; het tegenwoordige Landgraaf. In een elitair, katholiek gezin. Op de basisschool mocht ik alleen omgaan met de kinderen van de tandarts en de dokter. De anderen waren niet goed genoeg, volgens mijn ouders. Wij gingen na de basisschool allemaal naar een kostschool. En we hadden thuis een werkster en een dienstmeisje, al was ik degene die mijn vaders bureau opruimde of de linnenkast opnieuw indeelde. Mijn ouders zagen rommel simpelweg niet; ze waren gewend dat anderen orde brachten in hun chaos. „Ik heb drie broers boven mij en een jongere zus. Mijn broers konden heel goed leren. Alle drie zijn ze gepromoveerd. En ook mijn zusje ging naar de universiteit. Mijn vader begreep er niets van dat ik het minder goed deed op school. Hij ging soms naast me zitten als ik rijtjes Franse, Duitse en Engelse woorden aan het stampen was, maar ik onthield het gewoon niet. En van wiskunde snapte ik niets. Mijn vader werd boos. Ik kreeg straf als ik slechte cijfers haalde. In zijn ogen werkte ik niet hard genoeg. Was ik lui. „Het was geen gemakkelijk gezin. De jongens waren hard en mijn vader was streng. In gesprek gaan was onmogelijk. Mijn vader zei: ‘Zo gebeurt het. Af en uit.’ En dan was het klaar. Mijn middelste broer haalde mij altijd naar beneden. Hij vond mij dom. Met hem kon ik dus helemaal niet opschieten. Hij is naar Australië geemigreerd. Mijn moeder wilde ooit samen met mij naar hem toe en stond erop om de reis te betalen. Dat heb ik niet gedaan. Ik heb haar niet verteld waarom ik niet wilde. Het is nooit meer goed gekomen tussen mijn broer en mij. „Op mijn zestiende leerde ik Marcel kennen en wist meteen: dat wordt hem. Ik heb nooit een ander vriendje gehad. Hij ging tandheelkunde in Groningen studeren en toen heb ik hem twee jaar lang nauwelijks gezien. Er waren in die tijd genoeg andere jongens die werk van mij maakten, maar ik wachtte op Marcel. Hij was lief, hoffelijk en had veel humor. Ik kan verschrikkelijk met hem lachen. En hij is initiatiefrijk. Als we op een rechte weg rijden en hij ziet een paadje, dan gaat hij altijd kijken wat daar is. Dat zou ik zelf nooit doen. Ik vermijd risico. Dankzij Marcel beleef ik avonturen. „En door hem heb ik leren praten over mijn gevoelens. Als ik boos was en mijn mond hield bijvoorbeeld, vroeg hij net zolang door totdat ik ging vertellen wat er speelde. Hij was dat van huis uit gewend. Bij hem thuis werd altijd gepraat. Zijn ouders waren heel belangstellend. Wilden weten wat ik allemaal leerde op mijn opleiding tot logopedist. Waren geïnteresseerd in mijn ideeën. En toen ik examen moest doen in Den Haag logeerden we met z’n allen twee nachtjes in het Kurhaus in Scheveningen om te vieren dat ik examen had gedaan. Mijn vader begreep er niets van dat ik het minder goed deed op school „Bij mijn ouders gebeurde dat soort dingen niet. Wel kookte mijn moeder heerlijk, want eten vond ze heel belangrijk. En ze hield van lezen en reizen. Ze was ontzettend gastvrij. Iedereen liep met haar weg. En ze was dol op de kleinkinderen. De Sinterklaasvieringen bij mijn ouders zijn voor onze kinderen nog altijd een hoogtepunt uit hun jeugd. Mijn ouders hadden een redelijk goed huwelijk, al werd alles door mijn vader beslist. Hij was de baas. Een koppige baas. „Het ergste voorbeeld van die eigenwijsheid was toen Marcel om mijn hand vroeg. Marcel was gestopt met zijn studie in Groningen en studeerde rechten in Utrecht. Hij had zijn beste pak aangetrokken en was met een bosje bloemen naar mijn vaders kantoor gegaan. Ik zag hem na afloop met een gebogen hoofd afdruipen. Mijn vader had nee gezegd omdat Marcel nog niet was afgestudeerd.  „Mijn schoonvader heeft toen ingegrepen. Hij heeft mijn vader gebeld en gezegd: ‘Wil je soms dat ze móéten trouwen?’ Die schande wilde mijn vader voorkomen, dus  toen heeft hij ingestemd, maar ook meteen gezegd dat hij niets zou doen. En dat deed hij ook niet. Geen speech. Geen belangstelling voor de voorbereidingen. Niets. Hij heeft zelfs de fotograaf weggestuurd nog voor die een portret van Marcel en mij had kunnen maken. „Door Marcels werk zijn we veel verhuisd. Ik ben altijd blijven werken. Ook toen de kinderen kwamen. De jongste was vier toen we een neef in ons gezin opnamen. Zijn ouders waren niet in staat om voor hem te zorgen en hij was Marcels petekind. Als peter vond hij het zijn taak om voor hem te zorgen. Hij hoort nog steeds bij ons gezin. Alle drie de kinderen zien hem als broer en wij zien hem als zoon. We hebben er indertijd natuurlijk wel even over nagedacht, maar als je iemand kunt helpen, moet je dat doen. Ik vind het belangrijk dat je lief voor elkaar bent. Dat je naar elkaar luistert. Dat iedereen zijn of haar verhaal kan doen. En dat iedere mening wordt gerespecteerd, ook al is die afwijkend.”||https://www.nrc.nl//nieuws/2022/08/03/het-is-nooit-meer-goed-gekomen-tussen-mijn-broer-en-mij-a4138039
2022-08-03||Celstraffen tot vier jaar voor aanslagplegers pand Panorama||De drie aanslagplegers op het pand van weekblad Panorama zijn woensdag veroordeeld tot celstraffen van twee tot vier jaar. Een aanslagpleger krijgt vier jaar en negen maanden, twee anderen moeten twee jaar en negen maanden de cel in. Het drietal schoot in 2018 met een raketwerper op het gebouw waar onder meer Panorama gevestigd is in Amsterdam-West. Volgens de rechter is er geen bewijs dat de aanval uitsluitend is gericht op het weekblad - in het pand zitten ook andere bedrijven. De rechters leggen geen link tussen de publicaties van het blad en de aanslag, omdat „er geen duidelijk motief voor de beschieting is gebleken”. De verdachten hebben „geen openheid van zaken gegeven”. Het hof oordeelt wel dat de drie mannen „minachting voor de Nederlandse samenleving en de daarin geldende regels” hadden door in het openbaar rond te lopen met een oorlogswapen.  Eerder had het Openbaar Ministerie een gevangenisstraf van ruim zes jaar geëist. De aanklager betitelde de aanslag als democratie-ondermijnende „aanval op de vrije pers”. De zaak loopt al jaren: in 2019 eiste justitie nog celstraffen tot zes en zeven jaar. De rechtbank ging daar destijds niet in mee, omdat onduidelijk was of de aanslag gericht was op  Panorama.  Bij de actie raakte niemand gewond. Wel liep het gebouw forse schade op. Een week na de aanslag op Panorama reed een auto in op het gebouw van De Telegraaf. Beide media schrijven geregeld over de georganiseerde misdaad in Nederland. Justitie legde eerder een verband tussen de publicaties van Panorama over dat onderwerp en de aanslag.||https://www.nrc.nl//nieuws/2022/08/03/celstraffen-tot-vier-jaar-voor-aanslagplegers-pand-panorama-a4138034
2022-08-03||Extreme daling kinderporno-meldingen toont effectiviteit beleid, zegt meldpunt||Het aantal meldingen van kinderpornografisch materiaal op Nederlandse servers is in een jaar  fors gedaald. De eerste helft van 2022 zijn bij het meldpunt van het Expertisebureau Online Kindermisbruik (EOKM) 93 procent minder  meldingen binnengekomen dan in diezelfde periode een jaar eerder,  schrijft het bureau woensdag. Ook via internationale meldpunten zijn minder meldingen binnengekomen over Nederland: sinds vorig jaar daalde dat met 77 procent. Nederland staat na de Verenigde Staten tweede op de ranglijst van landen waar het meeste kinderpornografisch materiaal gevonden  wordt, onder meer vanwege de omvangrijke hostingindustrie.  Ferd Grapperhaus (CDA), minister van Justitie en Veiligheid in het vorige kabinet-Rutte, trok zich de dubieuze notering aan en investeerde onder andere in het kinderpornomeldpunt van het EOKM. Daardoor kon bijvoorbeeld een ‘hashcheckserver’ ontwikkeld worden, waarmee hostingbedrijven snel kunnen controleren of  afbeeldingen van seksueel misbruik van minderjarigen op websites van hun klanten staan.  Grapperhaus verhoogde ook de druk op de hostingindustrie: bedrijven die na een melding van het EOKM niet snel genoeg het materiaal lieten verwijderen, werden als onderdeel van een   naming-and-shaming-aanpak publiekelijk aan de schandpaal genageld door het ministerie. Momenteel is een wetsvoorstel in voorbereiding om een speciale waakhond (de ‘autoriteit terroristische content en kinderporno’) in te stellen die forse boetes op kan leggen aan nalatige bedrijven.   De cijfers tonen dat de aanpak gewerkt heeft, zegt  EOKM-directrice Arda Gerkens. Ze zag Nederlandse hosters de afgelopen maanden afscheid nemen van een aantal problematische klanten.    De daling van het aantal meldingen van kinderpornografisch materiaal in Nederland betekent niet per definitie dat het internet schoner is geworden. Grote image-hosts-websites waar gebruikers afbeeldingen kunnen delen, waaronder dus kinderpornografisch materiaal  – verruilden  Nederland voor hosters in de VS of Moldavië, zag het EOKM. „Dit is zorgelijk, omdat het probleem verplaatst”, zegt Gerkens. „Foute websites of hosters kunnen volledig uit beeld verdwijnen.”  Een Europabrede aanpak van het probleem kan vooralsnog vooral op kritiek rekenen. In mei stelde de Europese Commissie voor  om hostingbedrijven, maar ook chatdiensten, te verplichten hun internetverkeer te scannen op kinderpornografisch materiaal. De onafhankelijke privacywaakhond van de EU uitte vorige week grote zorgen over de impact op de privacy van het voorstel.  Ook Gerkens acht het plan niet proportioneel. „Je gaat zo veel data verzamelen dat je het  niet menselijkerwijs  meer kan identificeren. Je moet dan met algoritmes gaan werken en dat kan verschrikkelijk misgaan.” De Nederlandse aanpak is minder ingrijpend én werkt ook, zegt ze. „Je ziet hoever je kan komen op basis van vrijwilligheid en relatief simpele maatregelen.” Update (3 augustus 2022): Dit bericht is aangevuld met onder meer de reactie van Arda Gerkens.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/03/aantal-anonieme-meldingen-over-kinderporno-dit-jaar-fors-gedaald-a4138035
2022-08-03||We stoppen elkaar graag in hokjes. Dit boek helpt daarbij||Een pittige boektitel stimuleert de verkoop. Omringd door idioten is zo’n vondst. Wie een geschenk zoekt voor vriend of collega valt al snel voor deze vette knipoog. Bonnetje wel goed bewaren, want dit boek staat al tijdenlang in de hitlijst van kassuccessen. ‘Hè, jammer, dit heb ik al.’ Thomas Erikson:  Omringd door idioten.  Vert. Wiveca Jongeneel,  HarperCollins, 320 blz. € 15 De titel is een variatie op de grap die alle kinderen leuk vinden: ‘Wie dit leest, is gek.’ De idioten in het boek van Thomas Erikson zijn vier menstypen, die worstelen met elkaars verschillen in karakter en gedrag. Het boek leest als een potje Mens-erger-je-niet, met z’n pionnen in vier kleuren. De rode ‘poppetjes’ zijn dominant, snelle beslissers, stresskonijnen. De gele zijn creatief en altijd lekker bezig – vooral met zichzelf. De groene zijn zorgzaam: brave maar passieve types. De blauwe zijn starre mensen van de klok, en regels zijn regels. Hele volksstammen zijn inmiddels door de wasstraat van een kleurentest gehaald om hun ‘kerncompetenties’ en/of ‘werkstijlen’ te typeren.  Eén probleem is er wel. De wetenschappelijke basis van deze kleurentheorieën is wankel. Mensen zijn sociale wezens, kuddedieren. Ze schikken en plooien zich. Een zogenaamd knalrode baas kan tegelijkertijd, thuis naast een staalblauwe partner, een mosgroene pantoffelheld zijn. Is de mens als een dier, dan toch vooral een kameleon – en minder vaak een leeuw, lam, uil of paradijsvogel. Thomas Erikson doet dan ook opvallend niet zijn best om zijn bestseller wetenschappelijk te onderbouwen. Iets van zijn bronnen geeft hij wel prijs. Hij blijkt  zich te verlaten op Hippocrates, de Azteken en  Amerikaanse publicaties uit de jaren twintig  en veertig van de vorige eeuw. Begrijpelijk dus dat het ‘Idioten’-boek in professionele kring de nodige weerstand heeft opgeroepen. Dan Katz, een Amerikaanse psychotherapeut, verbonden aan de universiteit in Harvard, diskwalificeerde het werk van Erikson als „een van de grootste schandalen in de pseudowetenschappen uit de recente geschiedenis”. De meeste mensen gedragen zich als groene, lieve schatten Het zal de schrijver en zijn uitgevers, in tientallen landen, vast onberoerd laten. ‘Wereldwijd 1,5 miljoen exemplaren verkocht’, staat op de omslag van de Nederlandse vertaling (twaalfde druk). Mensen stoppen elkaar nu eenmaal graag in hokjes. Dit boek helpt daarbij. Erikson is slim genoeg om zijn betoog hier en daar ook zelf te relativeren. Hij vermeldt dat slechts 5 procent van alle geteste mensen monomaan gedrag vertoont, dat met één kleur te typeren valt. Zo’n 80 procent zou tweekleurig zijn en 15 procent driekleurig. De kleur groen rolt het vaakst uit de tests, meestal in combinatie met één andere kleur. Rode mensen, puur of gemengd, vormen de kleinste groep. Juist dit leert wat we eigenlijk al wisten. De meeste mensen gedragen zich als groene, lieve schatten. Wie zich anderskleurig voordoet, mag zichzelf aankijken in de spiegel. Komt dat door zelfoverschatting, controledwang en/of onzekerheid?||https://www.nrc.nl//nieuws/2022/08/03/we-stoppen-elkaar-graag-in-hokjes-dit-boek-helpt-daarbij-a4138036
2022-08-03||Verkoop snorfietsen met benzinemotor blijft na 2025 toch toegestaan||Het kabinet gaat de verkoop van snorfietsen met een benzinemotor toch niet verbieden. Dat bevestigt een woordvoerder van het ministerie van Infrastructuur en Waterstaat na berichtgeving van NU.nl. In het Nederlandse klimaatakkoord van 2019, gebaseerd op het Klimaatakkoord van Parijs uit 2015, stond vastgelegd dat de verkoop vanaf 2025 verboden zou worden. Snorfietsen zijn scooters met een lagere maximumsnelheid dan bromfietsen en motorfietsen. Aanbieders mogen snorfietsen op brandstof nu toch blijven verkopen na 2025, omdat een verbod in strijd is met de interne markt van de EU. Die markt betekent vrij verkeer van onder meer goederen. Het ministerie zegt op zoek te gaan naar maatregelen om de verkoop van elektrische snorfietsen te stimuleren. Staatssecretaris Vivianne Heijnen (Infrastructuur, CDA) wil de Tweede Kamer uiterlijk in het najaar informeren om welke mogelijke maatregelen het gaat. De populariteit van elektrische brom- en snorfietsen neemt al toe. De helft van alle nieuwe exemplaren was in het eerste kwartaal van 2022 elektrisch aangedreven. Vorig jaar bedroeg dat aandeel na de eerste drie maanden nog 37,5 procent. Wel lag het percentage bij snorfietsen (43,5 procent) iets lager dan bij bromfietsen. Volgens brancheorganisaties RAI en Bovag komt de toegenomen populariteit doordat fabrikanten de afgelopen jaren flink hebben geïnvesteerd in de kwaliteit van elektrische modellen, waardoor die minder kosten. Mogelijk spelen ook de hogere brandstofprijzen een rol.||https://www.nrc.nl//nieuws/2022/08/03/verkoop-snorfietsen-met-benzinemotor-blijft-vanaf-2025-toch-toegestaan-a4138032
2022-08-03||Het portret met de ‘te grote oren’||Er was eens een arme schilder… Dit verhaal over een afgewezen portret leest als een somber sprookje, zoals de kunstcriticus Rudy Hodel het in het Fries eens omschreef: „It lest as in swart mearke: der wie ris in earme skilder…”.  Die arme schilder was Sjoerd de Vries, begonnen als  huisschilder, geëindigd als gewaardeerd Fries kunstenaar. Hij is in 2020 in Leeuwarden overleden, 78 jaar oud. De Vries was een kunstenaar die zijn landschappen en portretten schilderde en kerfde in karton, waarvoor hij oude boekomslagen gebruikte, van boeken die nog met beenderlijm gelijmd waren. Zijn sobere Friese landschappen, met messneden als rijen van rietstengels zijn nog steeds bekend.  Eén portret van hem is berucht. Dat is het portret dat hij in 1971 schilderde van Leeuwardens langstzittende naoorlogse burgemeester, mr. A. van der Meulen. Het begon vol goede bedoelingen. Om de arme schilder te steunen, kreeg De Vries opdracht via de steunregeling voor kunstenaars uit die tijd, de BKR, om drie nog levende Leeuwarder oud-burgemeesters te portretteren. Die konden in het gemeentehuis opgehangen worden. De eis: dat het portret tot 10 jaar na zijn dood niet publiekelijk getoond zou worden De Vries kweet zich schilderend en snijdend in karton van zijn taak, en twee van de drie geportretteerden waren tevreden. Zo niet mr. A. van der Meulen. Hij vond zijn oren te groot, hij loensde, zijn haar klopte niet, kortom, zo schreef de gekwelde geportretteerde: „De afbeelding is niet overeenkomstig de werkelijkheid, in het bijzonder het onderste gedeelte van het gezicht; de oren zijn te groot; de haarkleur is afwijkend.” Van der Meulen vroeg de kunstenaar het schilderij aan te passen. Die weigerde. En de oud-burgemeester, jurist, stapte naar de rechter. Met een beroep op het portretrecht eiste hij dat het geschilderde portret tot 10 jaar na zijn dood niet publiekelijk getoond mocht worden. Dat recht heb je, volgens artikel 20 van de Auteurswet, als het gaat om een  in jouw opdracht gemaakt portret. De rechter gaf Van der Meulen gelijk. Want al was de oud-burgemeester niet strikt genomen de opdrachtgever, het schilderij was toch voor hem, bedoeld als eerbetoon. Het schilderij ging in een depot in het Fries Museum. Tot chagrijn van de kunstenaar, die het portret inclusief oren „charmant” vond, zoals hij later in NRC zei.  Toen Van der Meulen in 1993 overleed, wilde De Vries, die zich als onbenul weggezet voelde, het schilderij exposeren. Maar de weduwe van de burgemeester stak daar een stokje voor.  Weer volgden rechtszaken, de scheldende schilder werd uit de rechtszaal gezet.  Pas in 2003 mocht het portret, dat alleszins lijkt, weer getoond worden. Tot vreugde van de kunstenaar. Het hangt nu  in de permanente opstelling van het Historisch Centrum Leeuwarden, bij de twee andere burgemeestersportretten die De Vries maakte. Volgens journalist Martin van Amerongen was de kunstenaar de oud-burgemeester op diens oude dag nog één keer tegengekomen in Leeuwarden. Dat ging zo, volgens Van Amerongen: „‘Dag meneer Van der Meulen, kent u mij nog?’ vroeg de kunstenaar. ‘Nee, neem me niet kwalijk, ik ben niet zo goed in gezichten’, antwoordde de ex-magistraat.”||https://www.nrc.nl//nieuws/2022/08/03/het-portret-met-de-te-grote-oren-a4138033
2022-08-03||Diepe menselijkheid bij opera ‘Blauwbaards Burcht’ in de oude Melkfabriek||Blauwbaards burcht van Béla Bartók door NJO. Muzikale leiding: Antony Hermus. Regie: Kenza Koutchoukali. Gezien: 2/8 Melkfabriek Arnhem; herh. t/m 6/8. Inl.: muziekzomer.nl   Bij de combinatie van muziektheater en industrieel erfgoed denk je al snel aan de Duitse Ruhrtriennale, het festival dat volgende week weer van start gaat in de historische fabriekshallen van het Ruhrgebied. Maar wat blijkt: in Arnhem staat de Melkfabriek en die bezit een vergelijkbare rauwe charme.  Dinsdagavond bracht Het Nationaal Jeugdorkest (NJO) er een nieuwe productie van Béla Bartóks eenakter Blauwbaards burcht, in het kader van Muziekzomer Gelderland. Erg gangbaar is de opera niet en het pleit voor NJO dat ze dit compact meesterwerk aanpakken. De voorstelling is nog tot en met zaterdag te zien en het is absoluut de moeite waard om te gaan kijken. Het festival (voorheen de NJO Muziekzomer), nog tot en met 14 augustus, is op zo’n dertig zeer diverse locaties, variërend van het voormalig zendstation in Radio Kootwijk tot een wijngaard. En dus die Melkfabriek, een stadsruïne met veel beton en staal. Via een binnenplaats bereikte je een diepe ruimte met pilaren die optimaal bespeeld werd. Het orkest van jonge talenten zat centraal, vooraan was een elementaire vloer, maar ook het achterpodium en de coulissen maakten dankzij de belichting van Teus van der Stelt deel uit van de scène. Bovendien dook danseres Lucinda Wessels telkens op, als een eenpersoons-flashmob, om de handeling van reliëf te voorzien. Bartóks Blauwbaard is een psychologische remake van het sprookje van Perrault waarin Blauwbaard en zijn geliefde Judith hartstochtelijk van elkaar houden, maar verstrikt raken in het verleden. „Ben je bang?”, vraagt Blauwbaard herhaaldelijk. Er zijn immers de geruchten over wat hij met zijn eerdere vrouwen heeft gedaan. Judith, sterk en onafhankelijk, eist dat hij zijn zeven gesloten deuren voor haar opent, maar ze laat zich niet intimideren door de folterkamer, de bebloede juwelen, het tranenmeer. Zij wil iets anders weten: „Hield je meer van haar dan van mij?” Bartóks verrukkelijk rijke muziek is zowel betoverend suggestief als haast ondraaglijk expliciet – het schril verklankte bloed zie je zo voor je. Het jonge orkest speelde uitstekend onder Antony Hermus, die als geen ander een collectief kan smeden dat meer is dan de som der delen. Dragers van de voorstelling waren niettemin de beide geweldige solisten, de helder-warme mezzo Barbara Kozelj en de flexibele bariton Marc Pantus. Hun stemmen kleurden prachtig en met hun innemende spel brachten ze de karakters tot leven. In de gedetailleerde personenregie van Kenza Koutchoukali was hun liefde bovenal tragisch en schemerde door de buitenissige omstandigheden een diepe menselijkheid. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/03/diepe-menselijkheid-bij-opera-blauwbaards-burcht-in-de-oude-melkfabriek-a4138031
2022-08-03||Jezus Leeft wint rechtszaak over demonstratie bij abortuskliniek Utrecht||De burgemeester van Utrecht heeft vorig jaar onterecht een andere plek aangewezen voor een anti-abortusdemonstratie van de politieke partij Jezus Leeft. De bestuursrechter oordeelde woensdag dat de burgemeester onvoldoende heeft onderbouwd waarom de demonstratie niet bij het Vrelinghuis in Utrecht mocht plaatsvinden.  Drie demonstranten van Jezus Leeft wilden op 5 mei vorig jaar met een ambulance en spandoeken voor abortuskliniek het Vrelinghuis in Utrecht staan. Eén dag voor de demonstratie besloot burgemeester Sharon Dijksma (PvdA) hier voorschriften aan te verbinden, waardoor de ambulance alleen geparkeerd mocht worden op een laad- en loszone zeventig meter verderop. De verkeerssituatie bij het Vrelinghuis was volgens Dijksma niet geschikt voor het houden van een demonstratie. Hoewel de demonstratie nooit plaatsvond, stapte Jezus Leeft naar de bestuursrechter. De rechtbank oordeelt  dat de burgemeester in haar besluitvorming alleen de stoep recht voor de kliniek en de stoep aan de overkant meenam, en niet de parkeerplekken aan de overkant van de straat. Dat had wel gemoeten omdat de burgemeester er niet van uit mocht gaan dat de demonstratie op de stoep zou plaatsvinden, zegt de rechtbank. Het verplaatsen van de demonstratie naar de laad- en loszone is volgens de rechtbank destijds niet voldoende gemotiveerd. De burgemeester moet opnieuw een besluit nemen.  Jezus Leeft wil vaker demonstraties organiseren voor de kliniek, maar de uitspraak betekent niet dat de partij kan demonstreren op het parkeervak voor de abortuskliniek; die beslissing blijft aan de burgemeester, zegt de rechtbank. ||https://www.nrc.nl//nieuws/2022/08/03/jezus-leeft-wint-rechtszaak-over-demonstratie-bij-abortuskliniek-utrecht-a4138030
2022-08-03||&#8216;Nederlandse bedrijven verdienden miljoenen aan bouwprojecten in Qatar&#8217;||Nederlandse bedrijven zouden miljoenen hebben verdiend aan verschillende bouwprojecten rond het WK voetbal in Qatar. Dat schrijft dagblad Trouw woensdag op basis van eigen onderzoek. Volgens de krant hebben Nederlandse ingenieursbureaus, architecten en bouwbedrijven projecten uitgevoerd om de infrastructuur te ontwerpen of bouwen. De keuze voor het toernooi in de Golfstaat is fel bekritiseerd: in Qatar werken arbeidsmigranten onder erbarmelijke omstandigheden, waardoor duizenden van hen zijn omgekomen. Mensenrechtenorganisaties spreken al langer van „moderne slavernij”, maar desondanks wilden Nederlandse bedrijven zaken doen op het schiereiland. Zo noemt de krant staalbedrijf Frijns Staal, dat miljoenen zou hebben verdiend aan de ontwikkeling van een luchthaven. Het bedrijf was woensdagochtend nog niet bereikbaar voor een reactie aan NRC. Andere bedrijven die volgens het dagblad in Qatar zaken deden, waren onder meer BAM, Royal HaskoningDHV, Boskalis en Arcadis. Het is niet de eerste keer dat Nederlandse organisaties worden gelinkt aan het bekritiseerde voetbaltoernooi, dat van 21 november tot 18 december wordt gespeeld in de oliestaat. Zo schreef de Volkskrant vorig jaar december dat pensioenfondsen uit ons land volop beleggen in Qatar. De pensioenfondsen zouden onder meer beleggen in staatsobligaties van de Qatarese overheid en het staatsoliebedrijf. Daardoor zou de bouw van de WK-stadions rechtstreeks zijn betaald vanuit Nederland.  Hoeveel arbeidsmigranten precies zijn omgekomen bij de bouw van de WK-stadions en de infrastructuur daaromheen, is niet bekend. The Guardian stelde op basis van eigen onderzoek dat zeker 6.500 arbeidsmigranten zijn omgekomen, maar dat het daadwerkelijke aantal waarschijnlijk nog hoger ligt.  De arbeiders werkten in de oliestaat aan de bouw van zeven nieuwe voetbalstadions, een nieuwe luchthaven, wegennetwerk, openbaar vervoersvoorzieningen en hotels. Zij moesten lange dagen onder onveilige omstandigheden in flinke hitte doorwerken. Mensenrechtenorganisaties uiten al langer harde kritiek op de omgang van het Qatarese regime met buitenlandse werknemers, van wie er naar schatting 2 miljoen in Qatar wonen. ||https://www.nrc.nl//nieuws/2022/08/03/nederlandse-bedrijven-verdienden-miljoenen-aan-bouwprojecten-in-qatar-a4138028
2022-08-03||PostNL biedt alle bezorgers vast contract aan||In een poging nieuwe arbeidskrachten aan te trekken, krijgen alle bezorgers van PostNL voortaan een vast contract aangeboden. Dat betekent dat alle nieuwe postbodes en de ongeveer duizend die momenteel nog een tijdelijke aanstelling hebben, vast in dienst kunnen komen. Dat heeft de post- en pakketbezorger woensdag bekendgemaakt. In totaal werken zo’n 16.500 bezorgers voor PostNL. PostNL en vakbonden spraken in mei een nieuwe cao af voor postbezorgers. Daarin werd vastgelegd dat alle postbezorgers recht hebben op een loonsverhoging van 8 procent en dat ze in sommige werkgebieden een bonus van maximaal 250 euro krijgen. Directeur post Bob van Ierland zegt met de vaste contracten nieuwe bezorgers aan te willen trekken, want „dat is hard nodig in de huidige krappe arbeidsmarkt”. Ook hoopt hij bezorgers op deze manier „meer zekerheid” te kunnen bieden.  Net als veel andere sectoren, kampt de post- en pakketbezorgingsbranche met grote personeelstekorten. PostNL stelde eerder zo’n 1.300 bezorgers tekort te komen. Dagbladuitgeverijen DPG Media (onder meer de Volkskrant en het AD) en het Mediahuis (NRC en De Telegraaf) beloofden eerder een bonus van 1.000 euro voor nieuwe krantenbezorgers. Zo wilden ze het „gigantische tekort” aan personeel terugdringen. ||https://www.nrc.nl//nieuws/2022/08/03/postnl-biedt-alle-bezorgers-vast-contract-aan-a4138029
2022-08-03||De worsteling van een componist met zijn requiem voor Auschwitz||Het verhaal had mooi kunnen zijn. Componist bezoekt Auschwitz en vindt daar inspiratie voor een requiem voor de doden. De eerste drie kwartier muziek heeft hij in drie weken klaar. Maar dan stopt het. Al met al zal het hem twintig jaar kosten om het muziekstuk af te maken. De componist heet Roger Moreno-Rathgeb, hij is een Zwitsers-Nederlandse Sinto en hij woont in een woonwagen in Vaals. Dat heb ik uit De Limburger. Zijn ‘requiem voor Auschwitz’ is voor het eerst opgevoerd in 2012 in Amsterdam toen het ‘Zigeunertransport’ werd herdacht. In mei 1944 werden 245 Nederlandse Roma en Sinti via Westerbork naar Auschwitz gestuurd.  Dat heb ik ook moeten opzoeken. Op dinsdagavond zond de NTR Requiem voor Auschwitz – de film uit, een film van Bob Entrop die al zeker  veertien films over Roma en Sinti heeft gemaakt. En eerlijk gezegd weet ik niet zo goed waar ik naar heb zitten kijken. Als ik het aardig breng, dan zou ik zeggen dat ik naar een portret heb gekeken van  componist Roger Moreno-Rathgeb.  Hij is gefilmd toen hij net aan het requiem begon. Je ziet hem kort, in 1998, als hij is vastgelopen. En hij is heel uitgebreid gefilmd toen het af was en werd uitgevoerd tijdens de Holocaust Memorial Day in Berlijn, in 2020. Maar daarmee is alles gezegd, want meer kom ik niet over deze man te weten. Niets over zijn achtergrond, niets over het proces van componeren of waarom het niet lukte en toen toch weer wel. Ja, hij vertelt dat hij tussendoor nóg een keer  „een kijkje in het kamp” was gaan nemen om inspiratie op te doen. Maar het omgekeerde gebeurde, het bezoek greep hem zo aan dat hij helemaal niet meer kon componeren. Bob Entrop lardeert zijn film over de componist met getuigenissen uit een film (Een stukje blauw in de lucht) die hij in 2007 maakte over de 245 Nederlandse Roma en Sinti die tijdens de Tweede Wereldoorlog naar Auschwitz werden gedeporteerd. Slechts dertig mensen overleefden het. In kortgeknipte fragmenten vertellen twee Auschwitz-overlevenden  hun geschiedenis, en één man die als jongetje ontsnapte aan het treintransport.  Met die getuigenissen worden in déze film (over de componist) hun kleinkinderen „geconfronteerd”. Ze kijken op de laptop naar het verhaal van hun oma en/of opa. Ze moeten huilen, natuurlijk, en de camera brengt dat  uitvoerig in beeld.   Dan zijn we weer terug bij de componist. Nu zit hij in het vliegtuig, wéér op weg naar Auschwitz. Hij ziet er tegenop, want „Auschwitz went nooit”. Dit keer wil hij vier leden rondleiden van het Nederlands Begeleidingsorkest, die zijn requiem zullen uitvoeren bij de Dodenherdenking in Zutphen. Hij vindt het belangrijk dat ze de „lading” voelen ónder zijn muzieknoten.  Hij wandelt met wapperende zwarte cape langs de barakken. Hij passeert de toegangspoort en loopt langzaam langs de treinrails. Die beelden worden zo vaak herhaald, dat je er als kijker nauwelijks nog iets bij kunt voelen. Hij gidst de orkestleden door het museum. Langs de stapel schoenen, de koffers  met de namen erop, de afgeschoren haren. Weer buiten mogen de orkestleden om de beurt vertellen wat zij het aangrijpendst vonden. De noten van zijn eigen requiem neuriënd staat de componist bij de ovens. „Hier gebeurde het.” Op 2 augustus 1944 werden daar alle nog levende Roma en Sinti in Auschwitz vermoord om plaats te maken voor een transport Hongaarse Joden.  De film eindigt met het slotakkoord van zijn requiem, gefilmd in 2020 in Berlijn. Zijn ouders zitten ook in de zaal. Zijn ze trots, vraagt Bob Entrop. Ja, ze zijn trots. „Hoe trots?”. Heel trots. Waar keek ik nou naar? Niet naar een portret van een componist. Niet naar een degelijke documentaire over de vervolging van Sinti en Roma. Het was te veel en te weinig tegelijk, en dat zo bruusk door elkaar geklutst, dat het  pijn deed.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/03/de-worsteling-van-een-componist-met-zijn-requiem-voor-auschwitz-a4138027
2022-08-03||Oud-olympiër Koen Verweij beëindigt schaatscarrière||Oud-olympiër Koen Verweij stopt om medische redenen met het wedstrijdschaatsen. Dat zegt hij in een woensdag gepubliceerd interview met De Telegraaf. Zijn lichaam, met name zijn rug, kan het schaatsen op topniveau naar eigen zeggen „niet meer aan”. Verweij won verschillende olympische medailles en richtte samen met zijn toenmalige vriendin Jutta Leerdam, eveneens professioneel schaatser, een eigen ploeg op.  „Ik ben ook niet iemand die dan maar gaat meedoen voor spek en bonen, omdat ik het zo leuk vind om rondjes te rijden”, zegt Verweij tegen De Telegraaf. „Als ik aan de start sta, wil ik strijden om eremetaal en het liefst grenzen verbreken. Nu dat niet meer kan, blijft er voor mij één optie over: stoppen.” Desalniettemin zegt Verweij het „niet makkelijk” te vinden te stoppen met zijn schaatscarrière.  Verweij’s grootste prestaties waren de medailles die hij op de Olympische Spelen behaalde: goud op de ploegenachtervolging en zilver op de 1.500 meter, allebei in 2014 in het Russische Sotsji. In dat jaar werd hij ook wereldkampioen allround. Vier jaar later in het Zuid-Koreaanse Pyeongchang won hij tweemaal brons, eveneens op de ploegenachtervolging en ook op de massastart, die toen voor het eerst op de Olympische Spelen werden gehouden. Voor de Spelen van 2022, in Beijing, wist hij zich niet te plaatsen. ||https://www.nrc.nl//nieuws/2022/08/03/oud-olympier-koen-verweij-beeindigt-schaatscarriere-a4138026
2022-08-03||Just Eat Takeaway lijdt verlies vanwege miljardenafschrijving op Grubhub||Maaltijdplatform Just Eat Takeaway heeft 3 miljard euro afgeschreven op de boekwaarde van het Amerikaanse dochterbedrijf Grubhub. Mede daardoor heeft Just Eat Takeaway een verlies van 134 miljoen euro op het bedrijfsresultaat geleden. Over de afgelopen zes maanden bezien kampt het bezorgbedrijf met een tekort van 3,5 miljard euro. Dat is woensdag bekendgemaakt bij de presentatie van de halfjaarcijfers.  De waarde van Grubhub is de afgelopen maanden fors gedaald. Vorig jaar betaalde Just Eat Takeaway nog 6,4 miljard euro voor de onderneming, die zware concurrentie heeft van andere maaltijdbezorgers. Onder druk van aandeelhouders heeft Just Eat Takeaway Grubhub weer in de etalage gezet, maar tot een overname is het tot dusver niet gekomen.  Just Eat Takeaway, het moederbedrijf van Thuisbezorgd.nl, zag het aantal bestellingen het afgelopen halfjaar met 7 procent dalen in vergelijking met de eerste zes maanden van 2021. Wel nam de omzet licht toe tot 2,8 miljard euro. Reden is waarschijnlijk de coronapandemie, waarin bezorgbedrijven floreerden mede doordat restaurants moesten sluiten.  Naast de halfjaarcijfers maakte Just Eat Takeaway ook bekend dat operationeel directeur Jörg Gerbig terugkeert bij het bedrijf. De Duitser werd begin mei geschorst vanwege beschuldigingen van grensoverschrijdend gedrag bij een evenement van Just Eat Takeaway.  Een extern onderzoek naar het incident is inmiddels afgerond. De inhoud daarvan is niet bekendgemaakt. De raad van commissarissen heeft geconcludeerd dat hij terug kan keren, maar aandeelhouders kunnen nog stemmen over de herbenoeming van Gerbig.||https://www.nrc.nl//nieuws/2022/08/03/just-eat-takeaway-lijdt-verlies-vanwege-miljardenafschrijving-op-grubhub-a4138025
2022-08-03||Meerderheid in Kansas stemt tegen het afschaffen van het recht op abortus||In de Amerikaanse staat Kansas heeft een meerderheid van de stemgerechtigden woensdag voor het behoud van abortusrechten gestemd. Dat melden internationale persbureaus. Kansas is de eerste staat waar sinds het terugdraaien van het landelijk recht op abortus een referendum werd gehouden. Met 65 procent van de stemmen betekent de uitslag een grote overwinning voor voorstanders van abortusrechten in de Verenigde Staten.  In juni dit jaar werd het nationale recht op abortus in de VS afgeschaft. Daarmee werd een streep gezet door de Roe v. Wade-uitspraak van 1973. Sindsdien mogen Amerikaanse staten zelf beslissen welke regels er voor abortus gelden. Kansas wilde met een amendement het recht op abortus uit de staatsgrondwet schrappen. Ook zou de wetswijziging een einde betekenen van overheidsfinanciering voor abortus. Met de uitkomst van het referendum blijft het recht op abortus een grondrecht in Kansas.  In een verklaring zegt president Joe Biden dat de uitslag duidelijk maakt  wat de meerderheid van de Amerikanen verlangt: dat vrouwen toegang moeten hebben tot abortus en recht hebben op hun eigen beslissingen. Anti-abortusactivisten zijn teleurgesteld. Woordvoerder Mallory Carroll van een nationale anti-abortusgroep spreekt tegen persbureau AP van een „enorme teleurstelling”.  Sinds de uitspraak van het Hooggerechtshof in juni is in zestien staten al een gedeeltelijk of een geheel verbod op abortus van kracht. In negen andere staten, waaronder Michigan en Pennsylvania, moet nog een beslissing worden genomen. ||https://www.nrc.nl//nieuws/2022/08/03/meerderheid-in-kansas-stemt-tegen-het-afschaffen-van-het-recht-op-abortus-a4138024
2022-08-03||Hoe de Noordzee een industriegebied werd||Vanaf de redactie van NRC vertellen we je elke dag hét verhaal van de dag. Nieuwsverhalen die raken, verrassen of iets aan het licht brengen. Maar wat gebeurt er na de eindtune? Deze week hoor je van vijf verhalen hoe het verder ging. In februari zat redacteur Hans Steketee gespannen naast zijn marifoon toen vrachtschip Julietta D tijdens een storm stuurloos op een olietanker botste. Het riep de vraag op of de Noordzee niet te vol raakt. Vrachtschepen, windturbines, vissers en natuurgebieden vechten er om ruimte. Hij besloot aan boord te stappen van een loodsvaartuig om te zien hoe het industriegebied op de Noordzee erbij ligt. Zijn ongelukken te voorkomen?||https://www.nrc.nl//nieuws/2022/08/03/hoe-de-noordzee-een-industriegebied-werd-a4138023
2022-08-03||Gea gaat wéér niet op vakantie dit jaar, de benzine is veel te duur||
 Bijna was ze op vakantie gegaan, voor het eerst in tien jaar. Gea Zegveld uit Veenendaal wilde een kennis in Hongarije bezoeken. Maar alleen aan de benzine zou ze al 400 tot 500 euro kwijt zijn, had ze berekend. Nog los van de uitgaven daar. „Dan wil je samen uit eten gaan, of iets gaan doen. En dan denk ik: nee, dit wordt hem niet.” Dus ook dit jaar blijft ze thuis. Zegveld weet hoe je zuinig moet leven. Als alleenstaande moeder voedde ze vier kinderen op, naast haar drukke baan in de thuiszorg. „Dat was pittig”, zegt ze, ook financieel. „Kleding kocht ik vaak tweedehands. En mijn kinderen konden niet altijd naar een verjaardagsfeestje”, zegt ze. Want hoe moest Zegveld steeds al die cadeautjes betalen? Haar kinderen zijn nu volwassen, maar de snel stijgende prijzen dwingen Zegveld opnieuw tot extra zuinigheid. Haar hand rust op haar stoffen boodschappentrolley vol aanbiedingen uit de goedkope ‘eurowinkel’ waar ze net vandaan komt – er steekt een pak keukenrollen uit. Gea Zegveld (55) Leeft van een arbeidsongeschiktheidsuitkering en moet steeds zuiniger leven. Vlees koopt Zegveld niet meer. Te duur, en ze vindt het eerlijk gezegd ook minder lekker dan vroeger. „Ik ben een beetje vega geworden.” Bij het koken is ze zuiniger geworden met gas. „Dan denk ik: die groenten en aardappels kunnen ook wel in één pan.” En sinds een paar weken doucht ze lauwwarm. „Nu is het gewoon fris, fruitig.” Ze lacht: „Ben je ook gelijk wakker.” De laatste jaren leeft Zegveld van een arbeidsongeschiktheidsuitkering. Vijf jaar geleden kreeg ze een hernia, en een operatie maakte de ellende alleen maar groter. „Daarna kon ik niet meer lopen.” Ze revalideerde, maar heeft nog steeds dagelijks pijn in haar rug en vermoeide benen. Een lichtpuntje is haar verhuizing  van de eengezinswoning, waar ze haar kinderen grootbracht, naar een flat. „Klein maar fijn.” En: gelijkvloers. „Als je ouder wordt, is dit ideaal.” Eén ding moet haar nog van het hart: „Gezonde producten moeten ze echt goedkoper maken.” Zelf eet ze dagelijks groenten en twee of drie stuks fruit, ook al is dat een aanslag op haar portemonnee. „Wie gezond wil leven, moet daar echt te veel moeite voor doen. Dan vraag ik me af: moet het nou echt zo duur zijn?”   Illustratie Stella Smienk Meer afleveringen 
				Duurder leven
			||https://www.nrc.nl//nieuws/2022/08/03/gea-gaat-weer-niet-op-vakantie-dit-jaar-de-benzine-is-veel-te-duur-a4138011
2022-08-03||Column | ‘Dit land is kapot’||Sociale huurwoningen die met voorrang naar statushouders gaan. ‘Dit land is kapot’. Een cruiseschip kan geen Oekraïners opvangen vanwege de stikstofregels. ‘Dit land is kapot’. Trekkers op de snelweg. ‘Dit land is kapot’. Er werd een schot gelost richting een minderjarige boerenzoon. ‘Dit land is kapot’. VWS verkiest een dwangsom boven het openbaar maken van communicatie. ‘Dit land is kapot’. Een Syriëganger mag zijn Nederlanderschap behouden omwille van zijn kinderen. ‘Dit land is kapot’. Studenten moeten hun huis verlaten omdat Amalia er komt wonen. ‘Dit land is kapot’. Zes vierkante meter voor 550 euro. ‘Dit land is kapot’. Een boete voor Ongehoord Nederland. ‘Dit land is kapot’. Gijp, Derksen en Genee lijken te vertrekken na nieuwe rel. ‘Dit land is kapot’. Iedereen die een X in plaats van een M of V in het paspoort wil, mag dat wellicht straks. ‘Dit land is kapot’. Rijkswaterstaat sluit de Ketheltunnel bij Rotterdam vanwege personeelsgebrek. ‘Dit land is kapot’.  Kabinet huurt een extern bureau in om te bepalen wat groente en fruit is. ‘Dit land is kapot’. Prentenboeken moeten dieren realistischer gaan tekenen. ‘Dit land is kapot’. Vrouwen die preuts worden genoemd als ze niet topless willen zonnen. ‘Dit land is kapot’. De kaasmarkt in Alkmaar wordt afgelast vanwege de hitte. ‘Dit land is kapot’.  Alle jonge vrouwen in de trein  hebben nepwimpers. ‘Dit land is kapot’. Ergens in de afgelopen paar jaar is dat tere vaasje waar onze recordpremier Nederland in een open brief mee vergeleek, met een rotvaart tegen de muur gesmeten. Dat denk ik als ik voor de zoveelste keer in korte tijd op Twitter lees dat Nederland kapot is. Een kleine zoektocht leert me dat  deze constatering voorheen pak hem beet een tiental keer per jaar te lezen was; tegenwoordig is het constant raak. Bovenstaande bloemlezing is afkomstig uit slechts de afgelopen drie maanden.  En werkelijk alles is inmiddels aanleiding genoeg, de inflatie heeft ook onze online woede bereikt. Een steeds bozer en brozer vaasje, dat Nederland. Ik stel me de moderne variant voor van het gesprek met je ouders  als je vroeger  zei dat je ‘honger’ had. „Nee, lieverd, Oekraïne, dáár is het kapot. Wat jij hebt, is groeiende onvrede over maatschappelijke gebeurtenissen en ontwikkelingen binnen je westerse, relatief geprivilegieerde umfeld.”      Nederland is natuurlijk niet kapot. Maar waanzinnig gaaf kun je het inmiddels ook niet meer noemen.||https://www.nrc.nl//nieuws/2022/08/03/dit-land-is-kapot-2-a4137988
2022-08-03||Dood bij viaduct verdacht||De politie onderzoekt de mogelijke betrokkenheid van een vrouw bij de dood van een andere vrouw in het Twentse Haaksbergen. De twee vrouwen werden in de nacht van zondag op maandag door de politie onder een viaduct gevonden. De ene vrouw was overleden, de andere zwaargewond. Ze zijn vanaf het viaduct op het asfalt daaronder terecht gekomen. Of de vrouwen zijn gevallen, geduwd of gesprongen is niet duidelijk. Volgens RTV Oost blijken de twee vrouwen moeder en dochter te zijn. De politie wil dit niet aan NRC bevestigen. De vrouw die nog leeft, volgens RTV Oost de 36-jarige dochter, ligt met zware verwondingen in het ziekenhuis. In de loop van maandagochtend heeft de politie haar in het ziekenhuis aangehouden. Ze wordt verdacht van mogelijke betrokkenheid bij de dood van de andere vrouw, volgens RTV Oost haar moeder. De vrouw is bij kennis, maar heeft nog geen verklaring afgegeven omdat „de zorg voorgaat”, zegt een woordvoerder van de politie. In de nacht van zondag op maandag kreeg de politie een melding dat er twee personen waren aangetroffen op de rijbaan van de N18 bij Haaksbergen. Aanvankelijk ging de politie er volgens RTV Oost vanuit dat er sprake was van een verkeersongeluk, maar omdat de vrouwen los van de verwondingen van de val ook nog ander „verdacht letsel” hadden, wordt het incident gezien als een mogelijk misdrijf. Momenteel doet de politie een buurtonderzoek om te achterhalen waar de vrouwen voorafgaand aan het incident zijn geweest. In de omgeving van het viaduct zijn volgens de politie de twee fietsen van de vrouwen gevonden. Ook worden de verwondingen van de overleden vrouw nog onderzocht. (NRC)||https://www.nrc.nl//nieuws/2022/08/03/dood-bij-viaduct-verdacht-a4138014
2022-08-03||Natuurvergunning F1 niet opgeschort||De natuurvergunning voor het Formule 1-circuit van Zandvoort komt voorlopig niet in gevaar. De Raad van State heeft dinsdag geoordeeld dat de activiteiten en evenementen op het terrein in september door kunnen gaan. Volgend jaar volgt een definitieve uitspraak van de hoogste bestuursrechter.   Vier natuur- en milieuorganisaties spanden een zaak aan tegen het evenement, omdat de race zou leiden tot stikstofneerslag in een nabijgelegen beschermd natuurgebied. De Raad van State maakte een afweging tussen het natuurbelang aan de ene kant en „de algemene en economische belangen van circuit Zandvoort” aan de andere kant.  De voorzieningenrechter oordeelt in het voordeel van de organisatie van het circuit en wijst daarbij naar de investeringen die zijn gedaan in en om het gebied van het evenement. Ook speelt mee dat er bij de vergunning voorschriften zijn meegenomen om de stikstofuitstoot van het terrein te beperken. De huidige natuurvergunning maakt al minder racedagen mogelijk dan vroeger en door de coronacrisis konden evenementen tijdelijk niet doorgaan. De Grand Prix van Zandvoort vindt plaats op 4 september. De milieuorganisaties, waaronder Mobilisation for the Environment (MOB), proberen het evenement al langer te laten schrappen vanwege milieu- en natuurschade.  Ook in april oordeelde de rechter dat de vergunning terecht is toegekend, nadat de organisaties  bij een kort geding in augustus 2021 ook bakzeil hadden gehaald. In diezelfde maand vond voor het eerst in 36 jaar weer een Nederlandse Grand Prix plaats. (NRC)||https://www.nrc.nl//nieuws/2022/08/03/natuurvergunning-f1-niet-opgeschort-a4138013
2022-08-03||Ook in herfst reizigerslimiet Schiphol||Schiphol stelt in de maanden september en oktober een dagelijks reizigersplafond in. In september kunnen niet meer dan 67.500  reizigers – overstappers worden daarbij niet meegerekend – per dag vertrekken. Dat aantal gaat een maand later, als de herfstvakantie is begonnen, met 2.000 omhoog, zo maakt het bedrijf dinsdag bekend. De luchthaven stelt de limieten in omdat er onvoldoende personeel voorhanden is voor de beveiliging en bagage-afhandeling om een grotere groep reizigers naar hun vliegtuig te begeleiden. Voor de coronacrisis  reisden per maand  meer dan twee miljoen  passagiers vanaf Schiphol, gemiddeld zo’n   69.000 vertrekkende reizigers per dag. De aangekondigde  limieten liggen hier dus maar iets onder.   In en rond de herfstvakantie verwacht Schiphol 3.500 te veel lokaal vertrekkende passagiers per dag. KLM annuleert voorlopig geen vluchten, zo laat de luchtvaartmaatschappij aan persbureau ANP weten. Het bedrijf verkoopt in die periode   minder stoelen aan Nederlandse reizigers.  De andere luchtvaartmaatschappijen gaan in gesprek met de aangestelde slotcoördinator om de vluchten te verdelen naar rato van de Schipholcapaciteit. Mochten ze niet alle vluchten vanuit daar kunnen realiseren, dan kunnen de maatschappijen ervoor kiezen vluchten te verplaatsen naar andere vliegvelden of de reis te annuleren.  Zowel het vliegveld in Rotterdam als dat in Eindhoven heeft al laten weten zelf geen vluchten te kunnen overnemen vanwege de al volle vluchtschema’s. Groningen Airport in Eelde heeft wel plek: het kan in ieder geval tien vluchten per dag overnemen. Schiphol stelt dat vanaf augustus extra beveiligingspersoneel beschikbaar is; in die maand hanteert de luchthaven een plafond van 73.000 reizigers per dag, dat zijn er 5.500 meer dan in juli. Dat de reizigerslimiet in september ondanks meer beveiligers toch omlaag is geschroefd, komt volgens Schiphol door „het seizoenseffect”. In september nemen mensen gemiddeld meer kleding en schoenen mee, waardoor de bagagecontrole langer duurt. De luchthaven kampt al langer met capaciteitsproblemen: er komen te veel reizigers voor het aantal beschikbare werknemers. Deze zomer staan er vrijwel dagelijks enorm lange rijen op de luchthaven. Soms dreigen reizigers daardoor hun vlucht te missen.  Ook hebben verschillende luchtvaartmaatschappijen hun reis verplaatst naar een ander vliegveld of de trip noodgedwongen moeten annuleren. Eind juli adviseerde Schiphol aan reizigers om niet langer dan vier uur voor vertrek aanwezig te zijn, om een grotere chaos te voorkomen. Schiphol is niet de enige luchthaven die kampt met capaciteitsproblemen. Ook op   Heathrow is het zeer druk: de luchthaven in Londen heeft eveneens een tekort aan beveiligers en bagage-afhandelaars.   Dinsdag kondigde British Airways daarom aan de ticketverkoop voor korteafstandsvluchten vanaf Heathrow  tot 8 augustus stop te zetten. Eerder al schrapte de luchtvaartmaatschappij  13 procent van het vluchtschema voor de periode van april tot oktober.       ||https://www.nrc.nl//nieuws/2022/08/03/ook-in-herfst-reizigerslimiet-schiphol-a4138008
2022-08-03||Wat vindt NRC | De waterkwaliteit moet worden verbeterd bij de bron||Alsof de stikstofcrisis niet al complex genoeg is, dringt een volgend omgevingsdossier zich op: de kwaliteit van het water in de Nederlandse rivieren, kanalen, meren en plassen had in de afgelopen jaren sterk moeten verbeteren, maar is in de meeste gevallen achteruitgegaan. Dat is de alarmerende conclusie van data-onderzoek dat NRC deze week publiceerde. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Zo’n 460 van de 745 wateren die onder de Kaderrichtlijn Water vallen, scoorden in 2021 op minstens één criterium slechter dan in 2015. Vaak gaat het om te hoge gehaltes aan zware metalen, brandvertragers, bestrijdingsmiddelen of nutriënten uit bemesting. Het zijn de afvalproducten van een maatschappij die heel veel maakt, maar nog altijd te weinig oog heeft voor het laatste deel van het productieproces: het opruimen van de rommel. De Nederlandse wateren gelden letterlijk als afvoerputje, maar afvoer waarheen? De concentraties aan schadelijke stoffen lopen eenvoudigweg te hoog op. Opmerkelijk genoeg is de urgentie om te verbeteren al jaren bekend. Volgens Europese regels hadden alle Nederlandse wateren in 2015 al „van voldoende kwaliteit” moeten zijn. Omdat dit al snel onhaalbaar bleek, kreeg Nederland  uitstel tot 2027, overigens net als alle andere lidstaten van de Europese Unie.  Nederland presteert ronduit slecht. In 2019 voldeed slechts 1 procent van de wateren aan de normen en de verwachting is dat dit aandeel bij de nieuwe deadline in 2027 beperkt blijft tot 5 procent. Voor een land dat zich wereldwijd beroemt op zijn waterexpertise is dat bepaald geen reclame.   Naast problemen met de chemische samenstelling kampen veel wateren met een te hoge watertemperatuur, een gevolg van klimaatverandering. Daardoor kan het water minder zuurstof vasthouden en zijn eigenlijk nóg lagere gehaltes aan stikstof en fosfor nodig, stoffen waarvan de limieten nu al vaak worden overschreden. De noodzaak tot verbetering wordt dus alleen maar groter.  Tel hierbij op de waterkwantiteitsproblemen die door klimaatverandering zijn ontstaan – droge lentes en zomers die onder andere tot verzilting leiden, piekbelastingen als vorig jaar met de watersnood in Limburg – en het is duidelijk dat waterbeheerders voor een grote opgave staan. Maar zij niet alleen. De waterschappen kunnen uitsluitend maatregelen nemen in het water en op oevers, terwijl de oorzaak van de vervuiling grotendeels elders ligt, bij industrie, landbouw en huishoudens. In veel gevallen hebben waterschappen de makkelijk haalbare ingrepen al gedaan.  Als een klein land als Nederland alles wil hebben – een hoogproductieve landbouw, een eigen industrie, veilig drinkwater, recreatiemogelijkheden én gezonde natuur – dan moeten al die belangen zorgvuldig op elkaar worden afgestemd. Het komt nu aan op het terugbrengen van de uitstoot van vervuilende stoffen. Dat is in de eerste plaats een taak voor de uitstoters zelf, maar ook voor gemeenten, provincies en ministeries. Het gebrek aan samenwerking tussen deze partijen heeft ertoe geleid dat de moeilijkste ingrepen te lang zijn blijven liggen.  Het is zaak die samenwerking alsnog te versterken, beter laat dan nooit. Want dat waterschappen nu al nadenken over verzachtende omstandigheden die ze straks kunnen aandragen als Brussel met boetes dreigt, is een nederlaag die we niet moeten willen accepteren.||https://www.nrc.nl//nieuws/2022/08/03/de-waterkwaliteit-moet-worden-verbeterd-bij-de-bron-a4138002
2022-08-03||Column | Rusland wordt sterker,  het Westen verzwakt||Terwijl Rusland in het oosten van Oekraïne aan terrein wint, was er afgelopen week ook positief militair nieuws. Met de wapens van het Westen heeft Oekraïne een aantal succesvolle aanvallen op het Russische leger gedaan en bereidt het een tegenoffensief voor op zuidelijke steden als Cherson. Daarnaast liet een nieuwe studie van wetenschappers van Yale zien dat de sancties  effectief zijn en  de Russische economie inmiddels hebben lamgelegd. Met het begin van de doorvoer van voedsel uit de Zwarte Zee kan het beeld ontstaan dat Rusland bereid zou zijn tot een akkoord. Dat is echter onaannemelijk. Het land richt zich al op een langetermijnconflict en helaas kan de positie van Rusland ten opzichte van het Westen de komende tijd sterk verbeteren. Ten eerste moeten we ons realiseren dat Rusland het conflict op steeds meer tonelen voert. In de ruimte bijvoorbeeld: het land gaf aan te stoppen met samenwerking op het International Space Station, wat mogelijk het hele project in gevaar brengt. En te water: Poetin keurde deze week een nieuwe maritieme doctrine gericht tegen Amerikaanse dominantie van de wereldzeeën goed. En kijk naar het diplomatieke toneel, waar Rusland erg actief is en waarmee het de beeldvorming wereldwijd beïnvloedt. In de voormalige Sovjetsfeer heeft Poetin Tadzjikistan  en Turkmenistan bezocht en is er topoverleg geweest met leiders in Kazachstan en Oezbekistan. Er zijn belangrijke overleggen geweest met regionale machten Iran, Turkije en Saoedi-Arabië. In Oezbekistan ontmoette minister van Buitenlandse Zaken Sergej Lavrov ministers van de Shanghai Cooperation Organisation, een Aziatisch blok geleid door China en Rusland. Diezelfde Lavrov bezocht ook Afrika waar hij in Egypte, Oeganda, Ethiopië en Congo het Russische perspectief op de oorlog uitdroeg. Dat sluit aan bij antiwesters sentiment en bij de economische zorgen van veel Afrikaanse leiders, zoals  uitspraken van Macky Sall, president van Senegal en momenteel voorzitter van de Afrikaanse Unie, al lieten zien.  In Afrika heeft Rusland andere instrumenten. De afgelopen jaren heeft het Russische privéleger de Wagner Group invloed gekregen in landen als Mali, de Centraal-Afrikaanse Republiek, Libië en recenter Burkina Faso. Hiermee kan het onrust stoken aan Europa’s grenzen. Nog belangrijker dan die Russische diplomatie  is dat de westerse eenheid dreigt te  verbrokkelen. Neem ten eerste de VS. Na de zomer vinden daar de ‘mid-term’ verkiezingen voor het Huis van Afgevaardigden en de Senaat plaats en het is erg waarschijnlijk dat Bidens positie in Washington zal verzwakken. Toen ik een paar weken geleden in de stad was viel mij op onder hoeveel druk hij staat van het volledige politieke spectrum. Ook opvallend was dat Oekraïne daar geen groot onderwerp was. Buitenlandnieuws ging evengoed over China en Saoedi-Arabië. Het belangrijkste onderwerp op het nieuws was echter inflatie. Stijgende prijzen gecombineerd met een recessie beloven niet veel goeds voor de zittende regering en het vermogen om coherent buitenlandbeleid te voeren. Beschouw dan Europa. Hier zien we een vergelijkbare dynamiek. De pijn van hogere prijzen wordt steeds duidelijker voelbaar en dat brengt politieke spanningen. De Italiaanse premier Mario Draghi was daar het eerste prominente slachtoffer van toen hij aftrad na een botsing met de Vijfsterrenbeweging over steunpakketten. Na nieuwe verkiezingen kan er een rechtse coalitie aan de macht komen die een positievere relatie met Rusland voorstaat. Overal, ook in rijke landen als Nederland, zullen economische problemen de komende maanden veel druk op de politiek zetten.  Ook tussen Europese landen zullen spanningen toenemen. De nieuwe Italiaanse regering zal  aantreden in een tijd van stijgende rente, wat hernieuwde zorgen zal brengen over de schuldenlast van Zuid-Europese landen. En denk ook aan Oost-Europa. Viktor Orbán, premier van Hongarije, stelde afgelopen week dat het Europese sanctiebeleid faalt en dat de EU zich niet aan de kant van Oekraïne, maar tussen Rusland en Oekraïne in moet opstellen. Dreigende energietekorten zullen de scheidslijn verscherpen tussen landen die meer en minder van Russisch gas afhankelijk zijn. Het is dus goed mogelijk dat de westerse eenheid en de steun voor Oekraïne de komende maanden onder grote druk komen te staan. Dan heb ik mogelijke  verstoringen zoals een nieuwe coronagolf niet eens meegenomen. Dit betekent niet dat Rusland de oorlog gaat winnen of dat het Westen nu snel op een akkoord met Rusland moet aandringen. Dat is niet haalbaar. Maar het betekent wel dat wij nu al moeten nadenken over wat wij straks gaan doen met een zwakkere hand. En dat het tijd wordt om ons meer naar buiten te richten en een eigen diplomatiek offensief te gaan voeren.||https://www.nrc.nl//nieuws/2022/08/03/rusland-wordt-sterker-het-westen-verzwakt-a4137993
2022-08-03||Column | De obligate seksscène||Toen ik twintig jaar geleden begon met lesgeven, schreven oudere heren nog veel over seks. In elk klasje kwam wel een gewezen huisarts of advocaat aanzetten met een fantasie over tweelingzussen in een badkuip. Jongere studenten keken er vreemd van op, wat die heren nooit schenen te merken.   Iemand vroeg wel eens voorzichtig wat die scènes te betekenen hadden, maar dan zei zo’n meneer: „Nou, mijn hoofdpersoon Joost fantaseert graag over naakte tweelingen. Dat wordt allemaal uitgelegd in de slotscène, als blijkt dat de jonggestorven moeder van Joost een tweelingzus in Lombardije heeft.” En hup, daar werd weer een witte borst met zeepschuim ingesmeerd. Mijn eerbied voor oudere heren bekoelde.   Ik overwoog in de les quasi gemoedelijk te zeggen: „Joh, Gerard, dat hoeft tegenwoordig niet meer, hoor!” Maar dan zou Gerard tegenwerpen dat seksuele fantasieën de sleutel tot het karakter van de hoofdpersoon vormden. Wat gedurende de jeugd van die heren nog „de grootse zonde” was (Elsschot), was in korte tijd veranderd in de hoeksteen van de identiteit. Dat zou ik die oude heren op hun levensavond niet meer uit het hoofd praten.    Jongere aspirant-schrijvers kozen, als ze het karakter van hun personage wilde duiden, eerder voor een trauma of een niet op tijd gediagnosticeerde stoornis. Hoe schreven we eigenlijk voordat de psychologie was uitgevonden? De helden van Shakespeare lopen ook geweldig te piekeren over hun angsten, hun verlangens en hun kwellingen. Maar als het te lang duurt, laat Shakespeare een spook opkomen of steken ze elkaar allemaal overhoop met hun degens.     Heel onprettig werd het toen de erotische beschrijvingen van een zekere Johan-Huib de sadistische kant op gingen. Ik belde Ger, mijn oude schrijfleraar of we een verhaal op morele gronden mochten beoordelen.   „Nooit”, zei hij.   Daar was ik al bang voor geweest. Dat was het dogma waar ik mee was opgegroeid. Hoezeer ik mijn hersens ook pijnigde, ik kon geen enkel argument bedenken waarmee ik de discussie over vrijheid van meningsuiting, autonomie van de kunstenaar, boekverbranding en de totalitaire staat in mijn voordeel kon beslechten. Ik stond machteloos.    De seksmannetjes werden natuurlijk steeds ouder en zouden te zijner tijd uitsterven, maar dan was ik misschien al met pensioen.   Met tegenzin ging ik naar de les. „We beginnen met het verhaal van Johan-Huib”, zei ik.   „Dat verhaal heb ik niet uitgelezen”, zei Rita. „Johan-Huib, ik wil die afschuwelijke stukken over vrouwen niet meer lezen.”  „Maar dat ben ik niet, dat is Joost!”, riep Johan-Huib.   „Ik heb geen zin in jouw Joost”, zei Rita vinnig.  „Wat vind jij, Nicolien?”, vroeg Johan-Huib. „Als ik hier niet mag schrijven wat ik wil...” En daar gingen we: vrijheid van meningsuiting, autonomie van de kunstenaar, censuur, boekverbranding. Als Johan-Huib niet over borsten en nijptangen mocht schrijven, zaten we volgende week in een totalitaire staat.      „Je mag het wel schrijven”, zei Rita. „Als ik het maar niet hoef te lezen.”  Ik stond paf. Daar zou ik nooit aan gedacht hebben.  Nicolien Mizee is schrijver en vervangt  Frits Abrahams tijdens zijn vakantie.||https://www.nrc.nl//nieuws/2022/08/03/de-obligate-seksscene-a4137990
2022-08-03||Opinie | Piep||Vrienden zijn op vakantie en hebben gevraagd of ik voor hun kippen wil zorgen en van hun fruitbomen wil eten. Omdat alles in overvloed is, ga ik met eieren, moerbeien en pruimen naar mijn buurman, die net onder de douche vandaan komt. Ik meen iets onder zijn handdoek te zien bungelen en doe mijn best alleen naar zijn gezicht te kijken. Hij lijkt mijn ongemak te bemerken, want hij draait zich om en snelt weg terwijl hij roept: „Oh! Mijn piep!” Hij gaat natuurlijk een broek aantrekken. Even later komt hij terug, nog steeds met die handdoek en iets wat daaronderuit komt, en zegt: „Mijn piepers stonden op. Ik heb ze even lager gezet.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/03/piep-a4137989
2022-08-03||In het midden||Horizontaal:1.  Verpakkingen van 24 horizontaal  6.  Wet op een rol 10. Extremely __ and Incredibly Close, verfilmde roman van Foer 11.  Etiketten 12.  Dun plakje 15.  Strafrechtadvocate 16.  Schots eiland met een beroemd klooster 17.__ at Home, Paul McCartney 22.  Lofzang 23.  Ik was in het oude Rome 24.  ‘__ blijft nog wel even in prijs stijgen’ 26.  Reputatieverlies? 29.  Bezongen de Californische horeca 30.  De A van LAN 31.  ‘__ geloel, Fussballen!’ (Happel) 32.  Kerf Verticaal:1.  Korenafval 2.  B of G 3.  Frisdrank 4.  Op gelijke voet bejegenen 5.  Veel geschilderde hof 6.  Eters 7.__ Wan Kenobi, Star Wars 8.  Kamerleegloop 9.  ‘VS doodt leider __ bij aanval in Afghanistan’ 13.  Zit achterin de wagen 14.  Groente van het veld halen 18.  Past voor made of tabel 19. Tombe la __, Adamo 20.  Ik kom __ 21.  Sallandse stad 25.  Bijbelse priester 27.  Golfstaat 28.  Stroomt door Cork Oplossing puzzel 2 augustus. Horizontaal: 1. ONWIJS 6. GAAF 10. NEUSAPEN 11. IPA 13. ROB 14. WIEGMAN 15. BOTTEL 22. VVDERS 23. ASTAIRE 25. AEX 27. EVA 28. ELDORADO 30. LIED 31. NEREN Verticaal: 1. ONRIJP 2. NEO 3. WUBBE 4. IJS 5. SANTI 6. GEWERVELD 7. ANIL 8. FIGUUR 9. HAAST 12. PM 16. OMHAAL 17. TEVREE 18. RESET 19. REDON 20. TSAAR 21. EXXON 24. TV 26. EDE 29. RE In het midden: PREMIER RUTTE||https://www.nrc.nl//nieuws/2022/08/03/in-het-midden-a4137981
2022-08-03||ThuiskokZeewieromeletrol||Billy Law geeft als tip voor deze omelet mee dat de bovenkant nog een beetje vloeibaar moet zijn als u begint met opvouwen, op die manier blijft ie mooi opgerold. Klop in een kleine kom de eieren en de mirin samen tot ze goed gemengd zijn en er geen sporen eiwit meer zichtbaar zijn. Voeg een snuf zout toe en klop nog even door. Verhit de olie in een koekenpan met antiaanbaklaag op halflaag vuur. Verdeel met een vel keukenpapier de olie gelijkmatig over de bodem van de pan. Schenk het geklopte eimengsel in de pan en kantel de pan, zodat het eimengsel zich over de gehele oppervlakte verspreidt. Na 2 tot 3 minuten zal het eimengsel stollen, maar zal de bovenkant van de omelet nog steeds vloeibaar zijn. Leg het norivel op het ei. Bak de omelet nog 2 minuten, of tot de randjes van de omelet net gestold, maar nog steeds een beetje vloeibaar zijn. Gebruik een spatel om een kant van de omelet op te tillen en die 5 cm over het zeewier te vouwen. Blijf het ei opvouwen om op die manier een rol te maken. Leg de omeletrol op een snijplank en laat 5 minuten afkoelen. Snijd de omelet in stukjes van 2 cm en serveer. Voor 2 personen: Billy Law Klein Korea Good Cook 224 blz. € 22,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/03/thuiskokzeewieromeletrol-a4137980
2022-08-03||Sudoku van woensdag 3 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/03/sudoku-a4137973
2022-08-03||Column | Vliegende spermafabriekjes||Op het fietspad stond met blauw stoepkrijt een piemel getekend. Een wegwijzer, zo leek het even, zoals álles rondom het thema voortplanting nu ik 36 ben aanvoelt als wegwijzer. Kook ik een eitje, dan dwalen mijn gedachten af naar het invriezen van  eicellen. Interview ik een biologe die mannelijke wespen ‘vliegende spermafabriekjes’ noemt, dan maakt mijn brein een shortcut naar het onderwerp spermadonatie. Tegen wil en dank denk ik bijna net zo vaak  aan sperma als het gemiddelde mannelijk lid van het Amsterdamsch Studenten Corps. „Nu er op medisch gebied steeds meer kan, voelt het als falen om ongewenst kinderloos te zijn”, schreef ik eerder op deze plek. Maar hoe meer ik me erin verdiep, des te meer ‘medisch kunnen’ een illusie lijkt.  Neem alleen al het grote tekort aan Nederlandse zaaddonoren. Bij spermabanken loopt de wachttijd op tot ruim 3 jaar. Een eeuwigheid, voor wie eind dertig is. Wie snel zaad wil bestellen uit het buitenland moet  diep in de buidel tasten voor een donor (die  onbekend blijft tot je potentiële kind 18 is) en het laten invriezen van eicellen kost algauw 10.000 euro.  Kiezen voor een bevriende donor met inseminatie in het ziekenhuis is evenmin eenvoudig. „Wettelijk is vastgelegd dat alle donorzaad eerst een half jaar in quarantaine moet”, staat op de website van het Universitair Medisch Centrum Groningen. „Pas als testuitslagen van de donor op infectieziektes goed zijn, mag het zaad worden gebruikt.” Voor behandelingen met donorsperma is een vergunning nodig van Farmatec, onderdeel van het ministerie van VWS.   Veel gedoe, en dus hebben veel ziekenhuizen geen vergunning. Zo vermeldt Bernhoven in Uden op de website dat de vruchtbaarheidsbehandeling IUI – intra-uteriene inseminatie – uitsluitend mogelijk is „binnen een relatie tussen man en vrouw”. Ook andere ziekenhuizen, zoals het OLVG in Amsterdam, hebben slechts een vergunning voor IUI binnen een heteroseksuele relatie. Een lesbisch koppel dat zwanger wil worden komt dus niet voor zo’n behandeling in aanmerking. Een single vrouw met co-ouder-homostel evenmin. In deze week van Pride Amsterdam lijkt  lhbti-inclusief ouderschap nog vrijwel uitgesloten. Het probleem is dat er in de regelgeving geen onderscheid wordt gemaakt tussen spermabanksperma en ‘bekend’ donorsperma, zegt fertiliteitsarts Paul Flierman van het OLVG. „Bij een bank krijgen soms meerdere vrouwen  zaad van dezelfde donor, en dan wil je dat er goed gecontroleerd wordt op infectieziekten. Maar van die regel zijn dus 1-op-1-donoren de dupe.” Het ziekenhuis is vóór inclusiviteit, benadrukt hij. „Ik draag deze week een button met ‘OLVGay’ erop.”  Nu Farmatec nog. Hoog tijd voor een stoepkrijtregenboog.||https://www.nrc.nl//nieuws/2022/08/03/vliegende-spermafabriekjes-a4138020
2022-08-03||Pelosi zet bezoek Taiwan door, spanning met China loopt  op||Spanningen tussen de Verenigde Staten en China zijn dinsdagavond en woensdagochtend fors opgelopen naar aanleiding van  de aankomst van Nancy Pelosi, de voorzitter van het Amerikaanse Huis van Afgevaardigden, in Taiwan voor haar omstreden bezoek. Pelosi landde laat op de avond in Taipei, in weerwil van hevige druk van China.      Beijing veroordeelde onmiddellijk de historische komst van Pelosi, de hoogste Amerikaanse vertegenwoordiger die Taiwan in 25 jaar aandoet – en kondigde militaire operaties  aan als vergelding. De Chinese strijdkrachten zijn  in een hoge staat van paraatheid gebracht, liet het Chinese ministerie van Defensie weten. China lijkt zich woensdagochtend aan zijn woord te houden en is begonnen met militaire oefeningen rondom het eiland: Taipei beschuldigt China ervan de Taiwanese wateren en het luchtruim te blokkeren, tegen VN-afspraken in. Ook maakte Beijing wat symbolische handelsbeperkingen bekend. Zo zal het niet langer citrusvruchten, zand en bevroren makreel importeren vanuit Taiwan. Volgens het Chinese ministerie van Buitenlandse Zaken schaadt het bezoek vrede en stabiliteit rond de Straat van Taiwan, de vaarweg van 140 kilometer breed die het eiland  scheidt van het Chinese vasteland.  Chinese oorlogsvliegtuigen scheerden er dinsdag voor de aankomst van Pelosi langs de territoriale scheidslijn.        Het Amerikaanse luchtmachttoestel met  Pelosi aan boord landde  laat op de avond op de luchthaven Songshan van Taipei, als deel van een rondreis van de  82-jarige Huisvoorzitter door Azië. Het vliegtuig nam vanuit de Maleisische hoofdstad Kuala Lumpur  een ruime bocht om de betwiste Zuid-Chinese Zee – kennelijk om niet in de buurt te komen van Chinese militairen in dat gebied, een aanwijzing van voorzichtigheid. China is fel tegen het bezoek van Pelosi, omdat het wordt gezien als impliciete Amerikaanse erkenning van Taiwan als onafhankelijke natie. Beijing beschouwt Taiwan als afvallige provincie die vroeg of laat  zal worden ingelijfd, desnoods met geweld. De Chinese president Xi Jinping waarschuwde de VS vorige week tijdens een telefoongesprek met de Amerikaanse president Joe Biden om niet „met vuur te spelen”. De president vond een bezoek aan Taiwan nu geen goed idee. Hij „respecteert” de keuze van Pelosi, liet het Witte Huis weten. Volgens Biden verandert het bezoek  niets aan het beleid van Washington ten aanzien van Taiwan; de VS erkennen Beijing als de regering van China en volgen daarmee de  ‘één China-lijn’ van Beijing. Niettemin hebben de VS zichzelf verplicht om het democratisch bestuurde Taiwan te steunen tegen toenemende agressie  van Beijing.   Volgens Pelosi, al jarenlang een uitgesproken criticus van China die geregeld aandringt op respect voor mensenrechten door Beijing, dient het bezoek  om de „levendige democratie van Taiwan” te steunen, verklaarde ze  na aankomst. Solidariteit van de VS met de 23 miljoen inwoners van Taiwan is volgens haar „belangrijker dan ooit, nu de wereld voor de keuze staat tussen autocratie en democratie”. De voorzitter van het Amerikaanse Huis van Afgevaardigden bracht woensdag een bezoek aan de Taiwanese president Tsai Ing-wen. In een gezamenlijke persconferentie werden de banden nogmaals benadrukt: Tsai noemde Pelosi „Taiwans meest toegewijde vriend”. Een bezoek nu is roekeloos en gevaarlijk Thomas Friedman, columnist  In de VS oogstte haar  aankomst zowel bijval als kritiek. Een groep van 26 Republikeinse volksvertegenwoordigers sprak zeldzame steun uit voor de Democratische voorzitter. Ook Mitch McConnell, de voorzitter van de Republikeinen in de Senaat, sprak zijn steun uit. De Chinese suggestie dat het bezoek een provocatie vormt, is volgens hem „absurd”.  Critici menen echter dat Pelosi spanningen tussen de VS en China nodeloos op scherp zet, terwijl de relatie tussen de twee grootmachten er al slecht aan toe is en het Westen er naast de oorlog in Oekraïne geen conflict bij kan gebruiken. Om die redenen is het bezoek van Pelosi „volkomen roekeloos, gevaarlijk en onverantwoordelijk”, schreef commentator Thomas Friedman in The New York Times.   In Washington wordt  gevreesd dat Beijing het bezoek van Pelosi zal aangrijpen om militaire dreiging tegen Taiwan op te drijven, zei John Kirby, woordvoerder van de Nationale Veiligheidsraad van het Witte Huis. „Er is geen reden voor Beijing om van een bezoek dat past binnen langdurig Amerikaans beleid een of andere crisis te maken, of het te gebruiken als excuus om agressieve militaire activiteiten op te voeren in of rond de Straat van Taiwan”, zei hij. Dit stuk is woensdagochtend geactualiseerd.||https://www.nrc.nl//nieuws/2022/08/02/pelosi-zet-bezoek-taiwan-door-spanning-met-china-loopt-op-a4138021
2022-08-03||Arbeidsinspectie: vier op  vijf distributiecentra  onveilig||Vier op de vijf distributiecentra hebben vorig jaar veiligheids- en gezondheidsregels overtreden. Dit blijkt uit een nog niet gepubliceerde rapportage van de Nederlandse Arbeidsinspectie, ingezien door NRC. De distributiecentra hebben veiligheidsvoorschriften overtreden, coronavoorschriften niet gevolgd (zoals anderhalve meter afstand houden) of het werk was er fysiek of mentaal te zwaar. De Arbeidsinspectie controleerde vorig jaar tweehonderd distributiecentra. Daarvan hebben er 163 zich minstens één keer niet aan de regels gehouden. Om welke distributiecentra het gaat, schrijft de Arbeidsinspectie niet. Twintig keer heeft de inspectie het werk stilgelegd „omdat er ernstig gevaar was voor de werknemers”. Zo worden orders verzameld van hoge stellages. Soms waren die  niet afgeschermd, waardoor medewerkers van  negen meter hoogte konden vallen. Van de onderzochte distributiecentra waren er  175 nog niet eerder gecontroleerd; ze zijn willekeurig geselecteerd.  De Arbeidsinspectie controleert sinds het begin van de coronapandemie, bijna tweeënhalf jaar geleden, distributiecentra extra vaak. Tijdens corona bestelden mensen vaker online, waardoor de werkdruk toenam en het aantal „ernstige ongevallen” ook, volgens de Arbeidsinspectie.  Het aantal distributiecentra is de afgelopen decennia fors gegroeid. Nederland telt er nu zo’n 9.000, die samen zo’n 40 miljoen vierkante meter beslaan. Veel personeel komt uit Oost-Europa, met name Polen en Roemenië. De Arbeidsinspectie maakt zich zorgen over de behandeling van arbeidsmigranten in de distributiecentra. Het werk, waarbij de „fysieke belasting” zwaar is en de kans op aanrijding door een heftruck groot, wordt voornamelijk gedaan door uitzendkrachten, vooral arbeidsmigranten, aldus de Arbeidsinspectie. Die kennen hun rechten in Nederland vaak onvoldoende. „Zij worden voor korte of onzekere perioden aangenomen en zijn de Nederlandse taal vaak niet machtig”, schrijft de Arbeidsinspectie. „Arbeidsmigranten klagen vaak pas laat”, zegt een woordvoerder van de Arbeidsinspectie. Volgens Anita Böcker, universitair hoofddocent  rechtssociologie en migratierecht aan de Nijmeegse Radboud Universiteit, vergroten taal- en communicatieproblemen waarschijnlijk de kans op „ongelukken” op de werkvloer. „Arbeidsmigranten hebben formeel niet minder rechten dan Nederlandse werknemers”, zegt Böcker, „maar hr-afdelingen van grote distributiecentra laten buitenlandse krachten vaak werken via uitzendbureaus en kijken daarom minder naar ze om. Ze laten de begeleiding op en buiten de werkvloer over aan uitzendbureaus.” De inspectie stelde afgelopen jaar 547 overtredingen vast, waarvan 28 zeer ernstig De inspectie stelde afgelopen jaar 547 overtredingen vast, waarvan 28 „zeer ernstige” overtredingen. Tien keer schreef een inspecteur een boeterapport uit, op basis waarvan een boete kan worden opgelegd.       De controles bij distributiecentra borduren voort op eerdere inspecties en onderzoek van de Arbeidsinspectie. In 2020 werd al duidelijk dat distributiecentra vaak onveilig zijn, en tijdens de coronapandemie bleken de centra de coronaregels op grote schaal aan hun laars te lappen. Personeel voelde zich daardoor onveilig.  Philip Meijran, voormalig coördinator van de controles in distributiecentra, noemde vorig jaar in NRC  grote uitzendbureaus doorgaans betrouwbaar. Maar, zei hij, als het de centra niet lukt genoeg mensen te vinden, gaan ze soms naar „schimmige” kleinere bureaus. Zulke uitzendbureaus opereren volgens hem op de rand van de cao en regelen vaak ook huisvesting voor de arbeidsmigrant. Dat is een gevaarlijke constructie, aldus de projectleider, want als de arbeidsmigrant zijn baan kwijtraakt, is hij ook zijn woning kwijt. Gemeenten en provincies verzetten zich in toenemende mate tegen de komst van distributiecentra. Zo scherpte Noord-Brabant dit jaar de regels aan: distributiecentra kunnen er alleen nog worden gebouwd op hiervoor gereserveerde kavels, om  de ‘verdozing van het landschap’ tegen te gaan. ||https://www.nrc.nl//nieuws/2022/08/02/arbeidsinspectie-vier-op-vijf-distributiecentra-onveilig-a4138019
2022-08-03||De consument staat in de kou bij ‘laagdrempelig’ klachtenloket Kifid||Nynke Andringa voelt zich nog altijd belazerd. Ze vertrouwde erop dat haar financieel adviseur zou regelen dat ze mede-eigenaar werd van de woning van haar vriend, bij wie ze introk. De adviseur zorgde ervoor dat ze bijgeschreven werd op de hypotheek en liet haar daarvoor tekenen. Toen de relatie uitging, bleek Andringa geen eigenaar van de woning, maar wél hoofdelijk aansprakelijk voor de hypotheekschuld. Andringa diende een klacht in tegen haar financieel adviseur. Ze wilde dat hij zou erkennen dat hij een fout had gemaakt. Andringa stapte naar het Kifid, een loket waar klanten terechtkunnen voor hulp met klachten over hun bank, verzekeraar of financiële dienstverlener. Het Kifid werd in 2007 opgericht door de brancheorganisaties van banken, verzekeraars en financiële dienstverleners en de Consumentenbond, als alternatief voor de rechtbank. Waar een gang naar de rechter kostbaar kan zijn, is het Kifid bedoeld als laagdrempelig loket waar consumenten gratis een klacht kunnen indienen. Andringa moest bijna een jaar wachten voordat haar zaak werd behandeld tijdens een zitting van de geschillencommissie. Toen ze in januari 2019 plaatsnam aan de lange vergadertafel in het kantoor van de klachteninstantie in Den Haag, ontdekte ze dat haar financieel adviseur zijn advocaat had meegenomen. Tegenover hen zaten de voorzitter en de secretaris van de geschillencommissie.  Andringa was alleen gekomen. Een advocaat was te kostbaar. Bovendien rekende ze erop dat de geschillencommissie haar op weg zou helpen met het formuleren van haar klacht. Ze was dan ook verbaasd toen de voorzitter haar meteen verzocht een laatste poging te doen om er met de financieel adviseur uit te komen. Andringa voelde daar niet voor, omdat een eerdere poging al was mislukt. Maar de voorzitter hield voet bij stuk: de uitspraak zou anders weleens negatief voor haar kunnen uitpakken.   „Toen voelde ik me ineens heel klein”, vertelt Andringa. Niet veel later stond ze  beduusd bij de uitgang met een handgeschreven briefje waarop de financieel adviseur verklaarde zijn klanten voortaan op de risico’s van een hypotheek te zullen wijzen. „De schriftelijke bevestiging [van de uitkomst van de bemiddeling] die het Kifid beloofd had, kreeg ik nooit”,  zegt Andringa. De klacht ging bij het Kifid wel de boeken in als opgelost. De ervaring van Andringa bij het Kifid staat niet op zichzelf. Het Kifid heeft sinds zijn oprichting in 2007 regelmatig onder vuur gelegen. De kritiekpunten zijn dat de geschillencommissie van de instantie niet goed luistert, te weinig oog heeft voor het kennisverschil tussen consumenten en financiële dienstverleners en zich te formeel en juridisch opstelt. Het Kifid beloofde in 2016 beterschap en presenteerde een ‘nieuwe visie op klachtbehandeling’. Het Kifid zou beter luisteren, de consument helpen bij het formuleren van de klacht en tussentijds uitleg geven tijdens de behandeling van de grief. Dat heeft nog niet alle problemen opgelost, blijkt uit onderzoek van platform voor onderzoeksjournalistiek The Investigative Desk. De geschillencommissie van het Kifid zou niet over zulke ingrijpende zaken moeten gaan Ellen Timmer advocaat Jaarlijks komen er gemiddeld vijfduizend  klachten bij het Kifid binnen over bijvoorbeeld hypotheken, effecten, leningen en beleggings-, levens- en schadeverzekeringen. Van de behandelde klachten in de afgelopen vijf jaar leidde 32 procent tot een uitspraak in het voordeel van de dienstverlener en slechts 7 procent tot een uitspraak in het voordeel van de consument. In beroep gaan bij het Kifid kan alleen bij conflicten over minimaal 25.000 euro. Meer dan 90 procent van de klagers kiest voor een bindende uitspraak, omdat die afdwingbaar is bij de rechter als de dienstverlener zich er niet aan houdt. Maar er is ook een keerzijde: als de consument bij het Kifid ongelijk krijgt, kan de rechter een bindende uitspraak alleen vernietigen als het klachtenloket grote fouten heeft gemaakt.  The Investigative Desk  las tientallen rapporten, jaarverslagen, uitspraken van het Kifid en de rechtspraak, dossiers van klagers, parlementaire stukken en wet- en regelgeving, en sprak met zes klagers, vijf professioneel vertegenwoordigers die klagers bijstaan, advocaten, financiële dienstverleners, een wetenschapper en een politicus. Daaruit blijkt dat de ‘nieuwe visie voor klachtbehandeling’ uit 2016 nog niet alle problemen heeft opgelost. Klagers voelen zich niet gehoord door de geschillencommissie die in hun ogen te weinig doet om een gelijk speelveld te creëren met de dienstverlener. Meerdere klagers voelden zich onder druk gezet om tot een schikking te komen en allemaal vonden ze dat je het bij het Kifid niet redt zonder professionele bijstand.  Voor de klager, die meestal maar eens in zijn leven en zonder professionele bijstand bij het Kifid komt, is het des te lastiger dat de klachteninstantie ontransparant is. Dat speelde ook dit onderzoek parten. In tegenstelling tot rechtbankzittingen zijn Kifid-zittingen besloten. Het Kifid wilde voor dit onderzoek geen uitzondering maken. Het doet ook niet aan verslaglegging en publiceert niet over schikkingen. (Oud-)medewerkers wilden niet met The Investigative Desk praten vanwege een geheimhoudingsplicht.  Het Kifid zegt  zich niet te herkennen „in het neergezette beeld in dit artikel”. Maar het Kifid probeert vooral in te zetten op bemiddeling tussen de partijen, zoals dat ook bij Andringa gebeurde. Eerst probeert de secretaris te bemiddelen. Als dat niet lukt, komt de klacht bij de geschillencommissie. Die probeert vaak nogmaals te bemiddelen en doet anders uitspraak. Bemiddeling levert „minder administratie op en je mag bovendien aannemen dat beide partijen tevreden naar huis gaan”, zo staat in het jaarverslag uit 2020.  Dat is ook terug te zien in het aantal schikkingen. Het aantal zaken waarbij klager en dienstverlener schikten, is toegenomen van  21 procent  in 2013 tot 43 procent vorig jaar. „We bereiken nu in bijna de helft van de klachten een bemiddelresultaat”, stelt directeur en voorzitter van de geschillencommissie van het Kifid Eveline Ruinaard in het jaarverslag 2020. „Dat is de kracht van Kifid als buitengerechtelijk klachteninstituut en daarin onderscheiden we ons van de rechter.”  Of de schikkingen ook positief uitpakken voor consumenten, is echter niet na te gaan. In tegenstelling tot uitspraken publiceert het Kifid geen schikkingen, ook niet anoniem. Het gevolg is dat nu van bijna de helft van de behandelde klachten niet is na te gaan of de consument zijn recht haalt. Volgens Ruinaard is het Kifid na 2016 laagdrempeliger geworden voor de consument. „We zijn geen rechtbank”, zegt Ruinaard vanuit de grote vergaderzaal van het Kifid, boven het centraal station in Den Haag. „We verschijnen ook niet in toga.”  Ze benadrukt:  „Vanaf het begin dat mensen bij ons aankloppen zijn we heel servicegericht en helpen we hen weer het gesprek met hun dienstverlener aan te gaan. Daar zijn we zeer succesvol in.” De klagers en professioneel vertegenwoordigers van klagers met wie The Investigative Desk sprak, denken daar anders over. Zij vinden dat consumenten zich bij het Kifid niet kunnen redden zonder hulp van iemand met verstand van regels en wetten. De financiële dienstverleners tegen wie de klacht zich richt, kunnen zich wél kostbare gespecialiseerde juridische bijstand veroorloven of hebben eigen juristen in dienst. Consumenten die een professionele vertegenwoordiger meenemen naar het Kifid, moeten dat grotendeels zelf betalen. De vergoeding van het Kifid daarvoor is hooguit een paar honderd euro.  Het Kifid behandelt ook steeds complexere zaken. Volgens directeur Ruinaard is dat „omdat de financiële diensten en producten ook complexer worden”. Maar volgens advocaat Ellen Timmer, die de uitspraken van het Kifid op de voet volgt, zitten daar risico’s aan. „Het kan geen kwaad als het Kifid kleine consumentenzaken behandelt, maar nu komen er ook zaken voorbij over het Bureau Krediet Registratie (BKR), dat bijhoudt wat mensen lenen en of ze tijdig betalen, zwarte lijsten van de bank of verzekeraar met fraudeurs of mensen die niet meer bij hun geld kunnen. Zo’n geschilleninstantie hoort niet over zulke ingrijpende zaken te gaan.”  Timmer stond onder anderen Ronald Ariës bij, die na een conflict met zijn bank dreigde zijn Nederlandse bankrekening te verliezen. Ariës, die eerder met NRC sprak over zijn zaak, had aan zijn bank doorgegeven dat hij geen belastingplicht had in het buitenland, omdat hij al bijna zijn hele leven in Nederland woonde. Maar zijn bank vond dat hij Amerikaans belastingplichtige was, omdat hij in de Verenigde Staten geboren was. Volgens de bank had hij zich schuldig gemaakt aan valsheid in geschrift. De geschillencommissie van het Kifid gaf de bank gelijk. Omdat Ariës had gekozen voor een niet–bindende uitspraak, kon hij nog naar de rechter stappen. Die stelde vast dat de bank Ariës ten onrechte had beschuldigd en zijn rekeningen niet mocht sluiten.  Vanuit klagers en de professioneel vertegenwoordigers is er bovendien kritiek op het gebrek aan verslaglegging tijdens zittingen. Omdat er nooit verslagen worden gemaakt, kunnen mensen thuis niet rustig nalezen wat er gezegd is. Ruinaard wuift de kritiek weg. „Dat is niet nodig, partijen zijn er zelf bij.” Onderzoekers van de Rijksuniversiteit Groningen stelden vorig jaar vast dat ‘nieuwe visie op klachtbehandeling’ alleen effect lijkt te hebben gehad op de bemiddelingsfase bij de secretaris, maar dat klagers na 2016 negatiever zijn geworden over de geschillencommissie. Ook vinden zij dat het Kifid meer moet doen om een gelijk speelveld te creëren tussen consument en dienstverlener.  Volgens Ruinaard doet de geschillencommissie voldoende door tijdens de zitting steeds na te gaan of de consument het volgt. Ruinaard wijst graag op een evaluatierapport van onderzoeksinstituut SEO, waaruit blijkt dat de klanttevredenheid is gestegen. Dat rapport trekt overigens dezelfde conclusie over het ongelijke speelveld tussen consument en dienstverleners. Rob Goedhart komt met zijn Stichting Geldbelangen – waarmee hij de belangen behartigt van consumenten en kleine bedrijven bij banken, verzekeraars en financiële instellingen – al jaren bij het Kifid voor zittingen. Ook hij vindt dat het Kifid consumenten beter moet beschermen tegen de kenniskloof met de dienstverlener, die steeds complexere financiële producten in de markt zet. Zo was het volgens Goedhart ook bedoeld bij de oprichting, waar hij als beleidsmedewerker van de Consumentenbond bij betrokken was. Goedhart pleit voor een instantie die zich nog veel dienstverlenender opstelt richting de consument. In de Tweede Kamer houdt Mahir Alkaya (SP) zich al meer dan een jaar bezig met verbetervoorstellen voor het Kifid, nadat hij tientallen signalen van klagers had gekregen. Hij wil dat het Kifid een consumentenwaakhond wordt in publieke handen. Na het zomerreces wordt zijn initiatiefnota met verbetervoorstellen opnieuw behandeld. Eerder wees voormalig minister van Financiën Wopke Hoekstra (CDA) die af. De huidige minister van Financiën, Sigrid Kaag (D66) volgt Hoekstra daarin, maar kondigde in een Kamerbrief van 17 mei aan te gaan onderzoeken of buiten het Kifid een vast aanspreekpunt nodig is voor benadeelden van financiële dienstverlening.   Andringa heeft intussen geen hypotheekschuld meer op de woning van haar ex-vriend, want die is verkocht. Toch vraagt ze zich nog steeds af welk nut het Kifid eigenlijk heeft als haar financieel adviseur er zo makkelijk mee weg komt. „Wat had ik moeten doen, daar ook weer een klacht over indienen?” ||https://www.nrc.nl//nieuws/2022/08/02/consument-staat-in-de-kou-bij-het-kifid-a4137994
2022-08-03||Badgasten in Odessa moeten vrezen voor zeemijnen|| Galina doet voor hoe zij toch aan haar dagelijkse portie zeewater komt. Parmantig loopt ze op de houten kade van de Zuid-Oekraïense bad- en havenplaats Odessa naar een emmer die met touw aan de reling zit vastgeknoopt. Ze gooit de emmer in de Zwarte Zee, haalt hem omhoog en gooit het water over haar hoofd. Naast Galina (60) is de trap naar de zee afgesloten met een wit lint: vanwege zeemijnen is zwemmen niet toegestaan.  De Zwarte Zee is immers ook het slagveld, vol met Russische en Oekraïense zeemijnen, die een bedreiging vormen voor  zwemmers en de graanscheepvaart. Deze week vertrok, voor het eerst sinds Rusland eind februari Oekraïne binnenviel, een graanschip uit Odessa. De vaarroute zou vrijgemaakt zijn van mijnen. Om een Russische invasie vanuit zee te voorkomen heeft Oekraïne op het strand in Odessa explosieven ingegraven.  Naast het zwemverbod is daarom het strand in de badplaats afgezet met rood-witte linten. In het zand staan rode bordjes met  een doodshoofd en in het Oekraïens en Russisch: gevaarlijk mijnen! Toch vinden Oekraïners zo hun manieren om van de zon te genieten en in zee te zwemmen, soms met dodelijke afloop. In plaats van het strand zijn de houten vlonders op de kade in oorlogstijd de plek om te bakken. Galina ligt er met ‘mooie’ Jim – zwart-wit gestreepte zwemslip, egaal bruin mede door het staand zonnen, zijn haar netjes gekamd in een scheiding. Langs de kade aan de zee zonnen tussen de vissers ongeveer honderd landgenoten.  De Odessieten hebben deze plek voor zichzelf. In oorlogstijd komt geen toerist naar Odessa, van oudsher geliefd onder Oekraïners en Russen als vakantiebestemming. Strandtenten zitten ’s avonds half vol of zijn gesloten. Hotels zijn amper gevuld. Een jongen van een kiosk kijkt in de schaduw verveeld op zijn telefoon. Nu niemand het strand bezoekt en verzorgt, groeien tot verbazing van de lokale bewoners op het zand groene struiken. Toen de oorlog uitbrak, zette Odessa zich schrap voor de komst van het Russische leger. Standbeelden werden ter bescherming ingepakt met zandzakken, het beroemde operagebouw sloot zijn deuren en bewoners verlieten de stad. Maar de Russen kwamen niet. Met als gevolg dat Odessa weer een beetje ademt. Uit het operagebouw klinkt gezang, op terrassen wordt gegeten en er wordt gefietst en hardgelopen. Een lokaal biermerk heeft als motto ‘Trots gebrouwen in een vrij Oekraïne’. Lang niet alles is bij het oude. Nog altijd is het centrum grotendeels verlaten, zijn ramen dichtgetimmerd en kun je niet de beroemde Potjomkintrappen  bezichtigen, want die zijn afgesloten. Nachtclubs in het centrum zijn dicht.   Toch wordt er nog wel gefeest. In een strandtent wordt een bruiloft gehouden. ‘Slava Ukraini!, Geroim Slava!’ [Glorie aan Oekraïne! Glorie aan de helden!], klinkt de traditionele Oekraïense strijdkreet uit de uitzinnige kelen op de dansvloer.  Terwijl agenten rondlopen om te voorkomen dat mensen in zee zwemmen, kijkt Jim (44) toe hoe Galina – geboren en getogen in Odessa – voor een tweede keer de emmer in zee gooit.  „Zwemmen is verboden”, zegt hij, „maar de politie is niet altijd aanwezig en dan kun je makkelijk het water ingaan. Ik doe het zelf ook.” „Risico’s nemen hoort bij het leven”, valt een vriend hem glimlachend bij. Achter hen kruipen eerst een man en daarna een vrouw onder het witte lint door, lopen de trap af en duiken in zee. Beiden willen niets zeggen als ze  uit het water zijn en laten zich opdrogen door de zon.  Zij hebben hun zwempartij overleefd. Maar er vallen wel degelijk doden onder zwemmers die een zeemijn raken. Bekend is het verhaal van de man die zijn vijftigste verjaardag vierde, ging zwemmen in Odessa en een explosief raakte. Hij kwam om. Oekraïense media meldden recent drie andere doden en twee gewonden in en rond Odessa door zeemijnen.   Het is gezond. Zonder zeewater kan ik niet leven Galina (60), strandganger in Odessa  Serhi Brattsjoek, woordvoerder van het regionale militaire bestuur, gist naar de redenen waarom mensen toch gaan zwemmen of het strand opgaan. Een paar weken voor de dood van de vijftigjarige man, overleed ook iemand door een zeemijn, vertelt hij in groene camouflagekleding voor een overheidsgebouw. „Iedereen had het erover in Odessa: waarom doe je dit met al die waarschuwingen. Dat had een voorbeeld moeten zijn voor die jarige man.” Brattsjoek (50) waarschuwt op zijn Telegramkanaal zwemliefhebbers over het gevaar van afgedreven zeemijnen. Dat kan door een storm of doordat ze oud en versleten zijn. De gemeente heeft extra agenten en burgerwachten ingezet om mensen ervan te weerhouden een duik te nemen of het strand op te gaan. „Als we de overwinning hebben behaald, kan iedereen het strand weer op. Nu is het doel om de mensen te beschermen.” De ongelukkigen weten wat ze doen, meent de gemeentewoordvoerder.  Ze zien de waarschuwingsborden, halen blokkades weg, klimmen over het hek. „Dat doen ze niet per ongeluk”, stelt hij droogjes vast. Mensen denken dat je mijnen kunt zien, zegt hij, maar daarin vergissen ze zich. „Je hebt verschillende soorten, tegen schepen, landingsvoertuigen en soldaten. Voor die laatsten heb je mijnen die te klein zijn om direct te zien.” Ook zonder de drijvende zeebommen ziet hij liever dat het strand momenteel wordt afgezet. „Je moet er niet aan denken dat als het strand vol zit met honderden, duizenden mensen en de Russen gooien er een raket op.” Zijn woorden echoën de volgende dag na, wanneer Rusland met raketten de haven van Odessa aanvalt. Drie dagen later ligt de populaire badplaats Zatoka,  bijna zestig kilometer ten westen van Odessa, onder Russisch vuur. Zonder zee en strand is Odessa zichzelf niet, beamen Fjodor (47) en Joelia (48) Tsjerenkov. Ze liggen op de kade op een blauw kleed, met tussen hen in een komkommer, tomaten en nepfeta voor de zelfgemaakte Griekse salade. „Het is treurig dat we niet kunnen zwemmen. Mensen die het wel doen, missen het water, zijn dronken of geloven het nieuws niet.” Verderop gooit Galina opnieuw de volle emmer zeewater over zich heen. Elke dag doet ze dit, zegt ze uitgelaten en druipend van het water. „Het maakt je gezond, vermindert de stress van de oorlog. Zonder zeewater kan ik niet leven.”||https://www.nrc.nl//nieuws/2022/08/02/in-badplaats-odessa-kan-duik-dodelijk-zijn-a4138006
2022-08-03||Herken je een terrorist aan z’n bankrekening? Dat proberen banken te doen||In de Ulu-moskee in Heemskerk was de koffie niet te drinken. De automaat, vonden bezoekers van de kantineruimte, had dringend nieuwe filters nodig. Dus logde de moskeevoorzitter begin vorig jaar in op de online betaalrekening. Om te kijken of er nog genoeg geld op stond.  Maar na het intikken van de pincode, kreeg hij geen saldo te zien. Hij zag een ander scherm: „Uw rekening is geblokkeerd.”  „We dachten eerst aan een misverstand”, zegt voorzitter  Birol. „Misschien had ik de verkeerde pincode ingetoetst?”  Als  de ABN Amro-bank wordt gebeld,  zegt de klantenservicemedewerker dat de moskee maar even moet afwachten. Een paar maanden later valt er een brief door de bus.  Er staat in dat er een „klantonderzoek” loopt naar de moskee. „Om u, de maatschappij en onszelf te beschermen” tegen het „financieren van terrorisme”. Birol houdt de brief omhoog. „Dit is hem.” Zijn stem slaat over. „Wij, terroristen?! Ik wist niet wat ik las.”  Banken zijn de afgelopen jaren veranderd in particuliere terreurbestrijders. De financiële instellingen zijn door de overheid verantwoordelijk gemaakt voor het opsporen van transacties die bestemd zijn voor terroristische doeleinden. Het idee erachter is simpel: als terroristen niet aan geld kunnen komen, wordt het plegen van een aanslag een stuk lastiger.  Het vinden van dat ‘terreurgeld’ is minder eenvoudig. Banken moeten daarvoor hun klanten en geldstromen doorlichten. Maar een bank verwerkt jaarlijks miljarden transacties –  hoe vind je die ene terroristische betaling?  Daar heeft toezichthouder De Nederlandsche Bank (DNB) beleid voor ontwikkeld. Dat heeft een naam: „risicogebaseerd werken”. Banken moeten de achtergronden van hun klanten in beeld brengen, en daar een risicoprofiel aan hangen: een inschatting van hoe waarschijnlijk het is dat de klant terrorisme financiert. Klanten waarbij dat risico klein is – het overgrote deel – worden met rust gelaten. Wie het stempel „hoog risico” krijgt, wordt extra onderzocht en bevraagd. Als de bank vermoedt dat er iets mis is, volgen sancties. De naam van zo’n klant kan worden doorgegeven aan de politie, hij kan op een zwarte lijst komen of zijn bankrekening kwijtraken.  De Ulu-moskee in Heemskerk krijgt er begin 2021 mee te maken. Na ontvangst van de brief  over een „klantonderzoek” wordt duidelijk dat het de bank niet specifiek te doen is om deze moskee. Dezelfde brieven worden gestuurd aan tientallen andere organisaties en bestuurders van de koepel waar de moskee bij hoort: Milli Görüs. Deze  Turkse organisatie heeft zo’n 30.000 volgers in Nederland.  De brieven, ingezien door NRC, staan vol gedetailleerde vragen over ogenschijnlijk reguliere overboekingen. De ene bestuurder wordt gevraagd waarom hij regelmatig 2,50 euro aan zijn moskee doneert. De andere  waarom hij geld overmaakt aan zijn levensverzekering. De voorzitter van de lokale vrouwenvereniging krijgt de vraag waarom zij onlangs 500 euro aan haar echtgenoot heeft overgemaakt.  Sommigen schenken geen geld aan de moskee uit angst voor problemen met de bank „De impact hiervan is gigantisch”, zegt Milli Görüs-penningmeester Aslan Kurt. „Onze leden worden ondervraagd als vermeende terroristen, alleen maar omdat zij actief zijn voor onze moskeeën.”  Door het ingrijpende onderzoek trekken donateurs en bestuurders zich terug. Het voortbestaan van de hele koepel is in gevaar, zegt de penningmeester. „Mensen durven geen geld meer te schenken uit angst dat zij óók problemen krijgen met de bank.” Ook voor de Ulu-moskee zijn de gevolgen groot. Vaste lasten zoals de elektriciteit kon de moskee nog voldoen. Maar nieuwe lesboeken konden niet worden betaald. De verbouwing die nodig was vanwege een lekkage kon niet doorgaan. Voorzitter Birol: „Zonder rekening kun je wel opdoeken.”  De Turkse moskeekoepel staat hier niet alleen in. NRC sprak diverse moskeeën die de afgelopen jaren te maken hebben gekregen met ingrijpende bankonderzoeken. Een peiling van het Centraal Bureau Fondsenwerving laat zien dat zij geen uitzondering zijn: een derde van de charitatieve organisaties die in de problemen komen met hun bank zijn van religieuze aard. Hoe komt dat?  In het opsporen van terrorismefinanciering laten banken zich leiden door zogeheten indicatoren: kenmerken van een verdachte klant of betaling. Op soortgelijke wijze proberen banken ook witwassen op te sporen. Denk aan een autoverhuurder die veel meer inkomsten heeft dan vergelijkbare bedrijven. Of een coffeeshophouder die opvallend veel cash op de rekening stort. Dat zijn redenen voor een bank om een klant door te lichten.  Voor je het weet, wordt onderscheid gemaakt op grond van religie Marieke de Goede politicoloog Maar hoe herken je een terrorist aan zijn betaalrekening? „Niet”, zegt Marieke de Goede, hoogleraar politicologie aan de Universiteit van Amsterdam. Zij evalueerde in 2018 de aanpak van terrorismefinanciering voor onderzoeksinstituut WODC. De conclusie: het beleid werkt niet goed. Het uitgavenpatroon van een terrorist is nauwelijks te onderscheiden van dat van andere mensen.  Dat gold bijvoorbeeld voor de IS-aanhangers die in de voorbije jaren aanslagen pleegden in Europa. „De financiële bedragen die daarmee gepaard gingen, waren klein en onopvallend”, zegt De Goede.  Ook slaagden banken er niet in uitreizigers te detecteren die naar Syrië vertrokken om zich aan te sluiten bij IS. De Goede: „Zo gingen banken aankopen in survivalwinkels monitoren, omdat Syriëgangers daar vaak spullen kochten voor hun vertrek. Maar miljoenen Nederlanders doen daar aankopen, dus dat werkte niet. Ook werd gekeken naar pintransacties van Nederlanders aan de Turkse grens. Ook dat leverde te veel valse meldingen op. Er zijn simpelweg geen betrouwbare indicatoren te vinden voor terrorismefinanciering.” Terwijl het in de praktijk dus een onmogelijke opgave is, leggen de overheid en toezichthouder DNB veel druk op banken om terrorismefinanciering te rapporteren. Het gevolg, zegt De Goede, is dat banken op vergaande manieren proberen om toch iets te vinden. Ze laten computers via algoritmes zoeken naar klanten die voldoen aan bepaalde patronen die zouden wijzen op terrorismefinanciering. Een dubieuze aanpak, vindt De Goede. „Voor je het weet, ben je onderscheid aan het maken op grond van geloofsovertuiging.” Recent promotieonderzoek aan de Universiteit van Amsterdam laat zien dat banken hier nu al tegenaan schuren. Promovendus Esmé Bosma interviewde tientallen bankmedewerkers over hoe zij terrorismefinanciering opsporen. Zij constateerde tijdens haar veldwerk tussen 2017 en 2019 dat banken vrijwel uitsluitend op zoek waren naar islamitisch geïnspireerd terrorisme. Bij het voeden van de algoritmes kwamen al snel indicatoren op tafel die raken aan etnisch profileren. Bankmedewerkers noemden „Arabisch klinkende achternamen”, „islamitische organisaties” en „wijken waarin veel extremisten wonen” als potentieel bruikbare risico-indicatoren om jihadisten te detecteren.  Een bankanalist vertelt in de studie dat het weliswaar verboden is om de religie van klanten te registreren, maar dat dit toch is vast te stellen door bijvoorbeeld te kijken of een klant geld doneert aan een moskee. Deze gegevens kunnen volgens de analist worden gebruikt voor „intern onderzoek” naar klanten.  Een andere manier waarop banken terrorismefinanciering proberen te ontdekken, is door mediaberichten  in de gaten te houden. Zodra over een klant iets belastends in de openbaarheid verschijnt, moeten banken van toezichthouder DNB direct een onderzoek instellen.  De keerzijde van die werkwijze laat de zaak tegen moskeekoepel Milli Görüs zien. De koepel is volgens wetenschappelijk onderzoek conservatief, maar houdt zich keurig aan de wet. In 2018 berichtte NRC dat een clubje Milli Görüs-jongeren een  radicale imam in Turkije had  bezocht. Dat nieuws werd vervolgens aangedikt op weblogs, die de hele moskeekoepel betichtten van terrorisme. ABN Amro las mee. In de brieven aan Milli Görüs verwees  de bank naar de „negatieve publicaties” op onder meer complotblog Stopdebankiers.nl en het rechts-nationalistische Sceptr.net.   Klopte er iets van die berichten? Uit de brieven blijkt niet dat de bank daar onderzoek naar gedaan heeft, maar vooral wil weten welke „maatregelen” Milli Görüs neemt om „dergelijke negatieve berichtgeving in de toekomst te voorkomen”.  Ook de islamitische hulporganisatie Israa werd  vorig jaar door de bank geconfronteerd met negatieve berichtgeving op blogs. Publicist Carel Brendel beschuldigde  de Rotterdamse stichting van connecties met de Palestijnse organisatie Hamas. Rabobank zegde  de rekening op, waarna de stichting een rechtszaak aanspande om het besluit terug te draaien. In de rechtszaak verwijst Rabobank naar de negatieve blogs. Tegelijkertijd moet de bank toegeven dat er geen link kan worden aangetoond tussen Israa en terrorisme. Maar de bank „moest” iets doen na de negatieve publiciteit. Volgens de rechter is de Rabobank ten onrechte uitgegaan van de juistheid van de blogs: de stichting krijgt haar rekening terug.  Ook achter de schermen worden banken gevoed met informatie. Zo volgde terrorismecoördinator NCTV  islamitische groepen online, en stuurde informatie daarover door naar de Financial Intelligence Unit (FIU). Dit meldpunt, waar banken  verdachte transacties melden en waar de risico-indicatoren worden bedacht om  naar terrorismefinanciering te zoeken,  onderzocht de informatie zelf, of deelde die met banken. De coördinator is hier mee gestopt, omdat het de informatie helemaal niet mócht verzamelen en delen.  De NCTV wees de FIU ook op een lijst met namen van 23 moskeeën die in een studie van onderzoeksinstituut WODC   in verband worden gebracht met het salafisme, een uiterst orthodoxe stroming binnen de islam. De FIU deelde deze lijst met de banken. „Door die lijst konden de banken zeggen: deze stichtingen vormen kennelijk de salafistische kerngroep, omdat de NCTV dat aangeeft. Dus díé geldstromen zijn we gaan onderzoeken”, zegt een woordvoerder van de FIU.    De aangeleverde informatie klopte lang niet altijd. Zo werd actiegroep ‘Muslim Rights Watch’ door de NCTV een salafistische organisatie genoemd die ‘onverdraagzaam, anti-integratief en antidemocratisch gedachtengoed’ zou verspreiden. Onterecht, bepaalde de rechter onlangs. De NCTV moest rectificeren. Maar toen was de schade al geleden: na het onjuiste bericht kon de actiegroep bij geen enkele bank meer terecht. De Rabobank blokkeerde de aanvraag voor een rekening. ABN Amro schreef: „Helaas moeten wij uw aanvraag om moverende redenen afwijzen.” De Regiobank liet weten dat een ‘religieuze organisatie’ zoals de islamitische actiegroep „niet past binnen de doelgroep”. Muslim Rights Watch is een meldpunt gestart voor moslims die hetzelfde overkomt.  Islamitische organisaties krijgen steeds vaker te horen dat banken niet met hen in zee willen. Bunq Bank wees in april 2019 een aanvraag af van een ondernemer die islamitisch onderwijs wilde aanbieden. Reden: klanten met religieuze doelstellingen zouden een verhoogd risico op terrorismefinanciering met zich meebrengen. Daarom wilde Bunq dit soort klanten niet meer. De ondernemer spande een zaak aan bij het College voor de Rechten van de Mens, dat bepaalde dat er sprake was van discriminatie op grond van godsdienst.  Het is precies waar hoogleraar De Goede voor vreest: dat banken in hun zoektocht naar terrorismefinanciering hun net zó breed uitgooien, dat sommige groepen en stichtingen op voorhand verdacht zijn. „Terrorisme ging vroeger om het voorbereiden van een aanslag, maar de terrorismefinancieringwetgeving maakt veel breder ingrijpen mogelijk. Steeds vaker kiezen banken ervoor om klanten aan de kant te zetten – enkel omdat zij als een ‘risico’ worden beschouwd, niet omdat zij regels hebben overtreden.” „Het is een ontzettend lastige discussie”, zegt Hennie Verbeek-Kusters, hoofd van de FIU. Verbeek-Kusters bestrijdt dat die indicatoren, die volgens haar geheim moeten blijven om kwaadwillenden niet wijzer te maken, discriminerend zijn. Wel erkent zij dat het antiterrorismebeleid steeds verder wordt opgerekt. Banken kijken vaker naar „wat er wordt uitgedragen” door een klant, en of die boodschap wel „in lijn is met ons Nederlandse rechtssysteem”.  Maar heeft dat nog wel iets te maken met het voorkomen van de financiering van terrorisme, waar de wet voor bedoeld was? Verbeek-Kusters heeft daar „geen antwoord op”, zegt ze. Ze noemt het vraagstuk „lastig” en „complex”.  „Is de bank een gedachtenpolitie? Dat is een discussie die nu wordt gevoerd. Ik heb de oplossing ook niet.”  En hoe kijken de banken hier zelf naar? ABN Amro laat weten wettelijk verplicht te zijn om klantonderzoeken uit te voeren. Dat gebeurt „zonder aanziens des persoons”, maar de bank is zich  „bewust van risico’s op discriminatie”, zegt een woordvoerder. „Als je met algoritmes werkt, is er altijd een risico op discriminatie. Mensen hebben onbewust vooroordelen. Het zou naïef zijn om te zeggen dat die niet in onze systemen zitten.” Van etnisch profileren willen banken niets weten, „dat doen ze  niet”, aldus de Nederlandse Vereniging van Banken (NVB). Maar ze ziet ook dat de jacht op terrorismefinanciering nevenschade met zich meebrengt. Misschien wel te veel, zegt  hoofd veiligheidszaken  Yvonne Willemsen van de NVB. „We hebben met zijn allen een enorm systeem opgetuigd, maar wat is het resultaat? Is Nederland nu een stukje veiliger geworden? Ik vrees van niet.”||https://www.nrc.nl//nieuws/2022/08/02/het-net-van-de-financiele-terrorismebestrijding-dijt-uit-de-leden-van-onze-moskeekoepel-worden-ondervraagd-als-vermeende-terroristen-a4138015
2022-08-03||Door een akkoordje met God speelt dit Duitse dorp al eeuwenlang de passie|| Breed gebeend op glimmende laarzen en in een lange klokkende jas ondervraagt Pontius Pilatus de Jezus-figuur op het podium in het Beierse Oberammergau. Het kostuum van de Romein doet nadrukkelijk denken aan een SS-uniform. „Ben jij de koning der Joden?”, vraagt Pilatus. Jezus, lang sluik haar, antwoordt lijdzaam: „Mijn rijk is niet van deze wereld.” Het passiespel dat in Oberammergau dit jaar voor de 42ste keer wordt opgevoerd is in vele opzichten ook niet helemaal van deze wereld. In het bergdorp, vlak bij de hoogste berg van Duitsland Zugspitze en de Oostenrijkse grens, werkt een derde van de inwoners mee aan een spectaculair toneelstuk over leven en dood van Jezus. De dorpsbewoners spelen het stuk sinds 1634. Een jaar daarvoor werd het dorp na de ontberingen van de Dertigjarige Oorlog (1618-1648) getroffen door de pest, en aangemoedigd door de geestelijkheid gooide de gemeente het op een akkoordje met God: ze zouden iedere tien jaar de lijdensgeschiedenis spelen als ze voortaan verschoond zouden blijven van de plaag.  Voor veel internationale bezoekers is het een soort bedevaart Frederik Mayet, vertolker Jezus  Sinds dat jaar stierf er naar verluidt niemand meer aan de pest, en de Oberammergauers bleven spelen. Ook andere dorpen in de regio gingen een dergelijk contract aan – in de streek ligt achter iedere berg een klooster – maar nergens hield de traditie stand. Dit jaar doen ongeveer 1.800 dorpsbewoners mee aan het zes uur durende stuk, waarin een aantal scènes uit de laatste dagen van Jezus bijna in realtime wordt nagespeeld. Alleen al de kruisiging duurt een uur. Tussen de scènes door speelt een orkest en zingt een koor, uitsluitend bezet door Oberammergauers – en dat word je niet zomaar: je mag alleen meedoen als je in de plaats bent geboren of er twintig jaar woont.  De opvoering van het stuk mag geen concreet doel meer dienen, het wordt dit jaar niettemin honderd maal gespeeld, van half mei tot begin oktober. Door die andere ziektekiem moest de editie van 2020 twee jaar worden uitgesteld. Het trekt veel Duitsers en ook een internationaal publiek, hoofdzakelijk Amerikanen, die hoe dan ook dol zijn op ‘Bavaria’.  „Voor veel internationale bezoekers is het een soort bedevaart”, vertelt Frederik Mayet, die dit jaar Jezus speelt. Normaal gesproken is Mayet (42) artistiek directeur en woordvoerder van het Volkstheater in München. In 2010 was hij ook al Jezus, in 2000 speelde hij Johannes. Zijn zoon heeft dit jaar ook een kleine rol, hij brengt het brood bij het Laatste Avondmaal. „Maar veel andere bezoekers hebben niets op met de kerk.” Voor de dorpsbewoners geldt iets soortgelijks: „Er is niemand die nog gelooft dat de pest terugkomt als we niet meer spelen. Voor een aantal is het wel belangrijk dat we ons aan de gelofte van onze voorouders houden, maar voor de meesten zit het spel  in het dna.”  Toch spelen en zingen de Oberammergauers nog alsof hun leven er vanaf hangt. De grote betrokkenheid wordt zichtbaar in de openingsscène. Mayet, Jezus dus, rijdt op een ezel het podium op, om hem heen verdringen zich moeders met baby’s, ouderen, kinderen, allen in lichte lange gewaden, sommigen hebben  een schaap of een geit bij zich. In de chaos waggelt een peuter met uitgestrekte armen richting een geit, een vrouw vangt het kind op net voordat het naar de gekromde horens kan grijpen. Aan de randen van het toneel leunt een oudere man op een stok. De oudste Oberammergauer die meespeelt is 98, de jongste is nu acht weken; het kind van de acteur die Petrus speelt.  Om mee te kunnen doen, nemen de Oberammergauers maanden verlof op. Het stuk wordt vijf keer per week opgevoerd, dus iedere rol en ieder instrument is dubbel bezet om te kunnen rouleren. De vrouw die Maria speelt is in het dagelijks leven stewardess, degene die de rol van apostel Johannes heeft is student aan de hotelschool. De oudste hoofdrolspeler is 80, speelt hogepriester, en is gepensioneerd docent. Hij deed in 1950 voor het eerst mee, als achtjarige, was tussendoor al solist en speelde een andere keer Pilatus.  De oudste deelnemer aan het passiespel is 98, de jongste   acht weken – het kind van de acteur die Petrus speelt Vrij nemen is niet het enige offer dat van de spelers wordt gevraagd. Ruim een jaar voor de opvoering, op Aswoensdag, gaat de ‘baard- en haarverordening’ in – iedereen die meespeelt, man of vrouw, mag zich vanaf dat moment niet meer scheren of naar de kapper. Een Berlijnse bezoeker vertelt dat hij afgelopen winter bevreemd in een berghut op de Zugspitze zat; alle obers hadden lange baarden. In de loop der jaren heeft het schouwspel een rits historische figuren getrokken. De latere keizerin Sissi kwam er als kind, net als veel andere Europese staatshoofden, de componisten Giacomo Puccini en Franz Liszt waren er. In 1934 stond het toneelstuk in het teken van het nationaalsocialisme. Er was destijds discussie over de lange haren van de spelers – mannen met lange haren pasten niet in het nazisme, en voor de posters werden alleen kortharige mannen genomen. Hitler was er ook in 1934, en prees de rol van Pontius Pilatus, die „qua ras en intelligentie” duidelijk superieur zou zijn geweest. Joseph Goebbels halveerde de entreeprijs zodat zoveel mogelijk Duitsers het konden gaan zien.  In de jaren vijftig speelden de Oberammergauers dezelfde enscenering als in de jaren dertig. De beschuldiging dat het passiespel antisemitisch is laaide op, en is nog altijd thema. De huidige regisseur Christian Stückl wil het stuk nadrukkelijk van alle antisemitische elementen ontdoen – waar vermoedelijk ook de keus vandaan komt om de Romein Pilatus als grootste boosdoener te ensceneren en hem het SS-uniform aan te trekken. In de bewerking van Stückl is het conflict tussen Jezus en zijn aanhangers, en de Joodse hogepriesters, haast een politiek conflict, een conflict tussen een goeroe met een zalvende boodschap en een soort mainstream. In een tijdsgewricht met een teveel aan goeroes heeft de mainstream onwillekeurig de sympathie.  Eveneens in de jaren vijftig besloten de Oberammergauers de oude regel – dat iemand tien jaar in het dorp moest wonen om mee te mogen spelen – aan te scherpen naar twintig jaar. „Na de oorlog kwamen er veel vluchtelingen uit het oosten”, legt Mayet uit, Duitsers die na de oorlog uit Polen, Tsjechië of Hongarije moesten vertrekken. De Oberammergauers hadden geen zin in de deelname van de nieuwe dorpsgenoten en legden de lat om mee te doen aan het stuk  hoger. Volgens Mayet wordt die aanscherping in de komende jaren teruggedraaid. Niet dat er anders te weinig kandidaten overblijven om mee te spelen. De gemeente investeert de inkomsten uit het toneelstuk in een nieuwe generatie toneelspelers en musici. Mayet: „Kinderen gaan vanaf groep drie of vier in een koor, als je in het orkest wilt spelen wordt een instrument door de gemeente ter beschikking gesteld en het lesgeld voor de helft betaald.” Oberammergau brengt dan ook een bovengemiddelde hoeveelheid toneelmensen voort, aldus Mayet. „Heel veel werken in film, televisie, muziek of theater door het hele land.” De muzikaal leider is ook in de intervallen in Oberammergau om de volgende generatie klaar te stomen, het niveau van de musici is  hoog. Regisseur Stückl is geboren in Oberammergau, en werkt normaal gesproken met gerenommeerde theaters en operahuizen in Oostenrijk en Duitsland. Het decor wordt gedaan door een Oberammergauer die hoogleraar aan een toneelschool in Berlijn is. „En eens in de tien jaar komt iedereen met nieuwe expertise terug.” De volgende editie is in 2030.  ||https://www.nrc.nl//nieuws/2022/08/02/na-een-akkoordje-met-god-speelt-dit-duitse-dorp-nog-altijd-de-passie-a4137996
2022-08-03||PSV komt goed weg tegen Monaco bij eerste horde naar Champions League||De belangen voor AS Monaco en PSV waren op dinsdagavond zo groot dat beide ploegen  grote delen van de wedstrijd vergaten waarvoor betaald voetbal is bedoeld: vermaken van het publiek. Het doel   heiligde  de middelen. Deelname aan de zeer lucratieve Champions League is nu even boven alles verheven.  De spanning was  negentig minuten zichtbaar bij PSV dat via   een doelpunt van middenvelder  Joey Veerman in de 39ste minuut aan de leiding kwam in het  Stade Louis II.  Axel Disasi maakte tien minuten voor tijd de gelijkmaker. Komende dinsdag is in Eindhoven de return in de derde ronde van de kwalificaties.  Mocht de Eindhovense voetbalclub erin slagen  AS Monaco uit te schakelen dan wacht er nog een play-off  met   het Belgische Union Sint-Gillis of het Schotse Rangers FC.  Met Ajax aanhaken bij de Europese top of veroordeeld zijn tot een tweederangs toernooi als de Europa League? Dat is de sportieve vraag voor PSV.  In financieel opzicht staat er  zelfs een bedrag van circa veertig miljoen euro op het spel.  PSV deelde op zaterdagavond weliswaar een mentale tik aan  Ajax uit door de concurrent in de strijd om de Johan Cruijff Schaal met 5-3 in de eigen Arena te verslaan, maar die prijs is in sportief en financieel opzicht minder waard dan deelname aan de Champions League. Want wil PSV op lange termijn de strijd met de Amsterdamse club aangaan dan zal het elftal van trainer Ruud van Nistelrooij op het hoogste Europese niveau moeten acteren. Omdat geld en prestaties in het voetbal meer dan ooit onlosmakelijk met elkaar verbonden zijn, moet PSV nog voordat het seizoen  begonnen is al de slag slaan. Grote vraag  is of de club bereid is daarvoor risico’s te nemen. Twaalf maanden geleden hield PSV tijdens de kwalificaties waardevolle spelers als Donyell Malen en Denzel Dumfries langs de kant. De transfer van het  tweetal naar respectievelijk Dortmund en Internazionale leverde ruim 43 miljoen op. De beslissende play-off om de Champions League tegen Benfica ging echter verloren. PSV heeft er dit jaar voor gekozen hun meest begeerde spelers Cody Gakpo en Ibrahim Sangaré wél te gebruiken tegen AS Monaco. De club hoopt dat dit tweetal het verschil  maakt. Hun deelname pakte in Monaco goed uit. Aan de hand van beide spelers hield het elftal op professionele wijze stand tegen de nummer drie van Frankrijk.  Van Nistelrooij had zijn ploeg verder op twee plaatsen gewijzigd in vergelijking met het duel om de Johan Cruijff Schaal. Rechts achterin speelde Phillipp Mwene in plaats van Ki-Jana Hoever en rechts voorin kreeg Ismael Saibari de voorkeur boven Johan Bakayoko. PSV was in verdedigend opzicht ietsje beter in balans   tegen Monaco, maar wist voorin weinig af te dwingen. PSV dacht aan één doelpunt genoeg te hebben, maar bezweek  na het uitvallen van Sangaré  in de slotfase onder de druk van AS Monaco - ook omdat de vermoeidheid toesloeg. Met 1-1 kwam PSV goed weg. Volgende week zal de spanning weer groot zijn.   Kwalificatie voor de Champions League levert  direct vijftien miljoen euro aan startgeld op. Daar komen nog  bedragen bij   gebaseerd op  prestaties uit  heden en  verleden.  Daarnaast is er  930.000 euro per punt te verdienen. Al met al gaat het dan om minimaal veertig miljoen euro. Genoeg om Gakpo en Sangaré niet te hoeven verkopen. Ze hebben hun toekomst   in eigen hand.||https://www.nrc.nl//nieuws/2022/08/02/psv-komt-goed-weg-tegen-monaco-bij-eerste-horde-naar-champions-league-a4138007
2022-08-03||Het boerenfront vertoont scheuren: gaan ze praten met het kabinet of niet?||Praten of thuisblijven, dat is de kwestie. De boeren zouden samen optrekken. Samen zouden ze de politiek in Den Haag de rug toekeren. Alle kritische boerenorganisaties waren het erover eens dat praten met ministers geen zin heeft zolang het kabinet de boeren onhaalbare stikstofreductiedoelen oplegt en in de communicatie over die plannen ook blijk geeft van onwetendheid van en minachting voor de landbouw en het boerenleven als cultuur. Zo was  de sfeer op de massaal bezochte boerendemonstratie in Stroe op de Veluwe. Inmiddels zijn er zes weken verstreken, en het front vertoont scheuren. Voorzitter Sjaak van der Tak van boerenorganisatie LTO Nederland wil bij nader inzien toch ingaan op de uitnodiging van gespreksleider Johan Remkes om „zonder taboes”  te praten. Dit na een telefonische oproep van premier Mark Rutte. De enigszins gematigde boerenactiegroep Agractie is eveneens niet meer totaal afkerig van een gesprek. Zij laat deelname aan het gesprek afhangen van de antwoorden van Remkes en Rutte op vragen van de groep over „op welke punten wij stappen vanuit het kabinet verwachten”, aldus een verklaring.  Volgens Farmers Defence Force, de meest uitgesproken en onder actievoerders machtigste actiegroep,  heeft praten geen zin. Voorzitter Mark van den Oever beschuldigde vorige week in een filmpje op YouTube „onze Sjakie” nog van „verraad”. Het is altijd hetzelfde met de LTO-leiders, aldus Van den Oever: „Ze hebben allemaal een grote bek maar als het erop aankomt, is een telefoontje van Rutte genoeg om die tuinslangenruggegraat alle kanten heen te wurmen, zodat ze met hun dikke reet weer op het pluche kunnen gaan zitten.” Hij riep LTO-leden op de „chefjes weer terug het hok in” te roepen.  Deze tirade weerhoudt LTO-voorman Van der Tak er niet van woensdagavond aan te schuiven bij een overleg in Nijkerk met de actiegroepen. Van den Oever laat weten dat het overleg is bedoeld om weer „samen” op te trekken. Of dat betekent of iedereen  gaat praten, of juist niet, staat volgens hem niet vast. „Alles ligt nog open.” LTO denkt daar anders over: Van der Tak gaat hoe dan ook met Remkes praten,  liefst met de andere boerenleiders  erbij,  desnoods zonder.  De vraag is waar dat gesprek toe kan leiden. Het zou mooi zijn als Remkes erin slaagt het „vertrouwen” en „wederzijds respect” tussen kabinet en boeren te „herstellen”, zoals hij schreef in de uitnodiging aan alle partijen. Het zou ook mooi zijn als  aan de escalatie van protesten een einde kan komen, met name aan de blokkades van distributiecentra van supermarkten en levensgevaarlijke acties zoals het storten van afval en brandstichting op de snelwegen. Maar wat als het kabinet de boeren niet tegemoet komt en de plannen niet matigt?  Van der Tak zou een mooi succes boeken door het kabinet te bewegen een oud voorstel, van mei vorig jaar, alsnog serieus te nemen en liefst te omarmen. Dat voorstel, het ‘versnellingsakkoord stikstofemissiereductie 2021-2030’, werd door LTO samen met werkgeversorganisaties en natuurorganisaties opgesteld, en stelt lang niet kinderachtige maatregelen voor, met als belangrijkste: een reductie van stikstofemissies met 40 procent in 2030, tegen de 50 procent die het kabinet eist voor dat jaar, en het „gegarandeerd en sneller halen” van natuurdoelen. Het steekt LTO nog altijd dat het kabinet vrijwel niets heeft gedaan met dat plan, dat overigens omstreden is onder de achterban. Als het kabinet de boeren tegemoetkomt in een mate die Van der Tak voldoende acht, dan is   de vraag of de boeren ‘in het land’ daar vrede mee hebben. Met een vredesakkoord op zak zou Van der Tak zijn boze broeders van Farmers Defence Force wellicht kunnen marginaliseren en wegzetten als dwarsliggers voor wie niets goed genoeg is. Maar zelfs als dat zou lukken, dan is de vraag of ook regionaal georganiseerde boeren hun strijd zullen staken. Het zijn deze boeren,  veelal uit het noorden en oosten van het land, die niet moe worden te stellen dat zij niets te verliezen hebben en blijven strijden tot alle plannen zijn teruggetrokken. Actiegroep Agractie wil vrijdag  alleen met het kabinet praten als dat „stappen” zet om de boeren tegemoet te komen. In een brief aan Johan Remkes, die de gesprekken zal leiden, doet  Agractie „een scala aan voorstellen”, vertelt leider Bart Kemp. Hij hoopt uiterlijk donderdag antwoord te krijgen.  Agractie wil onder meer  dat er niet langer wordt gesproken over gedwongen opkoopregelingen van boerenbedrijven. „Het moet vrijwillig.” Ook moet er meer ruimte komen voor „innovaties” van bedrijven om de stikstofuitstoot te reduceren.  Verder moet volgens Kemp met „gezond boerenverstand” worden gekeken naar wat de natuur precies nodig heeft om te herstellen, zonder louter het „rigide” criterium te gebruiken van de zogenoemde kritische depositiewaarde: de grens aan stikstofuitstoot waarop beschermingswaardige flora en fauna in natuurgebieden het loodje leggen. „Welke andere factoren dan stikstof hebben invloed op die natuur? Hoe kunnen we die beïnvloeden? Wij missen nu de intentie bij het kabinet om daarover na te denken.”  Ook wil Agractie dat ongeveer zesduizend bedrijven die door de rechterlijke stikstofuitspraak niet meer legaal werken worden gelegaliseerd.  Daartoe moet de overheid volgens Agractie de latente ruimte voor de uitstoot van stikstof die veel andere bedrijven nog hebben in hun vergunning kopen en toewijzen aan deze bedrijven.  Ten slotte wil Agractie dat de „rekenkundige ondergrens” voor de hoeveelheid stikstof die in natuurgebieden terecht mag komen wordt verhoogd. Een recent TNO-rapport geeft daar argumenten voor. Minister Van der Wal (Stikstof en Natuur, VVD) wil daar niet aan, schreef ze vorige week.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/02/praten-of-niet-praten-met-het-kabinet-dat-is-de-vraag-voor-de-boeren-a4138005
2022-08-03||Sint Maarten minder afhankelijk maken van toerisme? Hoe dan?||Donkere wolken lozen hun lauwe regendruppels op het verlaten strand van Philipsburg, de hoofdstad van het Caribische eiland Sint Maarten. De palmbomen ruisen luider dan zonet, toen het strand nog werd overgoten met zonlicht. Een medewerker van een hotel aan de boulevard haalt kussens van ligstoelen. Na zo’n regenbui nestelen de toeristen zich weer snel   in het tropische tafereel. Ze liggen op strandbedjes   in het witte zand  met uitzicht op  een azuurblauwe zee. Met een cocktail of biertje in de hand lopen ze  af en toe tot hun middel het water in – een enkeling waagt zich aan een schoolslag. Na orkaan Irma in 2017 was dat wel anders. Die verwoestte een groot deel van Sint Maarten waardoor de toeristen wegbleven. Pas na een jaar krabbelde de toerisme-industrie voorzichtig op. Toen in 2020 de coronapandemie uitbrak, snelden de vakantiegangers weer met het laatste vliegtuig naar huis. Twee magere jaren volgden voor de economie van het eiland, die volgens de Wereldbank voor zo’n 85 procent afhankelijk is van toerisme. In 2019, het meest recente jaar waarvan de Wereldbank toerismecijfers heeft gepubliceerd, kwamen bijna twee miljoen toeristen naar Sint Maarten.  Sint Maarten (zo’n 43.000 officiële inwoners en naar schatting 20.000 ongedocumenteerden) is sinds 2010 een onafhankelijk land, dat deel uitmaakt van het Koninkrijk der Nederlanden. Tijdens de coronacrisis kreeg het daarom financiële steun van Nederland, in totaal 141,7 miljoen euro aan rentevrije leningen. Dat gebeurde niet zomaar: Raymond Knops, tot begin dit jaar staatssecretaris van Koninkrijksrelaties (CDA), stelde een lange lijst  voorwaarden op voor  de leningen, voor de lange en korte termijn. Het gaat onder meer om ingrijpende hervormingen van de financiële sector en de economie. Zo is afgesproken dat het eiland zijn economie minder afhankelijk moet maken van toerisme; orkaan Irma en de coronapandemie lieten zien dat de grote afhankelijkheid die economie zeer kwetsbaar maakt. Het kabinet heeft daarbij geen suggesties gedaan voor andere sectoren waarop Sint Maarten zou kunnen inzetten. „De stip op de horizon is samen gekozen. Hoe het land die stip wil bereiken is aan het land zelf”, zegt een woordvoerder van de huidige staatssecretaris van Koninkrijksrelaties, Alexandra van Huffelen (D66). Toch investeert Sint Maarten de laatste tijd niet minder maar juist méér in de  toerismesector. Zo sloot het eiland, dat een populaire bestemming is voor cruiseschepen, recent een deal met de Royal Caribbean Group, een Amerikaans bedrijf voor cruisevakanties. Met de deal komen er zo’n duizend banen beschikbaar voor Sint Maartenaren die graag op de schepen willen werken, schreef de lokale krant The Daily Herald. Bij de aankondiging van de deal zei minister van Arbeid Omar Ottley: „Like the Rihanna [Amerikaanse zangeres afkomstig van het Caribische eiland Barbados] song says: ‘Work, work, work’.” Tegelijkertijd weten de Sint Maartenaren heel goed dat de toerismesector het broze skelet van hun economie vormt. De vraag is alleen: wat kunnen ze anders dan vooral op toerisme inzetten? Goede alternatieven zijn er niet, zeggen Kishor Chhanang (49) en Shirley Theodule (54) . In de hoofdstraat van Philipsburg zijn ze aan het werk in juwelierswinkel Say Yes Jewelers. Het is niet de enige juwelierswinkel in de straat: je hebt er ook Value Jewels, Majesty Jewels, Royal Jewels en vele andere. Je kunt juwelen hier belastingvrij kopen. De winkels zetten in op vermogende cruiseschiptoeristen. Theodule werkte eerst 33 jaar met veel plezier bij een andere juwelier, maar deze ging failliet toen er tijdens de coronacrisis veel minder toeristen naar het eiland kwamen. Theodule werd ontslagen. Terwijl ze dat vertelt, zet ze haar bril af om de tranen uit haar ogen te vegen. En ja, nu is ze weer terug in de toerismesector. Veel andere opties waren er niet voor haar. Ze is blij dat ze weer een baan heeft. Chhanang, een magere man in een geruit overhemd, denkt na over orkaan- en pandemiebestendige opties voor een klein eiland. „In India, waar ik vandaan kom, is de IT-industrie heel groot”, zegt hij. „Maar hier is het internet zó duur dat het denk ik niet aantrekkelijk is voor IT-bedrijven om zich hier te vestigen.” „Sint Maarten lijdt als er geen toeristen zijn. Wij zijn een behoorlijk afhankelijk eiland.” De stem van Omar McGregor (41), die graag Coconut man genoemd wil worden, schiet een beetje omhoog bij die laatste zin. Hij staat kokosnoten te verkopen aan toeristen onder de palmbomen op het strand van Philipsburg. Hij klimt zelf de bomen in om ze te plukken.  Toen de toerismesector op Sint Maarten tijdens de coronapandemie stillag, realiseerde McGregor zich dat Sint Maarten „wakker moet worden”. Andere lucratieve industrieën aanboren is lastig, denkt hij. „Daarom moeten we meer zelfvoorzienend worden, zodat we ook kunnen overleven zonder toeristen. Wat dacht je van vissen? God heeft ook de zee geschapen, dus waarom zouden we die niet goed gebruiken?”  Havendirecteur Alexander Gumbs denkt dat de beleidsmakers die bedacht hebben dat Sint Maarten zijn economie moet diversifiëren „misschien meer tijd op het eiland zouden moeten besteden”. In een kleine pick-up rijdt hij over het terrein van de haven van Philipsburg. Hij  vertelt vol passie over de haven waar op een goede dag zes cruiseschepen binnenvaren. Als de passagiers voet aan wal zetten, hoeven ze zich geen seconde te vervelen. Op het haventerrein kun je naar hartelust winkelen, er zijn bars, en de toeristen worden vermaakt door dansers en Caribische muziek. „Het is echt heel moeilijk om minder afhankelijk te worden van het toerisme”, zegt Gumbs, die richting de twee lange pieren van de haven rijdt. „Voor grootschalige landbouw zijn we te heuvelachtig. Bovendien is ook die niet orkaanbestendig. Fabrieken zijn ook niet orkaanbestendig. Internet is hier heel duur  . Zelf betaal ik 150 dollar per maand.” Gumbs denkt dat het beter is om de kansen die er nog liggen op toerismegebied aan te grijpen. Hij wijst naar een van de pieren. „Die willen we langer maken zodat we ook de grootste cruiseschepen hier kunnen verwelkomen.” Ze stond voor de grote uitdaging  om de toerismesector tijdens de coronacrisis uit het slop te trekken: toenmalig minister van Toerisme Ludmila de Weever, die nu in het parlement van Sint Maarten zit voor de United People’s Party (UP). „Ik was alleen maar bezig met de vraag: hoe kunnen we zo snel en zo veilig mogelijk weer open?”, zegt de energieke De Weever in een lange roze jurk in haar favoriete lunchroom in Simpson Bay, een plaatsje ten westen van Philipsburg. „Ik wist dat we niet al te lang dicht konden blijven, omdat we zo afhankelijk van toerisme zijn.” De Weever voerde een verplichte coronaverzekering in voor toeristen: voor 30 dollar (nu 15) zouden hun ziektekosten gedekt worden als ze op Sint Maarten corona zouden krijgen. Het hielp: vanaf januari 2021 begon het toerisme weer aan te trekken. „Het diversifiëren van de economie was in die periode onderwerp van gesprek”, zegt De Weever, terwijl ze Griekse mezze eet. „Maar ik had zoiets van: dat kan niet zo snel, we moeten nu gewoon open. En het gaat me heel veel geld kosten en dan zouden we wéér ons handje op moeten houden bij Nederland.” Bovendien denkt De Weever dat het lastig is om minder afhankelijk van toerisme te worden. „Wat we misschien nog zouden kunnen uitbreiden is de maritieme sector. We hebben in die sector al veel reparateurs en ingenieurs. Die hebben veel werk. Maar verder zie ik geen opties. Niet de visserij, omdat onze wateren in het verleden overbevist zijn. We hebben naar mijn mening al veel te veel advocatenkantoren en vastgoedbedrijven hier. Vroeger verdienden we aardig aan buitenlanders die hier offshore bankierden, maar andere landen zijn strenger gaan toezien op witwassen.” Maar is méér investeren in toerisme dan de oplossing? Ja, zegt Omar Ottley aan de telefoon. Naast minister van Arbeid (UP) is hij ook waarnemend minister van Toerisme, omdat de huidige al een paar maanden ziek is. Hij legt uit: „Het doel is om andere industrieën door de toerisme-industrie te laten groeien. Nu zie je bijvoorbeeld dat we nieuwe hotels door buitenlandse bouwvakkers laten bouwen. Wij willen dat daar lokale mensen voor ingezet worden, zodat hier op Sint Maarten ook de bouwsector groeit.” Daarvoor zijn nieuwe regels in de maak, volgens de minister. Sint Maarten heeft recent niet alleen een deal gesloten met de Royal Caribbean Group, maar ook met drie  marketingbedrijven die nog meer toeristen moeten gaan trekken. Want de toeristische sector kleiner maken, is geen optie, zegt Ottley. „Dat is hetzelfde als tegen Rusland zeggen dat het niet moet focussen op gas.” Op verschillende plaatsen wordt de kust van Sint Maarten  bedekt door een enorme hoeveelheid sargassum, schrijft Caribisch Netwerk, een site met nieuws over het Caribische deel van het Koninkrijk. Je ziet dit bruinwier ook in grote hoeveelheden in verschillende baaien drijven. Sommige baaien zijn daarom de komende tijd gesloten. Dat kan een impact op het toerisme van Sint Maarten hebben. Vissen en schildpadden raken verstrikt in het wier, waardoor sommige sterven. Op den duur gaat het sargassum rotten. Dat stinkt niet alleen enorm, maar is ook schadelijk voor de gezondheid van mensen en onderwaterdieren. De laatste jaren neemt het sargassum in de Atlantische Oceaan toe. Eén van de oorzaken  is de opwarming van het zeewater door klimaatverandering.||https://www.nrc.nl//nieuws/2022/08/02/sint-maarten-minder-afhankelijk-maken-van-toerisme-hoe-dan-a4138004
2022-08-03||Ministeries betaalden tonnen wegens trage besluiten over informatieverzoeken|| De twaalf ministeries die Nederland telt betaalden in 2021 en 2022 tot nu toe in totaal 386.200 euro aan dwangsommen, omdat ze niet tijdig voldeden aan informatieverzoeken. Het gaat om verzoeken op basis van de Wet openbaarheid van bestuur (Wob) en de Wet open overheid (Woo), die de Wob op 1 mei verving. Iedere Nederlander kan met een beroep op de wet overheidsdocumenten opvragen, van beleidsbesluiten tot appjes van ministers. Onderzoeksjournalisten maken daar veel gebruik van. De overheid mag op enkele gronden informatie weigeren. Wat niet mag is te laat over een verzoek besluiten. De wettelijke beslistermijn is 28 dagen, die kan met 14 dagen verlengd worden. Als de overheid de stukken dan nóg niet heeft vrijgegeven,  kan de indiener van het verzoek naar de rechter stappen. Die kan  een nieuwe termijn bepalen en een dwangsom opleggen. Veelal is dat 100 euro voor iedere extra dag dat de termijn wordt overschreden, oplopend tot een maximum van 15.000 euro, te betalen aan de aanvrager. Volgens journalisten die ervaring hebben met het opvragen van informatie via de Wob en Woo (‘wobben’, zoals het wordt genoemd), zijn de dwangsommen geen effectief middel om stukken alsnog snel te krijgen. De bijna vier ton aan dwangsommen die de ministeries betaald hebben betreft de periode 1 januari 2021 tot 20 juli 2022. Deze cijfers heeft NRC opgevraagd bij de ministeries (zonder daarvoor een beroep op de Woo te hoeven doen). Twee weken geleden kwam de betaling van dwangsommen in het nieuws toen de Volkskrant berichtte over  een Wob-verzoek dat zij mei vorig jaar had ingediend bij het ministerie van Volksgezondheid, Welzijn en Sport (VWS). De krant had gevraagd om app- en sms-verkeer tussen topambtenaren over de mondkapjesdeal tussen VWS en Sywert van Lienden en zijn partners in 2020. Een besluit van het ministerie bleef maanden uit, waarna de rechter een dwangsom oplegde en VWS uiteindelijk 15.000 euro aan de Volkskrant moest betalen. VWS tekende eerst verzet aan, maar accepteerde uiteindelijk de dwangsom. VWS zegt de opgevraagde berichten over enkele maanden te leveren. Eerder zou niet gaan. Het ministerie kreeg de afgelopen anderhalf jaar 481 Wob- en Woo-verzoeken, waarvan 237 over corona. Volgens het ministerie moet het hiervoor nog miljoenen documenten doorspitten. De situatie verschilt per ministerie. Het departement van Onderwijs, Cultuur en Wetenschap hoefde in de genoemde periode (als enige) niets te betalen. Het ministerie van Infrastructuur en Waterstaat (I&W) betaalde het meest: 93.650 euro. Voor het niet halen van de beslistermijnen wijzen ministeries  met name op het gebrek aan menskracht. Ze benadrukken hun goede wil: zo zegt I&W   het aantal medewerkers te hebben uitgebreid. VWS nam  zeventig extra juristen aan om  verzoeken te bekijken. De dwangsomcijfers zeggen niet alles over hoe vaak de overheid de beslistermijn overschrijdt. In 80 procent van de gevallen is de overheid te laat, berekende  ngo Open State Foundation dit jaar. Dat zijn vele honderden zaken per jaar. Maar uit de cijfers van de ministeries blijkt dat de dwangsommen betrekking hebben op een klein aantal procedures. Lang niet iedereen die zijn informatie niet op tijd krijgt, stapt naar de rechter. Ook worden de bedragen niet altijd opgeëist. Laat besluiten blijft dus meestal onbestraft. Naast de bijna vier ton die ministeries uitbetaalden is er in de genoemde periode ook minstens 318.300 euro ‘verbeurd’. Dit betekent dat het geld (nog) niet is overgemaakt of opgeëist door de indieners. Twee derde daarvan is verbonden aan procedures bij het ministerie van VWS. Het ministerie van Landbouw, Natuur en Voedselkwaliteit kon verbeurde bedragen niet volledig aanleveren. Voor wobbende journalisten biedt het dwangsomsysteem  een beetje een breekijzer om alsnog stukken te krijgen. „Ik heb wel het idee dat het regelmatig wat uithaalt”, zegt Erik Verwiel, journalist en Woo-specialist bij de Volkskrant. „Maar als een ministerie om wat voor reden dan ook blijft weigeren, kun je wachten tot Sint-Juttemis.” Volgens Joost Oranje, coördinator onderzoeksjournalistiek bij NOS Nieuws en het veel wobbende Nieuwsuur, „lachen ministeries” om de bedragen, die hij ziet als symptoom. „In Nederland worstelen we al decennia met openbaarheid van bestuur. De oorspronkelijke bedoeling van de Wob en de Woo was: ‘alle overheidsinformatie openbaar, tenzij’. In de praktijk zoeken overheden actief naar weigergronden, die ze vaak ruim interpreteren.” „Natuurlijk passen er nuances in dit verhaal”, zegt Oranje over het argument van onderbezetting bij ministeries. „De Woo levert veel werk op, en er zijn overheden en ambtenaren die het serieus nemen. Maar in zijn algemeenheid zie ik in het overheidsapparaat niet een dwingende overtuiging dat overheidsinformatie van ons allemaal is.” Ook wobber Lucien Hordijk van freelancejournalistencollectief The Investigative Desk bespeurt niet direct kwade opzet – „in elk geval niet bij de uitvoerende ambtenaren” – maar eerder systeemrot. „Het begint bij zeer verwaarloosde archiveringsstructuur en onderbemanning. Als er dan een pandemie ontstaat heb je een perfect storm.” Hordijk zag verzoeken meermaals uitmonden in hoge dwangsommen. Wrang en ongemakkelijk, vindt hij: liever krijgt hij gewoon de informatie. „Als dit normaal wordt, lijkt de overheid mij bijna te belonen voor het niet kunnen doen van mijn werk.” Hordijk, die over medicijnen en vaccinaties schrijft, stak de afgelopen anderhalf jaar „honderden uren” in juridisch getouwtrek rond de Wob/Woo. De Volkskrant laat het wat betreft de ‘Sywert-files’ er niet bij zitten en probeert met advocatenkantoor Kennedy Van der Laan  alsnog informatie los te peuteren. „We hebben de rechter gevraagd een nieuwe, hogere dwangsom op te leggen”, zegt Verwiel. Hij betwijfelt of  VWS daarvan zal schrikken. „We doen het vooral om een signaal af te geven.”  Nieuwsuur en The Investigative Desk procedeerden tegen de werkwijze van VWS, waarbij het zelf bepaalt welke informatie het op welk moment openbaart. „We zijn normaal huiverig voor rechtsgang, het kost veel energie en tijd. Maar dit ging verder dan het gebruikelijke traineren”, zegt Oranje. Nadat de rechter de aanpak van het ministerie had gecorrigeerd, oordeelde de Raad van State in hoger beroep in oktober dat het informatie stapsgewijs mag loslaten. Maar óók dat het ministerie bij deze verzoeken  te laat was, en voor een te ruime planning voor de vrijgave van nog niet verstrekte informatie had gekozen.  Oranje ziet ondanks alle frustraties nog hoop onder de Woo. „Er komt een adviescollege dat kan controleren of stukken terecht geweigerd zijn. Ik hoop dat dit college tanden gaat tonen.” Ook merkt hij dat bestuursrechters langzaamaan steviger gaan oordelen. „Maar uiteindelijk ligt de bal bij de Tweede Kamer om met betere wetgeving te komen.”||https://www.nrc.nl//nieuws/2022/08/02/ministeries-leveren-informatie-vaak-te-laat-aan-en-betalen-samen-tonnen-aan-dwangsommen-a4137997
2022-08-03||Santokhi buigt, maar de crisis in Suriname  is niet weg|| Een drastische verandering, transparanter beleid en prioriteiten stellen. De Surinaamse president Chan Santokhi heeft deze week een aantal toezeggingen gedaan, waarmee hij hoopt dat de rust in het land – na bijna twee weken van protesten – terugkeert.  Terwijl duizenden ontevreden Surinamers de straat op gingen om te demonstreren tegen zijn beleid ging  Santokhi maandag naarstig het gesprek aan met verschillende organisaties uit onder meer het sociaal-maatschappelijk middenveld en hoorde hun kritiek aan. Die was niet mals, zo deelde Santokhi  met de pers. Aan tafel geflankeerd door enkele ministers en vicepresident Ronnie Brunswijk was Santokhi’s toon mild, bezorgd, maar ook beslist: het moet anders, gaf hij toe. Voor de protesten kon Santokhi nogal eens aanvallend en volgens sommigen arrogant reageren op kritiek met woorden als „ik ben gekozen voor vijf jaar, en tot die tijd blijf ik president”.  Nu zei hij: „Ik heb geluisterd en wat de samenleving wil zal gaan gebeuren.” Concreet worden er  een aantal besluiten teruggedraaid die bij zijn aantreden twee jaar geleden al kwaad bloed zette, zoals de vriendjespolitiek bij gronduitgifte en de politieke benoemingen van familieleden. Een omstreden  project, bedoeld voor mensen met lagere inkomens, maar waarbij bouwpercelen uiteindelijk onder meer zijn uitgedeeld aan politici en hun familieleden, wordt per direct tijdelijk stopgezet. Een half jaar lang mag er niets rondom dit project worden gedaan. Er mag niet worden gebouwd, maar ook mogen banken geen hypotheken verstrekken. Die tijd wil Santokhi gebruiken om goed uit te laten zoeken wie grond toebedeeld heeft gekregen en of dit op rechtmatige manier is gebeurd.  Een andere toezegging die Santokhi nu doet, is de aanpak van het omstreden benoemingenbeleid van zijn regering. Sinds zijn aantreden zijn familieleden benoemd op hoge en machtige posities binnen raden van commissarissen of raden van toezicht. Zo heeft Leo Brunswijk, de broer van de vicepresident Brunswijk, verschillende functies, bijvoorbeeld in de raad van bestuur bij Staatsolie en de Surinaamse Luchtvaartmaatschappij (SLM). Ook de echtgenote van Santokhi zit in de raad van toezicht van Staatsolie. Binnen twee weken moeten alle organisaties een lijst indienen met namen, waarbij vooral gekeken wordt naar mensen die dubbele functies hebben.  Toch is het de vraag of het Santokhi lukt  om echte structurele problemen aan te pakken, zoals de economische crisis  en de problemen  in de gezondheidszorg, waar  code zwart van kracht is, door chronische tekorten van zorgpersoneel en middelen. In korte tijd overleden bij de neonatale afdeling van het Academisch Ziekenhuis al vier baby’s vanwege de crisis daar en het wegtrekken van zorgpersoneel naar landen als Nederland, Curaçao en Bonaire waar ze beter betaald krijgen. Santokhi beloofde uit een noodfonds honderd miljoen Surinaamse dollar (ongeveer 4 miljoen euro) om acute problemen op te lossen.   Voor de demonstranten zijn beloftes van Santokhi niet genoeg. Ze hadden een lijst opgesteld met zeven punten die ze veranderd willen zien. Als drie daarvan worden ingewilligd, willen ze het gesprek aangaan met de president, zegt Dave van Aerde, leider van de demonstraties,  vanuit Paramaribo. „Tot die tijd gaan we niet met hem om tafel, hoewel we het op prijs stellen dat het signaal is overgekomen en de regering lijkt te zijn wakker geschud.”||https://www.nrc.nl//nieuws/2022/08/02/santokhi-buigt-maar-de-crisis-in-suriname-is-niet-weg-a4137995
2022-08-03||Eerste schip met Oekraïens graan aangekomen in Istanbul||Het eerste schip met Oekraïens graan dat na het sluiten van de graandeal vanuit de zuid-Oekraïense stad Odessa vertrok, is dinsdagavond aangekomen bij de noordkust van Istanbul. Dat melden internationale persbureaus. Het schip, dat onder de vlag van Sierra Leone vaart, verliet maandag de haven van Odessa. In Istanbul wordt het schip met ruim 26.000 ton graan geïnspecteerd, waarna het door zal varen naar eindbestemming Libanon.  In Oekraïense havens ligt door Russische blokkades zo’n 22 miljoen ton graan te wachten op export. Zo’n anderhalve week geleden tekenden Rusland en Oekraïne afzonderlijke  overeenkomsten met Turkije en de Verenigde Naties over het hervatten van de export. Afgevaardigden van de VN, Oekraïne, Rusland en Turkije zullen gezamenlijk toezicht houden vanuit Istanbul om te voorzien in veilige scheepvaartroutes.  Volgens de Oekraïense minister van Infrastructuur Oleksandr Koebrakov liggen er nog zestien vrachtschepen in de haven van Odessa klaar voor vertrek. Oekraïne is een van de grootste graanexporteurs ter wereld. Door de Russische blokkades zijn de graanprijzen wereldwijd fors gestegen en dreigen voedseltekorten. ||https://www.nrc.nl//nieuws/2022/08/02/eerste-schip-met-oekraiens-graan-aangekomen-in-istanbul-a4137992
2022-08-03||Superjacht Jeff Bezos aangekomen in Rotterdam, maar gevreesde ontmanteling van De Hef hoeft niet||Het superjacht van Amazon-oprichter Jeff Bezos, Project Y721, is aangekomen in de haven van Rotterdam. Doordat het schip zonder masten voer en een andere route koos, hoefde De Hef niet ontmanteld te worden, meldt de maritieme nieuwssite Schuttevaer dinsdag. Eerder dit jaar leek het er op dat De Hef gedemonteerd moest worden. Daarmee moest het mogelijk worden voor het schip van Bezos, met 127 meter lengte het grootste superjacht ooit gebouwd, om via de Rotterdamse haven naar zee te varen. De drie masten van het schip, door scheeps-en jachtbouwer Oceanco gebouwd in het Zuid-Hollandse Alblasserdam, worden door kenners geschat op zo’n honderd meter hoog. Onder De Hef, officieel de Koningshavenbrug, doorvaren is voor Project Y721 kansloos. De brug heeft een doorvaarhoogte van zo’n veertig meter. Het middenstuk van De Hef zou met een drijvende bok met een hefvermogen van 1.800 ton gehesen moeten worden.  De verontwaardiging over het nieuws was groot. Als het schip in de zomer langs zou varen, moesten Rotterdammers het bekogelen „met rotte eieren”, zo luidde een oproep op Facebook. De Hef is een rijksmonument - daar mag je volgens sommige Rotterdammers niet aankomen. De gemeente Rotterdam had bovendien bij de heropening van de voormalige spoorhefbrug in 2017 beloofd dat deze niet meer ontmanteld zou worden.  Het is lange tijd onduidelijk gebleven of de gemeente de brug toch zou laten demonteren. In februari, toen de ophef ontstond, bevestigde de gemeente aan NRC dat toestemming was gegeven voor de doorvaart van het superjacht, waarna de Rotterdamse burgemeester Ahmed Aboutaleb zei dat hierover nog geen definitief besluit was genomen. Nadat het enige tijd stil bleef rondom deze kwestie, bleek eind juni dat scheeps- en jachtbouwer Oceanco nog steeds geen vergunning had aangevraagd. Nu Project Y721 de Rotterdamse Eemhaven heeft bereikt en De Hef in tact is gebleven, lijkt de ophef voor niets te zijn geweest. Waarom eerder niet werd gesproken over de optie om zonder masten een andere route te varen, is niet duidelijk. Het transportbedrijf dat het transport van het superjacht heeft verricht, Koninklijke van der Wees, wil tegen Schuttevaer slechts zeggen dat het schip De Hef niet gepasseerd heeft. ||https://www.nrc.nl//nieuws/2022/08/02/superjacht-jeff-bezos-aangekomen-in-rotterdam-maar-gevreesde-ontmanteling-van-de-hef-hoeft-niet-a4137963
2022-08-03||Opinie | Met de sloop van het Spookslot berooft de Efteling zich van haar ziel||Het is in de Efteling niet anders dan elders: oud moet en zal plaatsmaken voor modern. Het park gaat de attractie het Spookslot slopen en vervangen door een bijdetijdse spookattractie. Het spookhuis zou ‘niet meer van deze tijd’ zijn en ‘niet meer te repareren’: de welbekende riedeltjes in onze wegwerpmaatschappij zijn nu zelfs doorgedrongen in sprookjesland. Voor velen is het echter niet zomaar een attractie, maar een uniek kunstwerk en dierbaar erfstuk van twee van Nederlands grootste kunstenaars, Ton van de Ven en Anton Pieck. Ruim elf duizend mensen tekenden petities voor het behoud van dit iconische slot uit 1978. Anna van der Heijden is ingenieur gespecialiseerd in bos- en natuurbeleid en is oprichtster van de werkgroep Nostalgische Efteling.  Een bezoek aan het Spookslot laat bijna altijd een grote indruk achter. Veel mensen ervaren in en rondom het slot een bijzonder nostalgisch gevoel. Voor sommigen heeft het slot iets spiritueels. Hoe komt dat? Het Spookslot ademt aan de buitenkant een en al romantiek. Het oogt als een onbewoonde ruïne van een ooit bezield kasteel. Wie nietsvermoedend de donkere ingang betreedt en besluit verder te wandelen, wordt al snel verrast door schrikbarende figuren, die herinneren aan de dood, geesten- en onderwereld. Weinig wandelpaden nodigen meer uit tot mindfulness dan deze. De donkerte belemmert het zicht en men raakt aangewezen op het aandachtig luisteren en voelen van de gladde, licht hobbelige ondergrond, om zich een weg te banen, al zoekende in de toch enigszins gevreesde duisternis. De attractie is nooit ontworpen om paniek te bezorgen, wél om een mooie spanning op te roepen. De zintuigen worden sterk geprikkeld, niet op een stressvolle, maar juist uitnodigende, zelfs romantische manier, zoals wanneer men in het donker door een oude, erfgoedwaardige steeg zou lopen waar de lantaarns zijn gedoofd. Juist dit menselijke karakter maakt het Spookslot zo indrukwekkend. In de zogeheten hoofdshow in het slot komt op ritmische wijze een kloosterkerkhof tot leven. Er is geen spookachtige interactie met hoog ict-gehalte. Wat ontstaat is puur gevoel, mede opgeroepen door de zingende klanken van de viool, die voor een onheilspellende sfeer zorgt. Je hoort de magnifieke ‘Danse Macabre’, gecomponeerd door Camille Saint-Saëns in 1875, die zo verbonden is met het Spookslot dat velen dit ongeëvenaarde stuk precies hiervan kennen. Het lijkt bijna voor het Spookslot ontworpen te zijn: het ritme van de draaiende en nostalgisch schokkende balustrades, bloemen en grafstenen sluit naadloos aan op driekwartsmaat van de symfonie, die vanuit rust langzaam opbouwt tot een steeds heftiger geheel dat een uiteindelijke climax bereikt met bulderend gedonder, waarbij klank en schouwspel harmonisch op elkaar zijn afgestemd.  Wat geeft nu juist die diepe, voor velen zelfs spirituele ervaring in het Spookslot? Het is wellicht de combinatie van het aandachtig aanwezig zijn en voelen, de intense klanken en het macabere tafereel rondom de catacomben waarmee niet alleen alles wat dood is, maar ook de vervlogen herinneringen tot leven komen. Na de twaalf middernachtelijke klokslagen vervagen de seconden, als in een meditatie, tot een tijdloos geheel. Wat er vroeger was, is er weer, of beter: nog steeds. Hier ontmoeten de jonge generaties de oude en de levenden de gestorvenen. In gedachten zijn zij samen met wie zij in hun jongere jaren het Spookslot bezochten.  De plekken waar nostalgie zo tot leven komt, zijn zeldzaam. Feit dat het slot reeds 44 jaar is, versterkt de sfeer nog verder, aansluitend bij de visie van Pieck, die het oude meer waardeerde dan het nieuwe. Deze moderne tijd van technische hypes wordt binnen in het Spookslot onbelangrijk en we ervaren het tijdloze, spirituele, nostalgische moment puur. Juist deze tegenstelling met de wereld om ons heen, laat de nostalgie inslaan als een bom. „Nostalgie stijgt, naarmate het land technischer wordt, en killer” is een zeer treffend citaat van Pieck. De magnifieke ‘Danse Macabre’ van Saint-Saëns lijkt voor het Spookslot gecomponeerd De attractie herbergt niet alleen engerds en geesten, maar bundelt tevens twee belangrijke spirituele, holistische thema’s. De eerste hiervan is gelijkheid. De attractie is er voor iederéén: mensen van alle leeftijden, jong en oud, van baby tot rolstoel zijn van harte welkom. Niemand zal zich er gediscrimineerd voelen. In de spirituele zienswijze wordt niemand uitgesloten. Gelijkheid vind je ook terug in de ‘Danse Macabre’, waaraan een gedicht van Jean Lahor ten grondslag lag: na de dood is iedereen gelijk, en zo „danst de barones met een arme wagenmaker en dartelt de koning in de buurt van de schurk”. Dat is voor ‘spirituelen’, wie zich daar ook onder mogen scharen, in het echte leven ook wenselijk. We zijn als baby’s geboren en zullen allen weer ten onder gaan; rangen en standen zijn ‘slechts’ maatschappelijk.  Het tweede sterk uitgebeelde hoofdthema uit het gedicht van Lahor is de dood. Voor hoeveel spirituele mensen is de dood geen einde, maar slechts een overgang naar een nieuwe vorm waarin men verder ontwikkelt? Kan het zijn dat deze attractie meer zielen herbergt dan waarvan men zich op het eerste oog bewust is? De dood is actueel, zie de recente SIRE-campagne die mensen aanmoedigt om over de dood te praten. Het Spookslot toont respect voor de doden: ze mógen er zijn, ze mógen dolen en mogen zelfs tot leven komen.  Het Spookslot behoort tot de ziel van de Efteling, vinden velen. Zijn oude, nostalgische sfeer beïnvloedt vanuit het hart het gehele park. Opvallend genoeg geeft nu juist het Spookslot iets serieus aan het speelse sprookjespark, iets volwassens. Een plek waar het draait om aandacht, rust, eenvoud en belangrijke thema’s als gelijkheid en dood. Uitgerekend deze  inhoudsvolle attractie moeten plaatsmaken voor modern griezelvermaak.  Ooit opgezet vanuit de kernwaarden romantiek, nostalgie en eenvoud, toont het oorspronkelijke deel van de Efteling zich steeds duidelijker als een zeer kwetsbaar cultureel geheel. De Efteling begint daarmee steeds meer Disneylands gelijke te worden.  Maar bizar genoeg is Disneyland Anaheim in de VS nu juist bezig om de oudste en volstrekt originele attracties te redden van de sloop. Het zou laaghangend fruit zijn om het Spookslot te restaureren, oude bomen te sparen en bos te herplanten.  Ik voeg me bij de overdenkingen van Anton Pieck in het boek Anton Pieck en de wonderbaarlijke geschiedenis van de Efteling door Martine Bijl: „We hebben veel moois laten verdwijnen. En toen het te laat was vonden we van schrik het begrip nostalgie uit”, na wat de kabouter hem vertelde: „Alles verandert maar. Niets blijft zoals het is. Er is geen bos meer veilig. Ik wou dat ik de klok kon terugdraaien.” En waarop Pieck had geantwoord: „Ik ook.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/02/met-de-sloop-van-het-spookslot-berooft-de-efteling-zich-van-haar-ziel-a4137972
2022-08-03||36 doden in Congo in week van protesten tegen VN-vredesmissie||In de Democratische Republiek Congo zijn in de afgelopen week 36 mensen, onder wie vier VN-medewerkers, omgekomen door protesten tegen de Verenigde Naties. Er raakten ook zo’n 170 mensen gewond. Dat meldt persbureau AFP op basis van een toegestuurde verklaring van de Congolese autoriteiten. De demonstraties vinden plaats in het instabiele oosten van het land.  De demonstranten richten zich tegen de VN-vredesmissie Monusco, die in 2010 is begonnen om vrede en stabiliteit te brengen in het Oost-Congo maar volgens veel inwoners weinig heeft opgeleverd. De toegenomen instabiliteit in de regio komt door de wederopstanding van de Congolese rebellengroep M23. Die groep nam onlangs strategische stadjes langs de grens met Oeganda en Rwanda in, waarna tienduizenden burgers op de vlucht sloegen. Het oosten van Congo is rijk aan onder meer koper, goud en diamanten, en daar willen gewapende milities en lokale troepen al tientallen jaren van profiteren. Vorige week bestormden Congolese demonstranten het hoofdkwartier van de VN-vredestroepen in de stad Goma. Daar schoten blauwhelmen, VN-militairen, zeker twaalf Congolezen dood. Andersom kwamen drie VN-medewerkers toen om door geweerschoten. Onduidelijk is wie die schoten losten. Ook in andere Oost-Congolese steden vielen doden. De Congolese overheid laat dinsdag weten met de VN te gaan vergaderen over mogelijke terugtrekking van de vredesmissie. De organisatie bouwt het aantal VN-medewerkers in het oosten van Congo al jaren af en haar mandaat eindigt in december, maar mogelijk wil Congo dat de VN sneller vertrekken uit het gebied. VN-woordvoerders wilden dinsdag over eventuele terugtrekking tegen internationale persbureaus niets zeggen. In november 2021 waren er zo’n 13.500 VN-militairen voor Monusco in het oosten van Congo. ||https://www.nrc.nl//nieuws/2022/08/02/36-doden-in-congo-in-week-van-protesten-tegen-vn-vredesmissie-a4137964
2022-08-03||Nieuwe fase voor Uber: voor het eerst komt meer geld binnen dan eruit stroomt||Voor het eerst sinds de oprichting in 2009 komt er bij taxiconcern Uber meer geld binnen dan eruit stroomt. In de maanden april, mei en juni wist het Amerikaanse groeibedrijf zijn vrije kasstroom – het verschil tussen inkomsten en uitgaven – te verhogen tot 382 miljoen dollar (373 miljoen euro). Een jaar eerder was de kasstroom nog bijna 400 miljoen dollar negatief. Uber staat daarmee aan het begin van „een nieuwe fase”, zo stelde financieel topman Nelson Chai in een toelichting op de dinsdag gepubliceerde kwartaalcijfers. Met ingang van vorig kwartaal is het bedrijf een „kasstroom-opwekker” geworden. De techbelofte die jarenlang met  miljoenen strooide in een poging de grootste te worden, moet vanaf nu „zijn eigen groei financieren”, aldus Chai.  De top van Uber maakt daarmee de belofte waar die de afgelopen maanden meermaals werd gecommuniceerd. Het bedrijf zag zich daartoe gedwongen omdat Uber het, net als veel andere techgiganten, al een tijdlang lastig heeft. Zo geven consumenten door de hoge inflatie minder geld uit, en wordt het aantrekken van kapitaal om verliezen af te dekken door de hoge rentes elke maand duurder. Ook op de beurs krijgt de techsector dreun na dreun. Sinds het begin van dit jaar is het aandeel Uber meer dan 40 procent in waarde gedaald, en sinds de piek van begin vorig jaar zelfs bijna 60 procent. De belegger heeft in politiek en economisch onzekere tijden liever een veilige investering dan beleggingen die sterk groeien maar nog geen zicht hebben op winst. Het taxibedrijf, opgericht in San Francisco, is het prototype van zo’n beloftevolle maar onzekere belegging. Bij Uber ging groei altijd boven alles. Volgens berekeningen van persbureau Reuters werd in dertien jaar tijd ongeveer 25 miljard euro uitgegeven in een poging Uber uit te bouwen tot wereldspeler. Dit voorjaar werd duidelijk dat beleggers die strategie niet langer accepteren: de belofte van winst, ooit in de toekomst, is niet langer voldoende. In een reactie op die „aardverschuiving” kondigde topman Dara Khosrowshahi voor de zomer al aan dat Uber drastisch zal moeten veranderen. „De minst efficiënte marketing- en wervingskosten worden ingetrokken”, schreef hij in een brief aan personeel, die in handen kwam van zakenzender CNBC. Ook kondigde Khosrowshahi het einde aan van het bijna ongelimiteerd aannemen van personeel. „We gaan werven behandelen als een privilege.” Een eerste doelstelling richting een houdbare bedrijfsvoering was volgens de topman een positieve kasstroom over het gehele huidige jaar. De cijfers die het bedrijf dinsdag meldde, kwamen niettemin als een verrassing. De kasstroom was veel hoger dan analisten hadden verwacht. Ook beleggers reageerden verrast: het aandeel koerste halverwege de dag bijna 15 procent hoger.  Een positieve kasstroom staat echter allerminst gelijk aan winst. Netto kwam Uber vorig kwartaal nog steeds uit op een verlies van 2,6 miljard dollar. Dat wordt voor een belangrijk deel veroorzaakt door de belangen in andere techbedrijven, die de laatste maanden slecht rendeerden. Uber zou die belangen tegen de juiste prijs wel willen afstoten, zei Chai. Tot die tijd zullen beleggers rekening moeten houden met „schommelingen” in de winst.||https://www.nrc.nl//nieuws/2022/08/02/nieuwe-fase-voor-uber-taxibedrijf-moet-vanaf-nu-eigen-groei-financieren-a4137971
2022-08-03||Vierde dosis covidvaccin biedt bescherming tegen infectie||Een vierde dosis van het bekende covidvaccin van fabrikant Pfizer vijzelt de bescherming tegen een infectie met de Omikronvariant flink op. Dat blijkt uit Israëlisch onderzoek onder bijna 30.000 zorgmedewerkers dat dinsdag in het medisch-wetenschappelijke vakblad JAMA Network Open verscheen. Doorbraakinfecties kwamen in de maand na die herhaalprik maar bij 7 procent van de zorgmedewerkers. Bij ziekenhuispersoneel dat tot die tijd maar drie doses had gekregen was dat 20 procent. Een herhaalprik is dus een goed wapen om het virus minder  te laten rondgaan, en zo niet alleen ziekte maar ook uitval van medewerkers door isolatie of quarantaine te vermijden, schrijven de onderzoekers. Eerdere studies lieten al zien dat een vierde prik de kans op ziekte na een Omikronbesmetting vermindert, en dat in de weken na die prik de antistoffen en de immuuncellen gericht tegen het virus zijn toegenomen. Mensen zijn na een herhaalprik niet alleen beter bestand tegen ziekte, maar ook al tegen het oplopen van een infectie, zo laat de nieuwe studie zien. Sinds de opkomst van de omikronvariant van het coronavirus SARS-CoV-2, vanaf december 2021, haastten wetenschappers zich om uit te zoeken in hoeverre de opgebouwde immuniteit nog stand hield. Omikron ontsnapt aan de afweer omdat hij sterk is veranderd ten opzichte van het oorspronkelijke virus, waartegen de vaccins zijn gemaakt. Geen enkele eerdere variant had zoveel genetische veranderingen.  Ook in Israël namen de doorbraakinfecties toe, ondanks dat meer dan 95 procent van de Israëlische zorgmedewerkers drie vaccinaties had gekregen. Daarom kregen in januari van dit jaar alle zorgmedewerkers van elf ziekenhuizen een vierde prik aangeboden, ook al was toen nog niet duidelijk of dat tegen Omikron zou helpen. Groot was het animo niet: slechts 19 procent koos voor die herhaalprik. De rest hield het bij drie prikken – de laatste prik hadden ze in augustus of september 2021 gekregen. De Israëlische onderzoekers turfden hoe vaak besmettingen voorkwamen in januari bij beide groepen. Zorgmedewerkers die covidklachten kregen of in aanraking waren gekomen met iemand met Covid-19 werden getest met een pcr-test. Bij mensen met de vierde dosis kwamen besmettingen bijna drie keer minder voor dan in de groep die maar drie prikken had gehad. Dat was minder spectaculair dan de vermindering van infecties die de derde dosis wist te bewerkstelligen ten opzichte van de tweede dosis toen de Deltavariant uitbrak, maar nog steeds flink.  In geen van beide groepen werden ziekenhuismedewerkers – die allemaal jonger waren dan 60 jaar - ernstig ziek of stierven door Covid-19. Dat een vierde prik ook bij oudere mensen het risico verlaagt op een infectie met Omikron of een ziekenhuisopname, blijkt uit eerder onderzoek onder ruim 1,2 miljoen zestigplussers in Israël. Ook het RIVM constateert dat een vierde prik weer extra bescherming biedt  tegen een ziekenhuis- of IC-opname. Die bescherming loopt wel iets terug sinds de BA.5 rondgaat, een subvariant van Omikron die nóg beter de afweer omzeilt.  Bij metingen tot 31 mei waren zestigplussers na een vierde prik nog voor zo’n 86 procent beschermd tegen ziekenhuisopname en IC-opname. Dat is bij een meting  tot 28 juni teruggelopen naar  77  tot 80 procent. In juni werd de BA.5 subvariant van Omikron in Nederland dominant.  Met het oog op afweerontduikende subvarianten zoals BA.5 adviseerden experts het Amerikaanse voedsel-  en medicijnagentschap FDA begin juli al dat de volgende herhaalprik in de herfst het beste een aangepast vaccin tegen Omikron zou moeten zijn. Die zijn al in de maak – het Europese medicijnagentschap EMA begon eind juli met de beoordeling van de aanvraag voor goedkeuring van aan Omikron aangepaste versies van de vaccins van Moderna en van Pfizer/BioNTech. Het is de bedoeling dat de vierde prik die in Nederland wordt aangeboden vanaf september zo'n aangepaste versie zal zijn.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/02/vierde-dosis-covidvaccin-biedt-bescherming-tegen-infectie-a4137970
2022-08-03||Boven zee bliksemt het minder doordat er zoutdeeltjes in de lucht zitten|| Zoutdeeltjes in de lucht boven zee belemmeren het ontstaan van bliksem. Die conclusie trekken Daniel Rosenfeld van de Hebrew University of Jerusalem en zijn collega’s op basis van weergegevens van zeeën rondom Afrika. Ze schrijven er deze week over in Nature Communications. Volgens de auteurs verklaart dit waarom het zo’n tien keer vaker bliksemt boven land dan boven zee. Meteoroloog Aarnout van Delden van de Universiteit Utrecht –  niet bij de studie betrokken – is niet overtuigd. „Ook al kan zout bliksem bemoeilijken, er zijn andere belangrijke factoren die ervoor kunnen zorgen dat het boven land vaker onweert dan boven zee. Zeeoppervlak wordt nooit zo warm als landoppervlak overdag in de zomer. Boven een warm landoppervlak stijgen warme luchtstromingen op en die kunnen uitgroeien tot grote onweerswolken.” Zout komt vanuit zee in de lucht via golfslag bij harde wind en openspattende luchtbellen. Door turbulentie gaan die zoutdeeltjes omhoog, de wolken in. De diameters van zulke zeespray-aerosolen variëren van één tot honderden micrometers. Kleinere aerosolen werken bliksem juist in de hand. Bliksem is de ontlading van een elektrisch opgeladen wolk. Die lading is het gevolg van botsende ijsdeeltjes in de wolk. „Maar die ijsdeeltjes vormen alléén wanneer water hoog genoeg stijgt”, zegt Rosenfeld, zo’n vijf kilometer. „Aan aerosolen blijft water kleven. Rondom kleine aerosolen ontstaan allemaal kleine, lichte druppeltjes – kleiner dan wanneer er geen aerosolen zouden zijn. En hoe kleiner de druppels hoe groter de kans dat ze hoog genoeg komen om te bevriezen. „Maar ook wanneer de omstandigheden min of meer gelijk zijn, blijft het nog steeds vaker bliksemen boven land”, zegt Rosenfeld. Daarom onderzochten de auteurs nu of grótere zoute zeespray-aerosolen het tegenovergestelde effect hebben. „Want grotere aerosolen creëren gróte regendruppels. En die regenen eerder uit.” Ze rekenden  aan weersgegevens boven zeeën rondom Afrika van 2013 tot 2017. Ze gebruikten gegevens van een mondiaal netwerk van antennes die bliksem detecteren én lokale aerosolmetingen en modellen. En wat bleek? Door grote zoutdeeltjes toe te voegen kan de hoeveelheid bliksem afnemen met 90 procent, volgens de berekeningen. Rosenfeld: „Door zout worden de druppels zo groot dat ze al uitregenen vóór ze ijskristallen kunnen vormen. Boven zee regent het ten koste van bliksem.”||https://www.nrc.nl//nieuws/2022/08/02/boven-zee-bliksemt-het-minder-doordat-er-zoutdeeltjes-in-de-lucht-zitten-a4137969
2022-08-03||Dat Al-Zawahiri schuilde in een villa in Kabul, is saillant||Op sociale media en in Telegramgroepen prezen Taliban-supporters  de ‘martelaar’ Ayman al-Zawahiri de hemel in. Maar een officiële reactie van Al-Qaida op zijn dood bij een Amerikaanse drone-aanval in Kabul bleef dinsdag uit. De terreurorganisatie kwam ook niet onmiddellijk met een opvolger aan de top. Wel reageerden de Taliban dinsdag op de verklaring van de Amerikaanse president Joe Biden, waarin hij de dood aankondigde van de Al-Qaidaleider. Zonder de naam van Zawahiri  te noemen, veroordeelden de  teruggekeerde machthebbers in Afghanistan de aanval. Volgens woordvoerder Zabihullah Mujahid hebben de Verenigde Staten de principes van het  Doha-akkoord geschonden. In 2020 maakten de VS en de Taliban – de toenmalige Afghaanse regering nam geen deel – daarin afspraken over de terugtrekking van Amerikaanse militairen uit het land. Mujahid noemde de aanval op Zawahiri in zijn verklaring „een herhaling van het falen van de laatste twintig jaar” door de Amerikanen. De operatie, bemoeienis door de Amerikanen en militaire inzet, zou „ingaan tegen de belangen van de VS, Afghanen en de regio”.  Washington kaatste dat verwijt direct terug. In Doha hadden de Taliban-onderhandelaars op hun beurt immers beloofd dat Afghanistan niet opnieuw een toevluchtsoord voor terroristen zou worden. Toch werd Zawahiri, bedenker van de aanslagen die de VS een jarenlange strijd inzogen, nota bene in de hoofdstad aangetroffen.  Uit de verwijten over en weer blijkt dat  de afspraken uit Doha openstaan voor interpretatie. Het is onduidelijk of Zawahiri zich met  steun van de Taliban in Kabul bevond.  Maar de precieze locatie van zijn schuilplaats is saillant: hij werd dodelijk getroffen terwijl hij op het balkon stond van een riant woonhuis in de wijk Sherpur in Kabul. Het is een enclave in de Afghaanse hoofdstad waar eerder diplomatieke missies gevestigd waren, maar waar nu enkele prominente Taliban-leden wonen. De buurt ligt in het centrum van Kabul, dicht bij overheidsgebouwen en hevig beveiligde delen van de stad. Amerikaanse inlichtingendiensten zouden de Al-Qaidaleider „begin dit jaar” hebben gesignaleerd in Kabul. Gezien de locatie lijkt het onwaarschijnlijk dat de Taliban niet op de hoogte waren van zijn aanwezigheid. De precieze locatie van Zawahiri’s schuilplaats is saillant: hij werd dodelijk getroffen terwijl hij op het balkon stond van een riant woonhuis in de wijk Sherpur in Kabul Bronnen uit de inlichtingendiensten vertelden aan Amerikaanse media, waaronder The New York Times, dat „maanden” onderzoek aan de aanval vooraf gingen. De drone-inzet is de eerste – in ieder geval de eerste publiekelijk bekendgemaakte – die Amerikaanse leger heeft uitgevoerd sinds het vertrek  uit Afghanistan. Drones worden door militaire planners en voorstanders als ‘precieze’ wapens aangeduid, omdat de onbemande systemen op exacte coördinaten kunnen worden afgestuurd. Die informatie moet dan wel correct zijn. Het Pentagon ging vorig jaar in de fout, bij een vergeldingsactie na een aanslag op westerse evacuaties vanaf het vliegveld in Kabul. Daarbij werden niet terroristen, maar een gezin van tien personen omgebracht, onder wie kinderen.   Volgens Biden vond de operatie tegen Al-Zawahiri plaats op zaterdag 31 juli – zondagochtend vroeg  in Afghanistan. Inderdaad hadden inwoners van Kabul wel enkele explosies opgemerkt, blijkens nieuwsberichten op lokale nieuwssites. Journalisten van de Amerikaanse publieke radio-omroep NPR vertelden nadat nieuws over de aanval bekend was, ook explosies te hebben gehoord. Die buitenlandse verslaggevers waren naar Afghanistan afgereisd om het jaar sinds de machtsovername te markeren. Dinsdag werd in de loop van de ochtend bekend dat bij de droneaanval twee Hellfire-raketten werden gebruikt. Al snel werd gespeculeerd dat het zou gaan om de R9X-variant, een raket waaruit messen ontvouwt. Zo zouden omstanders ongedeerd blijven en kunnen aanvallen als nog ‘preciezer’ worden aangeduid. Volgens Washington zijn bij de aanval naast Zawahiri geen andere slachtoffers gevallen, maar verklaringen geven geen details over het gebruikte materieel. Het is ook niet bekend van waaruit de operatie is georganiseerd of ingezet. De drone  zou bijvoorbeeld kunnen zijn gestuurd vanaf Amerikaanse militaire bases in regio, in de Perzische Golf of zelfs vanaf Amerikaans grondgebied.  De inzet van de drones onderstreept het voornemen van Biden, ook herhaald in zijn korte verklaring, dat de VS ook na de terugtrekking uit Afghanistan de strijd tegen terreurorganisaties voortzetten, „vanachter de horizon”. De vraag is wel of met het sporadisch uitschakelen van kopstukken de losse eindjes van de ‘war on terror’ kunnen stoppen.  In de afgelopen maanden signaleerden waarnemers juist dat de machtsovername in Afghanistan door de Taliban, voor Al-Qaida een steun in de rug is geweest. In een recent rapport aan de Verenigde Naties melden  experts dat de organisatie zich nadrukkelijk profileert in het hele land, en zelfs een „adviserende rol”  speelt voor de Taliban. Zo ook Zawahiri, die nog steeds videoboodschappen de wereld in stuurde – al schreef Rita Katz van het onderzoeksbureau SITE, dat extremisme bestudeert,, dat jongere jihadisten binnen zijn organisatie die zagen als „saaie uiteenzettingen over de gloriejaren”.      Het blijft niet bij retoriek. In mei waarschuwden buurlanden al voor de ontdekking van trainingskampen van Pakistaanse terreurgroepen in Afghanistan. Het is moeilijk te zeggen in hoeverre de Taliban zelf overzicht en controle houden over de activiteiten van dergelijke groepen.  Overigens werd het verlies van de Al Qaida-kopman niet in alle uithoeken van de terroristische netwerken betreurd. Het brein achter de aanslagen van 11 september 2001 stond bijvoorbeeld op zeer slechte voet met Islamitische Staat (IS), de organisatie die zich van Al-Qaida afsplitste. Zawahiri verwierp de ambitie voor een kalifaat. IS ziet ook in de Taliban geen bondgenoot, maar beschuldigt hen ervan te heulen met de VS voor de macht in Afghanistan.||https://www.nrc.nl//nieuws/2022/08/02/dat-al-zawahiri-schuilde-in-een-villa-in-kabul-is-saillant-a4137968
2022-08-03||Het brein van Al-Qaida miste het charisma van Bin Laden||Op een balkon in de Afghaanse hoofdstad Kabul maakte een Amerikaanse droneaanval zondag een abrupt einde aan het leven van Ayman al-Zawahiri. De van oorsprong Egyptische arts gold als het brein achter het radicaal islamitische terreurnetwerk Al-Qaida. Anti-terreurdeskundigen beschouwen hem als een sleutelfiguur achter de grote aanslagen van 11 september 2001 in New York en Washington.  Hoewel de intens vrome Zawahiri  lange tijd in de schaduw opereerde van de veel charismatischer Al-Qaida-voorman Osama bin Laden was de bebrilde man met de grote baard op de achtergrond de strateeg die aanslagen her en der in de wereld hielp organiseren. Na de liquidatie van Bin Laden in 2011 nam hij de leiding op zich over Al-Qaida, dat toen overigens al flink aan slagkracht en invloed had ingeboet. De incidentele, nogal droogjes voorgedragen boodschappen – hoe fel van toon ook - die Zawahiri af en toe openbaar maakte, haalden het niet bij de vurige redes van Bin Laden. Ze misten ook de opzwepende uitwerking op radicaliserende jonge moslims van de preken van de vroegere leider.  Zawahiri’s nogal droogjes voorgedragen boodschappen haalden het niet bij de vurige redes van Bin Laden Zawahiri leidde vooral de laatste decennia een Spartaans leven in onherbergzame Afghaanse berggebieden om zich aan Amerikaanse vergeldingsacties te onttrekken. Hij overleefde verscheidene aanvallen. De guerrillastrijd van de Taliban interesseerde hem intussen maar matig. Liever hield hij zich bezig met ambitieuze pogingen het Westen, dat hij als de voornaamste tegenstander van de islam zag, te raken. Goede jihadisten moesten volgens hem „de verre vijand” treffen, de Verenigde Staten, of de „naburige vijand”, de pro-westerse Arabische regimes.  Al in 1998 formuleerde hij zijn credo in een manifest: „Het is een plicht voor elke individuele moslim die daartoe in staat is om Amerikanen  en hun bondgenoten – burgers en militairen - te doden in elk land waar dat mogelijk is.”  Niet voor niets hadden de Amerikanen een prijs van 25 miljoen dollar op zijn hoofd gezet. Zawahiri groeide op in een tamelijk welgestelde wijk van Caïro. Zijn vader was hoogleraar farmacologie, een oudoom was zelfs grootimam van de prestigieuze Al Azhar-universiteit, een ander familielid secretaris-generaal van de Arabische Liga. De jonge Zawahiri had echter weinig op met het tamelijk seculier ingestelde Egyptische establishment en begon radicaal-islamitische geschriften te lezen. Met name die van Sayyed Qutb, een vooraanstaand lid van de Moslimbroederschap. Al op 15-jarige leeftijd sloot Zawahiri zich aan bij de Broederschap. Lange tijd hield hij zijn radicalisering verborgen voor zijn familie en leidde een soort dubbelleven. Netjes studeerde hij af in de medicijnen en voltooide zijn specialisatie als oogchirurg in 1978. Op een foto uit die tijd is hij te zien, zonder baard en in onberispelijk westers pak. Twee jaar later ging hij aan het werk als arts in de Pakistaanse stad Peshawar om gewonde Afghaanse mujahedeenstrijders en burgers te helpen.  Een jaar later, terug in Egypte, openbaarde zijn radicalisme zich voor iedereen. Hij werd opgepakt in de golf van repressie die volgde op de moord op president Anwar al-Sadat door radicale moslims, onder meer wegens diens vredesverdrag met Israël.  Zoals in Egypte wel vaker gebeurt, werd hij samen met andere verdachten – allen gepropt in een kooi – berecht. „We hebben offers gebracht”, schreeuwde Zawahiri bij die gelegenheid, „en we zijn nog bereid tot meer offers tot aan de overwinning van de islam.”  Zawahiri was inmiddels al getrouwd met Azza Nowair, een vrouw uit een welgestelde familie die zo mogelijk nog vromer was dan hijzelf. Voor hun huwelijk in 1979 stond ze haar aanstaande man slechts één keer even toe haar gezicht te zien. Ze hield ervan de Koran langdurig te bestuderen. Op haar uitdrukkelijke verzoek werd er op hun huwelijk niet gefotografeerd en viel er geen muziek te beluisteren. Het paar kreeg vier dochters en een zoon. Nowair kwam in 2001 om bij een Amerikaans bombardement op Kabul. Zawahiri kreeg in 1981 drie jaar gevangenisstraf voor illegaal wapenbezit en werd in die periode ook gemarteld. Daarbij verried hij de naam van een medewerker, die vervolgens ook werd gearresteerd. Het bezorgde hem een diep schuldcomplex, dat volgens mensen uit zijn omgeving bijdroeg tot zijn verdere radicalisering. Na zijn celstraf bracht hij enige tijd door in Saoedi-Arabië en belandde opnieuw in Peshawar als arts. Daar kwam hij in aanraking met Osama bin Laden. Het leidde al snel tot nauwe samenwerking tussen beiden.  In 1993 werd Zawahiri leider van de Egyptische Islamitische Jihad, die op den duur opging in het Al-Qaida-netwerk.  Osama bin Laden liet het graag over aan ‘de dokter’, zoals Zawahari wel werd genoemd, om de niets en niemand ontziende acties die ze voorstonden van een theologische rechtvaardiging te voorzien. Voor moslims geldt immers in principe het gebod onschuldige burgers niet te doden. Zelfmoord is al evenmin toegestaan. Zawahiri betoogde echter dat zulke regels onder bepaalde omstandigheden opzij gezet mogen worden. Doorslag voor hem gaf hoe oprecht het geloof van de betrokkene is.  Zijn samenwerking met Bin Laden mondde uit in een reeks bloedige aanslagen, onder meer op de Amerikaanse ambassades in Kenia en Tanzania in 1998, en uiteindelijk de aanvallen op  de VS. Bij die laatste vielen bijna drieduizend doden. Na 2001, toen de VS het Talibanbewind uit Kabul verdreef, werd het een stuk moeilijker voor Al-Qaida om terroristische acties voor te bereiden. Toch volgden er nog grote nieuwe aanslagen in onder meer Kuta (Bali), Madrid en Londen, vaak met hulp van lokale aanhangers van Al-Qaida. Geleidelijk aan werd Al-Qaida echter overvleugeld door vooral Islamitische Staat, dat nog bloediger te werk ging dan Al-Qaida. Juist Zawahiri keerde zich tegen aanvallen op sjiitische moskeeën en sjiitische gelovigen omdat die volgens hem de radicalen slechts nodeloos sympathie kostten. Zulke adviezen werden hem niet in dank afgenomen en al snel ontstond er een bittere rivaliteit tussen IS en Al-Qaida. Tot meer steun voor Al-Qaida leidden ze evenmin. Allang voor Zawahiri’s dood was zijn organisatie, mede door niet aflatende Amerikaanse drone-aanvallen, tot een marginaal bestaan gereduceerd. ||https://www.nrc.nl//nieuws/2022/08/02/het-brein-van-al-qaida-miste-het-charisma-van-bin-laden-a4137967
2022-08-03||Nancy Pelosi komt aan in Taiwan voor bij China gevoelig bezoek||Nancy Pelosi, de voorzitter van het Amerikaanse Huis van Afgevaardigden, is dinsdagmiddag geland in Taiwan. Dat melden internationale persbureaus. Ze is de hoogstgeplaatste Amerikaanse volksvertegenwoordiger die de regio bezoekt in meer dan 25 jaar tijd. Voor China ligt de komst van de Amerikaanse politicus gevoelig, omdat het gezien wordt als impliciete erkenning van Taiwan als aparte natie. China beschouwt Taiwan als afvallige provincie die vroeg of laat weer zal worden ingelijfd, desnoods met geweld. Het bezoek van de delegatie dient volgens Pelosi om de „levendige democratie van Taiwan” te steunen, zei ze in een korte verklaring na de landing. De solidariteit van de Verenigde Staten met de 23 miljoen inwoners van Taiwan is volgens haar „belangrijker dan ooit, nu de wereld voor de keuze staat tussen autocratie en democratie”. Op de Chinese televisie waren geen beelden van de aankomst van Pelosi te zien. Wel las een nieuwslezer namens het ministerie van Buitenlandse Zaken een verklaring voor waarin het bezoek sterk werd afgekeurd. Volgens het departement is dit „een ernstige schending” van de vrede en stabiliteit in de Straat van Taiwan. Ook zou het „grote impact” hebben op de betrekkingen tussen China en de VS en vormt het „een ernstige inbreuk op de soevereiniteit en integriteit van China”. Het ministerie van Defensie heeft „gerichte militaire actie” aangekondigd, zonder daarover verder uit te wijden.  Op sociale media als Weibo, het Chinese Twitter, wordt alles over het bezoek van Pelosi op de voet gevolgd. In de loop van de Chinese avond werd een bericht over haar vlucht naar de Taiwanese hoofdstad Taipei bijna 600 miljoen keer aangeklikt. Ook voor Chinese begrippen is dat bijzonder vaak. Er werd zelfs zo veel op Weibo gezocht naar nieuws, dat de site even vastliep. Opvallend was dat Chinese staatsmedia aanvankelijk meldden dat Chinese gevechtsvliegtuigen naar de Straat van Taiwan zouden zijn gevlogen, maar dat dat bericht kort daarna weer werd ingetrokken. Dat lijkt te duiden op slechte interne communicatie, en mogelijk ook op spanningen tussen wat het leger en de overheid wil. Pelosi is samen met een afvaardiging van het Amerikaanse Congres bezig met een rondreis door Zuidoost-Azië. Na bezoeken aan Singapore en Maleisië reisde ze door naar Taiwan. De stop stond niet officieel op Pelosi’s agenda voor de trip, al werd hier wel rekening mee gehouden. Medio juli berichtte The Financial Times dat de 82-jarige Pelosi Taiwan wilde bezoeken.  De aankondiging van Pelosi’s mogelijke komst leidde de afgelopen weken tot oplopende spanningen tussen China en de Verenigde Staten. Afgelopen week waarschuwde de Chinese president Xi Jinping zijn Amerikaanse collega Joe Biden dat de VS „met vuur spelen”, als Pelosi naar Taiwan zou reizen. Die woorden zette China de afgelopen kracht bij door een grootschalige militaire oefening te houden in de provincie Fujian, waarvan de kust op slechts enkele kilometers ligt van het Taiwanese eiland Kinmen. Persbureau Reuters meldde dat dinsdagochtend meerdere Chinese gevechtsvliegtuigen dicht langs de middenlijn van de Straat van Taiwan vlogen, terwijl ook meerdere Chinese oorlogsschepen door de zeestraat voeren.  Het Taiwanese ministerie van Defensie zei maandag de militaire activiteiten rond Taiwan te volgen en „op gepaste wijze” de krijgsmacht in te zullen zetten in reactie op „vijandelijke dreigingen”. Voor calamiteiten zou een noodplan klaarliggen. Voorafgaand aan het bezoek van Pelosi zei de Taiwanese premier Su Tseng-chang buitenlandse gasten „hartelijk te zullen verwelkomen”  en de noodzakelijke maatregelen te zullen nemen om de veiligheid te waarborgen. ||https://www.nrc.nl//nieuws/2022/08/02/nancy-pelosi-komt-aan-in-taiwan-voor-bij-china-gevoelig-bezoek-a4137941
2022-08-03||Oliebedrijven oogsten volop kritiek met miljardenwinsten||59,3 miljard dollar, ofwel 57,8 miljard euro. Dat hebben de vijf grootste olie- en gasconcerns in Europa en de Verenigde Staten (BP, Chevron, ExxonMobil, Shell en TotalEnergies) van april tot en met juni aan winst geboekt. Hoe? Vooral dankzij de huidige hoge prijzen voor olie, gas en elektriciteit. In de eerste zes maanden van dit jaar is een vat olie 34 dollar duurder geworden. In Europa verdubbelde gas in die periode ruim van prijs, vooral door de oorlog die de Russische president Poetin met Oekraïne begon en diens manipulatie van de toevoer van Russisch gas naar Europa. Er is nog een oorzaak voor de hoge winsten. In de Covid-periode, toen de vraag naar energie plotseling sterk daalde, hebben de concerns hun minder rendabele bezittingen voor tientallen miljarden afgewaardeerd. Daardoor waren ze ‘opgeschoond’ klaar voor het moment dat de vraag naar olie en gas weer zou toenemen. Die toegenomen vraag komt nadat de energiebedrijven hun investeringen ook door Covid drastisch hadden teruggeschroefd. En ook daarvoor deden ze eigenlijk te weinig om het aanbod te verhogen. „Alleen al om de jaarlijkse productiedaling van 7 procent [door uitputting van velden] tegen te gaan, zijn grote investeringen nodig”, rekende bestuursvoorzitter Darren Woods van ExxonMobil vorige week voor. En „om het aanbod te vergroten” zijn vanzelfsprekend „nog hogere investeringen nodig”. Dat laatste gebeurt onvoldoende. De afgelopen dagen hebben de Europese concerns Shell, BP en TotalEnergies en hun Amerikaanse concurrenten ExxonMobil en Chevron daverende kwartaalwinsten laten zien. Dat leverde intern de vraag op wat het best met dat binnenstromende kapitaal kan worden gedaan. Shells financieel bestuurder Sinead Gorman sprak in haar toelichting op de kwartaalcijfers van Shell (winst: 11,5 miljard dollar) niet voor niets van excess cash, ofwel overtollige liquiditeiten. Ook buiten de bedrijfspoorten leidden de winsten tot nieuwe discussies. Vooral de royale uitkeringen aan aandeelhouders kregen de aandacht; sommige politici denken bij al die miljarden aan extra belasting. En hoe zit het eigenlijk met de verduurzaming? Drie thema’s uitgelicht. 1 Inkoop eigen aandelen Alle vijf de bedrijven zijn druk bezig voor miljarden eigen aandelen in te kopen. Leuk voor de belegger, want die ziet de winst per aandeel ook bij een gelijkblijvend resultaat toenemen. Koploper is Shell, dat in het eerste half jaar voor 8,5 miljard dollar aan eigen aandelen inkocht. Eind deze zomer koopt het voor nog eens 6 miljard in, kondigde het inmiddels volledig Britse bedrijf aan.  Een tegenvaller voor sommige aandeelhouders is wellicht dat het dividend in deze gouden tijden gelijk blijft: 0,25 dollar. Dat kwartje per aandeel kost Shell elk kwartaal nog altijd bijna 2 miljard: bij gelijkblijvend dividend over het derde kwartaal stroomt er – inclusief terugkoop van eigen aandelen – in negen maanden ruim 20 miljard dollar naar beleggers. Twee jaar geleden moest Shell diep door het stof toen het door Covid gedwongen was zijn uitkering aan aandeelhouders te verlagen – voor het eerst in de naoorlogse geschiedenis. Dat kan de terughoudendheid om een hoger dividend uit te keren verklaren.  Het concern staat daarin niet alleen. ExxonMobil (dat dit kwartaal 7,6 miljard dollar uitgeeft aan dividend en terugkoop van aandelen) houdt het dividend eveneens gelijk. BP zorgt met een plus van 10 procent voor de grootste dividendstijging.  De beurskoers lijdt er niet onder. De Amerikaanse bedrijven zagen in één jaar het aandeel meer dan 60 procent in waarde toenemen, bij Shell is dat ruim 50 procent. 

 2 Ongemak bij politici „Oogverblindende winsten”, noemde de Britse schaduwminister van Financiën Rachel Reeves de kwartaalresultaten van BP dinsdagochtend. Dat was niet als een compliment bedoeld. Het Britse olieconcern zag de winst over het tweede kwartaal stijgen van 2,8 miljard dollar vorig jaar naar 8,5 miljard dollar nu. Volgens Reeves bewijst dit dat de regering helemaal fout zat met haar eerdere beslissing om oliebedrijven belastingverlichting te gunnen in ruil voor investeringen. Want hoe vallen die miljardenwinsten te rijmen met klanten die worstelen met hoge energieprijzen? Juist in Londen werd dit voorjaar besloten de belasting voor oliebedrijven tijdelijk te verhogen. Deze windfall tax betreft een extra belasting op de winst uit olie- en gaswinning in de Noordzee, en moet zo’n 5 miljard pond (6 miljard euro) opleveren.  Frankrijk debatteert over een taxe sur les superprofits, maar vooralsnog lijkt de korting die TotalEnergies geeft  aan de Franse benzinepomp voldoende. Het concern, waarvan de tweedekwartaalwinst steeg van 3,5 miljard naar 9,8 miljard dollar, heeft toegezegd de komende maanden tot 30 cent bij te passen op elke  liter benzine. De Amerikaanse president Biden zei in juni dat ExxonMobil „meer geld verdient dan God” en dreigde „iedereen te laten weten welke winsten Exxon boekt”. Zijn kritiek kwam niet op een toevallig moment. Die maand moesten Amerikanen voor het eerst meer dan 5 dollar betalen voor een gallon (3,8 liter) benzine. Ook Shell zag in dat niet iedereen een recordwinst als goed nieuws beschouwt. Bestuursvoorzitter Ben van Beurden  kwam dan ook met een uitvoerige uitleg hoe die hoge kwartaalwinst (11,5 miljard dollar) volgens hem is ontstaan. „Ik ben me natuurlijk zeer bewust van de problemen voor veel mensen en ik ben me er ook heel bewust van hoe lastig het is om uit te leggen dat dit een mondiaal fenomeen is”, zei hij vorige week. Een extra belasting voor oliebedrijven in Nederland, zoals de Britse windfall tax, lijkt er niet te komen. Vorige maand schreef energieminister Rob Jetten (D66) de Tweede Kamer dat moeilijk is vast te stellen waar energiebedrijven hun winsten precies halen. Aan de pomp, of veel meer tijdens winning en productie die deels in het buitenland plaatsvinden? En de Belastingdienst zou een verhoging pas op zijn vroegst volgend jaar kunnen doorvoeren, zei Jetten. 3 Verduurzaming „Waarom zijn ze niet aan het boren?”, vroeg president Biden zich begin deze zomer hardop af tijdens een speech in Los Angeles, toen hij de benzineprijzen zo sterk zag stijgen. „Omdat zij meer geld verdienen door niet meer olie te produceren.” De harde woorden waren aan de hele sector gericht, maar vooral aan de marktleider. „Exxon, begin te investeren en betaal je belastingen.” Niet voor niets benadrukte bestuursvoorzitter Darren Woods vorige week  tijdens de persconferentie van ExxonMobil nog eens hoeveel zijn bedrijf investeert.  Los van de schuldvraag laten de woorden van Biden vooral zien dat doortastend klimaatbeleid soms meer afhangt van de benzineprijs dan van de stijging van de temperatuur. In verkiezingstijd nam hij zich  nog voor het aantal boorvergunningen sterk te beperken. Tegelijkertijd blijft de vraag hoeveel oliebedrijven in verduurzaming investeren. Uit de kwartaalpresentaties is dat lastig op te maken. Concrete investeringen in onder meer windparken, batterijen en ondergrondse CO2-opslag worden er volop genoemd, maar ook veel studies naar mogelijke projecten. Hoe verhouden de investeringen zich tot de uitgaven in de traditionele, fossiele business?  Shell bijvoorbeeld verwacht dit jaar 23 tot 27 miljard dollar te investeren. Uit een presentatie  voor analisten bleek begin dit jaar dat 4,5 miljard naar de duurzame divisie Renewables and Energy Solutions gaat, waarvan de activiteiten variëren van zonne- en windenergie tot waterstoffabrieken. Gasprojecten en chemie kunnen elk rekenen op 4 tot 5 miljard dollar, terwijl 8 miljard in oliewinning wordt gestoken. Het is ook de verantwoordelijkheid van Shell, zei Van Beurden vorige week, „te investeren in energiezekerheid”. Correctie (3 augustus 2022): Shell’s investering in verduurzaming voor dit jaar is in dit stuk gecorrigeerd van 3 naar 4,5 miljard. De overname van het Indiase Sprng Energy voor 1,5 miljard dollar was niet meegenomen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/02/oliebedrijven-oogsten-met-miljardenwinsten-volop-kritiek-a4137966
2022-08-03||Zoetwatervis heeft minder last van warmte||Grote vissen raken sneller in ademnood dan kleinere vissen in zuurstofarm, warm water. Ook soorten met grotere lichaamscellen zijn extra kwetsbaar in opwarmend water. Dat schrijven biologen van de Radboud Universiteit in Nijmegen samen met Chileense, Britse en Franse collega’s deze week in Global Change Biology. Op basis van deze conclusie is beter te voorspellen welke vissoorten als eerste last zullen krijgen van klimaatverandering. Warm water bevat minder zuurstof, terwijl vissen juist in warm water extra zuurstof nodig hebben, omdat hun stofwisselingsprocessen daar sneller verlopen. Vermoedelijk is de opwarming vooral een probleem voor de zoutwatervissen: die passen zich minder makkelijk aan dan de zoetwatersoorten. In zuurstofarm water wordt je leven als vis wel heel eentonig Wilco Verberk bioloog Net als andere dieren hebben vissen zuurstof nodig voor hun zogeheten aerobe stofwisseling, waarbij voedingsstoffen worden omgezet in energie. Hoe lager het zuurstofgehalte in hun leefomgeving is, des te minder energie ze hebben om te jagen, te vluchten of zich voort te planten. „Dan bereik je een niveau waarop ze nog wel kunnen ademen en stil op hun plek blijven hangen, maar meer ook niet”, zegt hoofdauteur Wilco Verberk van de Radboud Universiteit Nijmegen aan de telefoon. „Daardoor wordt je leven als vis wel heel eentonig. En voor het behoud van vispopulaties is dat stilhangen op één plek ook niet bevorderlijk. Groeien en voortplanten is essentieel.”  Maar vooral in zoetwater is het percentage opgelost zuurstof – nog los van  opwarming door klimaatverandering – vaak verre van optimaal. Dat kan verschillende oorzaken hebben. In meren treedt ’s zomers stratificatie op. Daarbij warmt het oppervlaktewater in de zomer snel op, onder invloed van hoge temperaturen, en blijft het diepere water kouder. Er vindt weinig tot geen menging van die lagen plaats, en daardoor wordt in dit geval juist het diepe, koude water zuurstofarm. „Slootjes en kleine meren zitten bovendien vaak vol algen, die extra hard groeien bij hoge stikstofconcentraties”, zegt Verberk. „Overdag leveren die algen zuurstof, maar ’s nachts verbruiken ze zelf ook zuurstof en ontstaat er voor vissen vaak een tekort.”    Samen met collega’s analyseerde Verberk onderzoeksgegevens over zuurstoftolerantie van 195 vissoorten. Zodoende ontdekten ze dat vooral de grotere vissen en de vissen met grotere cellen last hebben van opwarmend water. Bovendien blijken zoutwatervissen sneller in ademnood te komen dan zoetwatervissen. Dat laatste is opvallend. Juist omdat zoetwatervissen vaker zijn blootgesteld aan zuurstofgebrek – door stratificatie, algengroei, snelle opwarming – heeft er bij hen in de loop van de evolutie een selectie plaatsgevonden op een grotere tolerantie ten opzichte van zuurstofgebrek. Bij zoutwatervissen heeft deze selectie minder plaatsgevonden, zegt Verberk. „Bovendien leven zoutwatervissen vaak in grotere waterlichamen waar ze makkelijk kunnen wegzwemmen naar een locatie waar wél voldoende zuurstof is, een optie die zoetwatervissen vaak niet hebben.”  Hoewel klimaatverandering een mondiaal probleem is waardoor opwarming van water niet zomaar valt te voorkomen, zijn er volgens Verberk op lokaal niveau toch diverse ingrepen te doen om het water voor vissen leefbaarder te maken. „Het begint er al mee dat je de algengroei vermindert, en zorgt voor voldoende schoon en stromend water met een rijk onderwaterleven zodat vissen minder energie hoeven te spenderen aan het zoeken naar voedsel.” In zoetwatergebieden zou daarnaast de waterhuishouding kunnen worden verbeterd. „Stromend water en toestroom van koel grondwater kan lokaal effecten van opwarming tegengaan. We zijn in Nederland heel goed in het afvoeren van water, maar niet in het vasthouden ervan. En als de sloten opdrogen, dan heb je pas écht een probleem. Zonder water overleeft tenslotte geen vis, ongeacht de hoeveelheid zuurstof in de lucht.”  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/02/zoetwatervis-heeft-minder-last-van-warmte-a4137965
2022-08-03||Alessandra’s jachthond  duwt de deur open||Hadden ze me niet kunnen waarschuwen? Ik ga hyperventileren. Zo lelijk als ik ben, zo mooi is Alessandra. Abnormaal mooi, schandalig mooi. Het eerste label dat iedereen, woke of niet, bi of straight, haar zal geven: bloedmooi.   Alessandra’s jachthond springt naar de klink van de woonkamer en duwt de deur voor ons open. Een nog beter afgerichte hond is een robot.   „Goed zo, Paul!”, roept ze en ze ziet me opkijken.  „Paul is zijn naam, van mijn lieve Vizslahond, het is een grapje dat ik samen met Ria verzonnen heb.”  Ze klopt naast zich op de sofa, alsof ze zichzelf en hem bij de les roept.   „Nog geen vierentwintig uur geleden was alles normaal”, zegt ze, en ze schudt haar hoofd.  „Dat hij is vermoord. Een moord in deze buurt, ongelofelijk.”   Ze gebruikt louter superlatieven voor de familie. Al jaren hebben ze het extreem goed samen.  „U was de minnares?”  Ze stuift op, de hond Paul gromt.   „Wat een vastgeroest en antifeministisch idee, dat iedere minnares zou willen trouwen. Nooit. Ik was zwanger, hij heeft me toen proberen te dwingen tot een abortus maar ik kreeg een miskraam. De douche mocht ik nog zelf reinigen nadien ook.”   „U stond niet in zijn testament.”  „Ik had zijn geld niet nodig. Paul werd gierig. Of misschien eerder controlerend. Ria en ik konden zo lachen om hem, hij dacht dat hij de patriarch was die alles besliste maar hij was wel vaker de  dupe. Hij werd de laatste tijd een soort geest.  Hij verstopte zich achter zijn laptop, in een hoekje aan het klussen of op zijn koersfiets in de velden. We begrepen hem steeds minder.”  „We?”  „Maar we helpen elkaar allemaal.”  Zijn de twee vrouwen een koppel dat hem vermoord heeft? Of is het een gedachte die ik te gemakkelijk toelaat? Alessandra praat en praat, als om haar eerste confessies te bedelven onder andere verhalen. Ze ziet hoe ik kijk naar het litteken op haar arm.   „Mag ik vragen hoe…?”  „Billie”, legt ze uit, „is altijd een bijzonder kind geweest. Kort lontje. Ik kan haar aan, qua temperament. Dit litteken is een aandenken aan een barbecuefeestje toen ze acht was. Ze was zo razend omdat ze een ‘valse worst’ kreeg, dat ze de gloeiende worst naar mij heeft gegooid. Nu is ze zelf ook veganiste.” Alessandra glimlacht.   „Wat is er zaterdagavond precies gebeurd?”, vraag ik.   „Ik ging het spijkerpistool terugbrengen na hun ruzie en…”  „Het spijkerpistool? Ria zei dat het al in de keuken lag om de camera de volgende dag op te hangen”, zeg ik.  „Zei ik pistool? Mijn fout, sorry, ik heb me vergist”, zegt ze meteen. „Ik bedoelde de schroevendraaier. We delen al ons gereedschap.”  Plots zwijgt ze en zakt ze terug in de sofa. De rillingen lopen me over de rug als de magere jachthond opspringt, naar de deurklink loopt en met zijn snuit de deur voor me openduwt. Een duidelijke aansporing om te verdwijnen.    Als ik wegrijd, zie ik in mijn achteruitkijkspiegel hoe Ria via de achterdeur bij Alessandra binnengaat. Volgende week: De egel.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de vijfde aflevering. Meer afleveringen 
				De vrouwen van Paul
			||https://www.nrc.nl//nieuws/2022/08/02/alessandras-jachthond-duwt-de-deur-open-a4137962
2022-08-03||Twee vrouwen onder viaduct Haaksbergen mogelijk moeder en dochter, politie onderzoekt misdrijf||De politie onderzoekt de mogelijke betrokkenheid van een vrouw bij de dood van een andere vrouw in het Twentse Haaksbergen. De twee vrouwen werden in de nacht van zondag op maandag door de politie onder een viaduct gevonden. De ene vrouw was overleden, de andere zwaargewond. Ze zijn vanaf het viaduct op het asfalt daaronder terecht gekomen. Of de vrouwen zijn gevallen, geduwd of gesprongen is niet duidelijk.  Volgens RTV Oost blijken de twee vrouwen moeder en dochter te zijn. De politie wil dit niet aan NRC bevestigen. De vrouw die nog leeft, volgens RTV Oost de 36-jarige dochter, ligt met zware verwondingen in het ziekenhuis. In de loop van maandagochtend heeft de politie haar in het ziekenhuis aangehouden. Ze wordt verdacht van mogelijke betrokkenheid bij de dood van de andere vrouw, volgens RTV Oost haar moeder. De vrouw is bij kennis, maar heeft nog geen verklaring afgegeven omdat „de zorg voorgaat”, zegt een woordvoerder van de politie.  In de nacht van zondag op maandag kreeg de politie een melding dat er twee personen waren aangetroffen op de rijbaan van de N18 bij Haaksbergen. Aanvankelijk ging de politie er volgens RTV Oost vanuit dat er sprake was van een verkeersongeluk, maar omdat de vrouwen los van de verwondingen van de val ook nog ander „verdacht letsel” hadden, wordt het incident gezien als een mogelijk misdrijf.  Momenteel doet de politie een buurtonderzoek om te achterhalen waar de vrouwen voorafgaand aan het incident zijn geweest. In de omgeving van het viaduct zijn volgens de politie de twee fietsen van de vrouwen gevonden. Ook worden de verwondingen van de overleden vrouw nog onderzocht. ||https://www.nrc.nl//nieuws/2022/08/02/twee-vrouwen-onder-viaduct-haaksbergen-mogelijk-moeder-en-dochter-politie-onderzoekt-misdrijf-a4137946
2022-08-03||DSM kan de inflatie nog maar lastig doorberekenen en ziet winstmarge dalen||Bij DSM zagen ze het al een beetje aankomen. Van eerdere inflatiepieken uit de geschiedenis weet het bedrijf: als de prijzen stijgen, dan ruilen consumenten rood vlees in voor gevogelte. Biefstuk is nu eenmaal duurder dan een stukje kip. Voor het voedingschemiebedrijf uit Zuid-Limburg is dat alleen maar gunstig: het zit nét wat beter in de gevogeltemarkt dan in de roodvleesmarkt.  Voor DSM – dat enzymen, vitamines en andere additieven maakt – is het een klein voordeel in de huidige economische situatie, waarbij de inflatie  grotendeels een nadeel is. Het beursgenoteerde bedrijf noteerde dinsdag bij de halfjaarcijfers weliswaar een hogere omzet  van 4,1 miljard euro, maar zag de winstmarge wel teruglopen met ruim anderhalf procentpunt naar 18,1 procent. Dat heeft er alles mee te maken dat het bedrijf hogere prijzen voor grondstoffen nog niet altijd kan doorberekenen aan klanten. Beleggers zijn daar niet blij mee: de koers van DSM daalde dinsdagmiddag  met 3,5 procent. „Bij diervoeding is het wat makkelijker”, zei co-bestuursvoorzitter Dimitri de Vreeze, die het bedrijf leidt samen met Geraldine Matchett. Bij die producten, van immuunsysteemversterkers voor kweekvissen tot omega-3-vetten, zijn de contracten vaak wat korter, en kunnen er sneller nieuwe prijsafspraken gemaakt worden. De prijzen gingen er met ruim 11 procent omhoog. „Maar bij voeding voor mensen zijn het langetermijncontracten, dan duurt het soms wat langer. Soms een half jaar, soms anderhalf jaar.” In de tweede helft van 2022 zal DSM ook bij deze contracten de prijzen verhogen, is de verwachting van De Vreeze. Dat kan de resultaten over het hele jaar op peil houden, maar DSM blijft tegelijkertijd ook erg voorzichtig over de situatie waarin de wereld zich bevindt.  „Aan de vraagkant gaat het goed, daar schijnt de zon”, zegt De Vreeze. Maar problemen in toeleveringsketens blijven voor heel veel spanning  zorgen, aldus de topman. DSM moest in de eerste helft van dit jaar tijdelijk een fabriek in Schotland sluiten die vitamine C  maakt: grondstoffen kwamen niet binnen. En ook lockdowns in China blijven sommige productieprocessen hinderen. Overigens óók die van DSM zelf in dat land. Ofschoon  werknemers volgens De Vreeze „vrijwillig kampeerden” op de fabriekslocatie, was er toch sprake van verstoringen. Een gelukje is wel dat DSM naar eigen zeggen relatief flexibel is wanneer het aankomt op gasgebruik. Het bedrijf is niet heel energie-intensief, aldus De Vreeze – de zware industrie van rondom Geleen die veel mensen nog altijd associëren met DSM, is inmiddels verkocht aan andere bedrijven zoals Sabic (plastics). „En we kunnen productie eventueel naar andere productielocaties omschakelen.” DSM beschikt ook over fabrieken in de VS en Azië, waar de gasprijs lager ligt. „Dat is niet wat we willen of nu van plan zijn, maar het is een alternatief dat we achter de hand hebben.”  De huidige cijfers van DSM bevatten al niet meer de resultaten van de materialendivisie die het bedrijf twee maanden geleden van de hand deed. Dat gebeurde op de dag dat DSM ook bekendmaakte te gaan fuseren met het Zwitserse Firmenich, een megafusie in de voedingschemie die de komende maanden z’n beslag moet krijgen.  Over dat proces wilde het bedrijf dinsdag weinig kwijt. De Vreeze liet weten dat het de bedoeling is dat er binnenkort een prospectus aankomt, waarin de nieuwe combinatie meer bekendmaakt over de strategie en de toekomstplannen. ||https://www.nrc.nl//nieuws/2022/08/02/dsm-kan-de-inflatie-nog-maar-lastig-doorberekenen-en-ziet-winstmarge-dalen-a4137961
2022-08-03||Amsterdams studentencorps heropent inschrijvingen voor nieuwe leden||Het Amsterdamse studentencorps (A.S.C./A.V.S.V.) heeft de inschrijvingen heropend voor nieuwe leden. Dat bevestigt het corps na berichtgeving van van stadsmedia AT5 en Het Parool. Vorige week kondigde de studentenvereniging aan tijdelijk geen nieuwe leden meer aan te nemen in reactie op zeer seksistische uitspraken op een lustrumviering. Het corps kwam flink onder vuur te liggen en schortte daarom de aanmeldprocedure op. Die ledenstop blijkt dinsdag van korte duur te zijn geweest. Vier leden, van wie er drie in het bestuur zaten maar inmiddels zijn opgestapt, stelden dat vrouwen „niks meer dan hoeren” zijn. Ook werden vrouwelijke leden uitgemaakt voor „sperma-emmers”, van wie de nek moest worden gebroken om „een lul erin te steken”. Burgemeester Femke Halsema van de hoofdstad kondigde aan te onderzoeken of ze sancties kan treffen tegen het corps. Naar aanleiding van de onrust stapte bestuursvoorzitter Heleen Vos op.  In een brief aan de leden zouden bestuursleden schrijven dat ze zich hebben afgevraagd of ze een „veilige omgeving kunnen creeëren voor nieuwe leden tijdens de kennismakingstijd”. Na gesprekken met betrokkenen en oud-leden heeft het bestuur geconcludeerd dat de inschrijving weer geopend wordt. Wel zal de kennismakingstijd „anders verlopen” dan eerdere jaren.  Het bestuur belooft nieuwe leden niet op de proef te stellen tijdens de ontgroening. Het is daarentegen de bedoeling dat aspirant-leden kennismaken met „het bestuur, de leden en de geschiedenis van deze vereniging”. Bovendien zal de ontgroeningsperiode „uitsluitend een karakter hebben van ‘elkaar leren kennen’”, ook is die periode korter dan normaal en wordt het toezicht aangescherpt, aldus het bestuur. ||https://www.nrc.nl//nieuws/2022/08/02/amsterdams-studentencorps-heropent-inschrijvingen-voor-nieuwe-leden-a4137960
2022-08-03||De ‘supermarkt’ waar  setontwerpers hun nepbier halen||Kijkers merken er niets  van, maar de sushi op Amerikaanse filmsets is regelmatig van plastic. Want ook tijdens de tiende take, mag  de zalm er   niet   bedorven uitzien. En je vindt er     servettenhouders van rubber in plaats van metaal. Dat krijgen acteurs   liever tegen het hoofd geslingerd tijdens een vechtscène in een ‘diner’.  Alle voorwerpen waar acteurs op beeld interactie mee hebben, zijn rekwisieten of ‘props’. Om die te vinden, rijden setontwerpers of filmproductieleiders in Hollywood  massaal naar ‘propshuizen’.   In filmstad Los Angeles zitten er tientallen. De grootste ligt tussen de paardenranches en bergen  dertig kilometer ten noorden van  Hollywood: Independent Studio Services (ISS). In 1977 opgericht in de garage van Gregg Bilson Sr. en inmiddels de leverancier van het merendeel van de rekwisieten van alle lopende filmprojecten wereldwijd. Ze werken gemiddeld aan 3.300 film-, tv-,  reclame- en socialemediaproducties per jaar. Ze hebben een collectie van  twee miljoen items  die ze verkopen en verhuren.  „We zijn professionele hamsteraars”, vertelt Hayden, derde generatie Bilson en commercieel vice-president van ISS Props. Met zijn vader en president van het bedrijf Chris  luisterend op de achtergrond, vertelt Hayden Bilson dat hun werk meestal begint met het doornemen van het script van een film. „We gaan op zoek naar   dingen waarvan wij denken dat de makers ze nodig hebben. Een scène in een universiteit vereist bijvoorbeeld heel veel rugzakken, fietsen en schoolboeken. Wij halen dat uit ons magazijn en sturen een foto  van hoe een scène eruit kan  zien. De regisseur komt naar aanleiding daarvan, soms samen met de acteurs, langs om objecten te zien én voelen.” De volleybal uit ‘Castaway’ was een rekwisiet, maar ook een volledig personage Hayden Bilson propmeester Sommige props hebben een iconische status onder filmliefhebbers. Een rekwisiet kan  onlosmakelijk verbonden zijn met  een personage, zoals Indiana Jones en zijn zweep. Het kan iets meer vertellen over een persoonlijkheid, zoals Jules Winnfields (Samuel L. Jackson) ‘Bad Mother Fucker’-portemonnee uit Pulp Fiction (1994). Of het kan een mysterie oplossen, zoals de vraag wat de hoofdpersoon van  Citizen Kane (1941) bedoelt als hij op zijn doodsbed ‘Rosebud’ mompelt.   Rekwisieten zijn soms zelfs zo belangrijk dat ze in de naam van een film terugkomen, zoals in The Maltese Falcon (1941). „Neem Wilson uit Castaway. Het was een volleybal, een prop, maar ook een volledig personage”, voegt Bilson toe. Bij ISS hebben ze  een ‘heldenkamer’ voor hun beroemdste rekwisieten, met onder meer  de pingpongbatjes uit Forrest Gump (1994), Captain America’s schild en de vlammenwerper uit Tarantino’s Once Upon a Time in… Hollywood (2019).   „Als we het niet hebben, vinden we het. Als we het niet kunnen vinden, maken we het is ons motto”, vertelt Bilson. Vinden betekent het afstruinen van leegverkopen en antiekwinkels en het inschakelen van bekende partnerverkopers. Om rekwisieten te maken, zetten ze eigen  ontwerpers en fabrikanten aan het werk. Cornflakes-dozen,  posters, tijdschriften, je kunt het zo gek niet bedenken.  Terwijl Bilson langs brancards, stuntpoppen en fietsen loopt, stopt hij bij de kentekenplaten. Daar maken ze er gemiddeld driehonderd van per week. Ze hebben er nog eens duizenden op voorraad, georganiseerd per Amerikaanse staat en tijdperk. „We hebben een uitgebreide researchafdeling. Niet alleen omdat de kleuren en letter- en cijfercombinaties moeten kloppen, maar ook om ervoor te zorgen dat we geen bestaand kenteken gebruiken.” Het bedrijf heeft een lijst  met alle combinaties die niet gebruikt zijn en dus vrij voor replicatie in film.  Zo precies gaan ze ook te werk wanneer een brief in beeld komt. Meterslange kasten in de hal zijn gevuld met papier in  verschillende kleuren en soorten en uit uiteenlopende tijdperken. Hun ontwerpers creëren aan de lopende band eigen lettertypen. „Je kan in principe  geen enkel voorwerp of ontwerp gebruiken dat al bestaat. In ieder geval als je er geen rechten over wilt betalen”, zegt hij stellig. Filmmakers kunnen in ISS’ eigen ‘supermarkt’ merkloze producten kopen. Geen Lay’s of Heineken, maar Let’s en Heisler. Heisler heeft de bijnaam ‘de Bud Light van nepbier’ en is gebruikt in series en films  van Stranger Things tot  It’s Always Sunny in Philadelphia. „Het heeft online een soort cultstatus bereikt”, vertelt Bilson daarover. „We ontwierpen het ruim vijftien jaar geleden. Op Reddit zijn hele theorieën te vinden over een soort multiverse waar alle personages uit al die verschillende shows samenkomen.”  Het budget voor rekwisieten bij filmproducties kan  oplopen tot 2 miljoen dollar. Voor dat geld let men in Hollywood op elk detail en is het veroorzaken van  vertragingen tijdens de opnames een doodzonde. „Je hebt soms 200 man op een set rondlopen, inclusief acteurs. Het  kost duizenden dollars als je  de tijd van  al die mensen verdoet. Als ‘propmeester’ wil je niet verantwoordelijk zijn voor het ophouden van een productie omdat je spullen niet klaar stonden of omdat het eten er anders uitziet dan afgesproken”, concludeert Bilson.  Daarom hoeft een grote productie nooit te wachten tot de klok elke take op camera één minuut verspringt. „Die wordt natuurlijk op afstand bediend”, verklapt hij. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/de-supermarkt-waar-setontwerpers-hun-nepbier-halen-a4137959
2022-08-03||De oudste klassieker van Nederland in een sport die het moeilijk heeft||Wie  de laatste 168 jaar op de vijfde woensdag van juli in de oude universiteitsstad Franeker terechtkomt, mengt zich in een pruttelende ketel vol tradities en rituelen. Op het  ‘heilige gras’ van kaatsveld ‘t Sjûkelân vindt dan de PC plaats, de oudste sportklassieker van Nederland. Het stadion is versierd met vlaggen en schilden, de Permanente Commissie (het huidige bestuur) loopt met hoge hoeden en in zwart jacquet  een ereronde langs de steevast uitverkochte tribunes en het winnende, driekoppige ‘partuur’ (team) van de vorige editie rijdt met paard en wagen langs de grachten. Taeke Triemstra is één van die titelhouders en neemt al voor de zesde keer in zijn carrière in de koets plaats. „Een grote eer, maar je moet er wel twee uurtjes eerder voor je bed uit”, zegt hij. De kaatssport - waarbij met de hand een bal wordt ‘geslagen’, liefst op een manier dat de tegenstander niet kan retourneren - heeft een  behoudend imago. Aan tradities wordt niet gesleuteld en vernieuwing vindt mondjesmaat plaats. In 2015 werden er voor het eerst enkele harde houten banken vervangen voor de wat luxere kuipstoeltjes. Sinds kort hangen er twee grote ledschermen langs het veld om de mooiste rally’s en standen op terug te kijken. Daarnaast streeft het bestuur meer en meer naar een festivalsfeer, incluis foodtrucks en muziekpodia. Maar een boarding vol sponsors langs het veld? Geen sprake van. Triemstra  geniet van de symboliek en vindt, zolang de PC financieel het hoofd boven water houdt, reclameborden uit den boze. Tegelijk gaat hij graag met zijn tijd mee, ook commercieel gezien. „Mocht het ooit nodig zijn om met sponsoren extra inkomsten te generen, richt je dan op één sterke lokale partner. Al zou ik nooit alles volhangen.” De voorzitter van de PC, Ids Hellinga, wil vooral dat de gewoonten functioneel aan de sport zijn, en niet andersom. Zo vindt hij de wedstrijdkalender nu nog te veel op traditie ingericht. Zeker bij de jeugd, waarin afdelingspartijen (wedstrijden waarin de ene plaats het tegen het andere opneemt) worden uitgeschreven. „Het is leuk als je in een dorp woont met veel goede kaatsers, maar heb je dat niet dan beleef je een sportief beroerd jaar en blijf je bovendien stilstaan in je ontwikkeling.” Het aantal leden nam de laatste jaren,  onder andere als gevolg van de coronacrisis, af. In vergelijking met tien jaar (13.405) en vijf jaar geleden (10.997) zijn nu nog 9.602 leden over. Om de sport vooruit te helpen, is in april tweevoudig PC-winnaar Coos Veltman als nieuwe bondsvoorzitter benoemd. Hij staat open voor innovatie en experimenten. „Kaatspartijen zijn te lang, wordt weleens geroepen. Misschien moeten we daar iets mee.” Volgens Veltman kan er door een paar aanpassingen meer snelheid in het spel komen. Hij laat zich daarbij subtiel door andere sporten inspireren. „Bij golf kun je een auto winnen als je een hole-in-one slaat. Zoiets valt door te vertalen naar het kaatsen door bij elke bovenslag een geldprijsje uit te loven. Zo kan een saaiere wedstrijd bij het publiek tóch weer gaan leven.”  Of het kaatsen sexy genoeg is? „Nou, dat vraag ik me weleens af. Wellicht is daar nog iets voor nodig.” Hij geeft daarbij wallball, een squash-achtige variant van het kaatsen, als voorbeeld. „Het enige wat je daarvoor nodig hebt, is een muur en een bal. Heel laagdrempelig dus.” Wallball wordt wereldwijd in meer dan dertig landen gespeeld en de regels zijn - anders dan bij kaatsen - overzichtelijk. Het leeft onder de jeugd, maar triggert volgens Veltman ook landelijke sportorganisaties. „Als bond kijken we naar opties om het Olympisch te maken en NOC-NSF staat daar positief tegenover. Het zal het kaatsen nooit vervangen, maar het kan ideaal zijn als opstapje naar de meer klassieke spelvariant.” De PC is als grootste evenement volstrekt autonoom. Terwijl het kaatsevenement lang niet zo oud is als de sport zelf. Het kaatsen stamt uit de Middeleeuwen en hoorde bij ‘s lands populairste sporten. Maar door maatschappelijke ontwikkelingen én een vroege vorm van commercialisering nam de interesse rap af. Het belandde in een diepe dip en uitsterven leek nabij. Tot in 1853 de Permanente Commissie (PC) der Franeker Kaatspartij opgericht werd. De uitstraling hiervan bleek meteen groot en was een ware impuls voor de gehele sport. Het is de oudste sportklassieker van Nederland en werd maar vijf keer niet georganiseerd - door cholera, de Tweede Wereldoorlog en corona. Sexy? Nou, wellicht is daar nog iets voor nodig Coos Veltman bondsvoorzitter Als kleine jongen raakte Taeke Triemstra acuut met het PC-virus besmet. Door zijn vader Reinder, die in de jaren tachtig drie keer de finale haalde, maar er nooit eentje won.  Nu maakt senior de wanten waarmee junior actief is. Tijdens het kaatsseizoen, dat zo ongeveer de complete zomer duurt, laat hij alles voor de sport. Zo gaat Triemstra nooit langer dan acht dagen op vakantie. En als een familie-uitje dubbelt met de wedstrijdkalender dan is hij bereid vergaande maatregelen te treffen. „Toen we met het gezin eens naar Limburg gingen, reed ik vrijdagavond terug naar Friesland om eerst thuis te kunnen slapen en zaterdag een partij in Hommerts-Jutrijp te kaatsen. Na slechts twee omlopen (‘rondes’ in het kaatsen) lagen we er al uit en kon ik voor de laatste vakantiedagen weer uren terug in de auto naar mijn vrouw en kinderen.” Triemstra werkt er fulltime naast, als hoofd bedrijfsbureau bij  de koekjesfabriek die onder meer Smoeltjes op de markt brengt. Elk weekend staat in het teken van het kaatsen, inclusief twee trainingsavonden en af en toe een clinic. En dat, ondanks een vorm van reuma, al ruim twintig jaar lang.  Het riekt naar topsport, maar Triemstra krijgt er, net als zijn collega-kaatsers, amper voor betaald. „Na een sterk seizoen houd ik er een leuke vakantie aan over, maar dat is het dan wel”, zegt hij. Weet de 39-jarige Triemstra deze woensdag te winnen, dan mag hij zich de beste PC-kaatser ooit noemen.  Precies wat Triemstra ambieert: „Ik wil gewoon de allerbeste zijn.” Een kaatspartij is altijd drie tegen drie, zo’n drietal heet een partuur. Het ene partuur slaat op (kaatsterm voor serveren) en het andere partuur, dat aan de andere kant van het veld in een afgebakend vak (het perk) staat, moet de bal proberen terug te slaan. Zij mogen daarbij een speciale kaatswant gebruiken. Lukt het niet om de bal terug te slaan en belandt hij vervolgens binnen de lijnen van het perk dan krijgt het partuur dat opslaat twee punten. Lukt het wél om de bal terug te slaan en zelfs zo goed dat ‘ie binnen de twee hoge hoekpalen over de achterlijn vliegt dan is de bal ‘boven’. In dat geval krijgt het partuur in het perk twee punten. Slaat het reagerende partuur de bal over de lijn, maar aan de buitenkant van de twee hoekpalen dan is de bal ‘kwaad’ en krijgt het serverende partuur  de punten. Er is ook nog een derde optie en dat heeft alles te maken met de naam van de sport. Want wordt de bal na de opslag teruggeslagen en eindigt die vervolgens in het veld dan wordt een kaats gelegd: dit is een witte of rode steen die bij de volgende slag gepasseerd moet worden. Nog even over de puntentelling. Die wordt bijgehouden op een speciaal telraam: de telegraaf. Stel: het serverende partuur pakt alle punten. Dan moet je vier slagen winnen om een ‘eerst’-bordje te bemachtigen. Pak je vervolgens ook de volgende vier slagen dan verdwijnt het ‘eerst’ en krijg je een ‘spel’. Vergelijk het met tennis waarbij je eerst games moet winnen voordat je een set hebt. De eerste die zes eersten heeft, oftewel drie spellen,  is de winnaar.||https://www.nrc.nl//nieuws/2022/08/02/de-oudste-klassieker-van-nederland-in-een-sport-die-het-moeilijk-heeft-a4137958
2022-08-03||Superhelden die met de liefde stoeien||Tijd bestaat niet, en toeval krijgt alleen achteraf betekenis, vertelt natuurkundige Marco zijn studenten. Dat we iets soms het lot noemen, zegt hij, doen we alleen achteraf, als het goed is uitgepakt. In theorie klinkt het allemaal superromantisch, maar in de twintig jaar dat zijn turbulente liefdesrelatie met striptekenaar Anna duurt, beïnvloeden tijd en toeval wel  hun levens. Daar maakt zij dan weer de strip ‘Supereroi’ over: liefdeskoppels zijn de echte superhelden van onze tijd, stelt zij. Ze moeten  obstakels overwinnen: werkdruk, verveling, bindingsangst, jaloezie, kinderwens,  ga zo maar door. Regisseur en schrijver Paolo Genovese verwierf bekendheid met Perfetti sconosciuti (2016), die wereldwijd zo’n tien remakes kreeg en  in het Nederlands werd herverfilmd als Alles op tafel (2021). De thema’s van die film: wat is privacy, hoe goed ken je je beste vrienden, klinken door in zijn nieuweling Supereroi. Tussen de bedachtzame Marco en vrijgevochten Anna is het liefde op het eerste gezicht,  toch blijven ze ook op een of andere manier altijd vreemden voor elkaar.    Supereroi zit slim in elkaar. Het is alsof we naar Marco’s en Anna’s herinneringen kijken doordat de gebeurtenissen niet-chronologisch door elkaar zijn gestrooid. Twee superhelden die met de liefde stoeien. Ogenschijnlijk onbeduidende voorvalletjes worden groot, doordat ze   dramatische gevolgen kunnen hebben. Daardoor blijven de dingen waar het echt om draait soms onbesproken. Genovese blijft met zijn romance aan de lichte kant van het genre, maar onder die lichtheid schuilt altijd pijn. Zo daagt de soms herkenbare en aanstekelijke film de toeschouwers uit om zelf de consequenties van de daden van de hoofdpersonen te voelen.  Tijd bestaat misschien niet volgens sommige natuurwetenschappelijke theorieën, maar het heeft wel degelijk betekenis als Marco en Anna kansen missen, het momentum voorbij laten gaan. Dan wordt   tijd de belangrijkste tegenstrever van de romantische superheld. Romantisch drama Supereroi Regie: Paolo Genovese. Met: Jasmine Trinca, Alessandro Borghi, Greta Scarano. Lengte: 122 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/superhelden-die-met-de-liefde-stoeien-a4137957
2022-08-03||Dierenheldenfilm  duimendik vol parodie||Juist op het moment dat superhond  Krypto een inspirerende speech wil houden, kan een van de  andere superdieren uit  DC League of Super-Pets zich  niet meer inhouden. Asielhond Ace heeft   twee toiletpotten en een bidet  leeggedronken en vindt zijn blaas ledigen  belangrijker dan  hoogdravend gewauwel over de plichten van superhelden.  De combinatie van kinderhumor, clichés uit schattige dierenfilmpjes  én    duimendikke parodie  op de superheldenfilms van DC Comics is afwisselend   flauw én erg geestig, of beide tegelijkertijd. De  animatie mikt behalve op kinderen, duidelijk ook  op  hun begeleiders en ander  volwassen publiek.     Centraal in de spoof staat hond   Krypto, die als puppy samen met Superman op aarde is beland en dezelfde superkrachten bezit als zijn baasje. Tenzij hij natuurlijk in de buurt komt van het  mineraal kryptoniet. Dat gebeurt in DC League of Super-Pets door het kale knaagdier Lulu. Ooit was ze onderdeel van  dierenexperimenten van schurk Lex Luthor, nu wil ze zelf helden als Super Woman, The Flash en Batman de wereld uithelpen.  Krypto, die   moeite heeft met samenwerken,  chanteert enkele asieldieren  die per ongeluk  superkrachten hebben gekregen tot het vormen van een reddingsteam. Het flinterdunne verhaaltje levert de bombastische actiescènes en absurde chaos op die je verwacht bij superheldenfilms, maar dan met  kwaadaardige cavia’s, een gigantisch hangbuikzwijn  en een destructieve kitten. Ook is er  een vleugje sentimentaliteit; Krypto moet  accepteren  dat hij niet de enige is in het leven van zijn baasje.    Debuterend regisseur  Jared Stern, die onder meer meeschreef aan The Lego Batman Movie,  zorgt  dat je niet enorm ingewijd hoeft te zijn in het superheldenuniversum.   Al is  basiskennis handig bij grapjes over inconsequenties in  bekende films. Zo sneert    Lulu  hoe belachelijk het is dat  niemand Superman herkent  zodra hij een bril opzet. Of claimt     Batman  een  einzelgänger te zijn,  waarna hij een  lijst geeft van mensen met wie  hij heeft   samengewerkt. Dat een opsomming als deze geestig is, komt vooral door het tongue-in-cheek stemacteerwerk van   Keanu Reeves. Sowieso is het grotendeels te danken aan de    stemmencast met onder  meer   Kevin Hart dat  deze animatiefilm   voelt als zorgeloos zomeramusement.   Animatie DC League of Super-Pets Regie: Jared Stern, Sam Levine. Stemmen:  Dwayne Johnson, Kevin Hart, Kate McKinnon, Keanu Reeves. Lengte: 106 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/dierenheldenfilm-duimendik-vol-parodie-a4137956
2022-08-03||François Ozon snijdt actuele kwestie aan: kan een giftige man een geniaal kunstenaar zijn?||Peter von Kant is vooral een film die liefhebbers van de Duitse cineast Rainer Werner Fassbinder zullen waarderen. In zijn vrije bewerking van Fassbinders zeer gestileerde melodrama Die bitteren Tränen der Petra von Kant (1972) veranderde François Ozon alle vrouwenrollen in mannenrollen. Zo maakt Ozon inzichtelijk dat de biseksuele Fassbinder zijn film vijftig jaar geleden bedoelde als verkapt zelfportret, grotendeels geïnspireerd op zijn sadomasochistische relatie met acteur Günther Kaufmann.  Die bitteren Tränen der Petra von Kant gaat over de onstuimige relatie tussen een modeontwerpster en een jong model (Hanna Schygulla). In Ozons bewerking is Peter von Kant de stand-in voor de zelfdestructieve Fassbinder en Petra’s object van begeerte is hier Amir geworden. In Amir is Fassbinderacteur en -geliefde El Hedi Ben Salem te herkennen, de hoofdrolspeler uit zijn Angst essen Seele auf (1974). Ozon hult hoofdrolspeler Denis Ménochet in klassieke Fassbinder-outfits: leren gilets, overhemden in primaire kleuren en witte pakken.  Net als Die bitteren Tränen der Petra von Kant speelt Ozons adaptatie zich volledig af in het appartement van de hoofdrolspeler. De structuur is ook hetzelfde: na een moeizaam weerzien met voormalig muze Sidonie (Isabelle Adjani) ontmoet Peter in akte 2 voor het eerst Amir. In akte 3 wonen ze samen en in akte 4 stort Peter helemaal in als Amir bij hem weg is. In de epiloog zien we hoe het afloopt met Karl, de door Peter vernederde, zwijgzame assistent die trouw al zijn klusjes opknapt.  Ozons film roept in herinnering wat Fassbinder in 1971 in een beroemd artikel over de net door hem ontdekte melodrama’s van Douglas Sirk schreef: „Mensen kunnen niet alleen leven, maar ze kunnen ook niet met elkaar leven.” Dat thema wordt bekrachtigd door Sidonie’s in het Duits gezongen lied ‘Each Man Kills the Things He Loves’, dat in Fassbinders Querelle (1982) door Jeanne Moreau wordt gezongen – Ozon kent zijn klassiekers. Hoewel iets minder kunstmatig dan Fassbinders melodrama knipoogt Ozon in decor, liedkeuze en stijl veelvuldig naar Die bitteren Tränen der Petra von Kant, waarbij Hanna Schygulla’s bijrol als Peters moeder ontroert. Los van al deze verwijzingen is er van Peter von Kant echter te genieten als film over Fassbinder-achtige thema’s als gebruiken/gebruikt worden, sadisme en masochisme en de onmogelijkheid van liefde. Waarbij Ozon kritisch is over Fassbinder en daarmee een actuele kwestie aansnijdt: kan een giftige man een geniaal kunstenaar zijn? Drama Peter von Kant Regie:  François Ozon. Met: Denis Ménochet, Khalil Gharbia, Isabelle Adjani, Hanna Schygulla. Lengte: 85 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/francois-ozon-snijdt-actuele-kwestie-aan-kan-een-giftige-man-een-geniaal-kunstenaar-zijn-a4137955
2022-08-03||‘Maternal’: moederschap in een zusterorde||Terwijl de kleintjes naar een tekenfilm over de zondeval kijken,  dansen hun moeders. Ze zijn zwanger, of net bevallen, ze hebben toevlucht gevonden in een klooster in Buenos Aires, waar vrome nonnen ze zowel in het gareel proberen te houden, als barmhartig op te vangen. Alle archetypische beelden van vrouwelijkheid zijn hier  verzameld, de moeders, de hoeren, de heiligen. Maar in de eerste fictiefilm van de Italiaanse documentairemaker Maura Delpero lopen ze vooral door elkaar.  Maternal  is een trefzeker debuut. Het verhaal over de vriendschap tussen de losbandige Luci en de ingetogen Fatima wordt verteld in sterke beeldcomposities. Er is respect voor de grotendeels ongeschoolde of deels zichzelf spelende actrices. Maar Delpero heeft ook oog voor het vervreemdende en licht absurdistische van de meest alledaagse situaties. De komst van de jonge non Paola brengt bovendien alle devotie zachtjes aan het wankelen. Maternal is niet de eerste film die moederschap situeert in een zusterorde, maar Delpero ontdoet het onderwerp van z’n vroomheid. Ze kijkt met de liefdevolle lens van de humor naar situaties die zowel intiem als schrijnend zijn. Dat toont ware toewijding aan haar onderwerp. Drama Maternal Regie: Maura Delpero. Met: Lidiya Liberman, Denise Carrizo, Agustina Malale. Lengte: 91 min.  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/maternal-moederschap-in-een-zusterorde-a4137954
2022-08-03||Benedek Fliegauf is een meester in  sardonische observaties||De Hongaarse regisseur Benedek Fliegauf is dol van fractals, zegt hij. Fragmenten die zich in een chaotisch soort symmetrie tot elkaar verhouden. Fliegaufs’ episodische drama Forest – I See You Everywhere borduurt met zijn zeven huiselijke conflicten ogenschijnlijk voort op zijn volgens de strenge regels van het ‘cinematografische kuisheidsgebod’ Dogme 95 gedraaide debuut Forest  (2003).  Opnieuw dipt hij zonder veel opsmuk in documentaire schouderfilmstijl in een aantal Hongaarse levens in crisis.  Voor we exact weten wat eraan voorafging en hoe het afloopt fladderen we verder, zoomt Fliegauf in op zijn volgende sociale fractal. Scherven worden in films normaliter geacht een mozaïek te vormen, je filmt er niet zomaar wat op los.  Wat is het patroon achter de zeven huiselijke conflicten van Forest – I See You Everywhere? Dat laat zich niet gemakkelijk ontrafelen.  Scholier Silvia was een talentvol synchroomzwemmer, maar verloor een been toen haar moeder dodelijk verongelukte. De schuld van haar nietsnut van een vader. Pa was namelijk te lui om de winterbanden te vervangen. Denkt ze. Zijn realiteit is een heel andere: de dode moeder was een hysterische narcist met doodsdrift die haar dochter frivool in levensgevaar bracht. Heeft hij gelijk of geloof je hem vooral omdat hij als laatste het woord krijgt?    Of neem die doodzieke vader die vermoedt dat zijn zoon het doet met zijn jonge vrouw. Is dat waar? Of voelt hij alleen de latente seksuele spanning? Of is zijn vermoeden juist de katalysator? Dan is er een streng katholieke moeder die haar zoon verbiedt de vrienden te zien met wie hij  ‘satanische’ fantasyspelletjes speelt. „Of jouw God is een psychopaat, of een soort Hitler of Mao met als enige deugd dat hij niet bestaat”, bijt hij haar getergd toe. Er vallen klappen, maar gaat dit over religie of een  verstikkende moeder?  Fliegauf levert in Forest – I See You Everywhere zeven pareltjes af. De rode draad: hoe wij woede, angst, bezitsdrang, jaloezie of verdriet projecteren op een ander, emoties een realiteit verkleuren die veel complexer is.  We zien  bomen, maar zelden het bos.  Fliegauf is een meester in de bedachtzame, sardonische observaties,  een talent uit een Hongaarse generatie die tevens Kornél Mundruczó (White God), László Nemes (Son of Saul) en György Pálfi (Taxidermia) voortbracht. Zijn films, die  tegenwoordig neigen naar sprookjesachtig of sciencefiction, gaan veelal aan de Nederlandse bioscoop voorbij. Die schade kun je inhalen met deze – tijdelijke? – terugkeer naar een soort realisme.  Drama Forest – I See You Everywhere Regie: Benedek Fliegauf. Met: Eszter Balla, Laszlo Cziffer, Péter Fancsikai, Róza Fliegauf. Lengte: 112 min.  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/benedek-fliegauf-is-een-meester-in-sardonische-observaties-a4137953
2022-08-03||De transformatie van een  tiener met albinisme||Je familie is zwart, je wortels liggen in Afrika, maar zelf ben je – ja, wat? Jouw huid is licht, je haar rossig. Op straat wordt er gestaard, gewezen, gescholden of erger. Tegelijkertijd lijk je onzichtbaar: beelden van mensen zoals jij zijn met moeite te vinden. White Berry, het speelfilmdebuut van Sia Hermanides (ze maakte eerder onder meer de jeugdseries Voetbalmeisjes en Ninja Nanny), is een kleine, intieme film over een Nederlands-Afrikaanse tiener in Rotterdam. Grace (17) is als klein meisje haar geboorteland Burundi ontvlucht omdat albino hunters jacht op haar maakten: mensen met albinisme wordt in delen van Afrika van oudsher magische krachten toegewezen, waardoor hun leven er in gevaar is.  Grace is slim, maar op school heeft ze het moeilijk: haar albinisme vertroebelt haar gezichtsvermogen, waardoor ze langzamer leest dan de anderen en extra examentijd nodig heeft. Haar bijbaantje in een fastfoodrestaurant gaat goed zolang ze geen kassa hoeft te bedienen. Alleen als ze danst – voor zichzelf, in haar schemerige slaapkamertje – is Grace even vrij, en gelukkig. Actrice Latifa Mwazi (21) moest voor haar eerste hoofdrol terug naar een tijd die ze in het echte leven achter zich heeft gelaten, vertelt ze met een grote glimlach. Zelf kwam ze als éénjarige baby vanuit Congo naar Nederland, en ze werd nooit zo hevig gepest als Grace. Maar opmerkingen, ja, die krijgt ze nog dagelijks. En ze wordt aangegaapt. „Vroeger schaamde ik me voor mijn uiterlijk. Ik vond mezelf niet mooi, een buitenbeentje. Dat is voorbij. Als mensen nu iets vervelends zeggen, blijf ik rustig.” Ze werkt sinds een paar jaar als fotomodel. Regisseur Hermanides vond Mwazi per toeval via een foto die haar modellenbureau op Twitter plaatste. Samen met co-scenarist Ilse Ott werkte ze aan het script voor een speelfilm over albinisme dat meer contouren moest krijgen dan het geweld en het slachtofferschap dat in documentaires en reportages meestal de boventoon voert. „Ik kwam bij het onderwerp terecht dankzij Ilse, die me de TED-talk van Diandra Forrest toestuurde: een Afrikaans-Amerikaans topmodel met albinisme dat zich openlijk uitspreekt over haar gevecht om geaccepteerd te worden. Ik heb zelf een tijd in Tanzania lesgegeven, maar ik ben wel een witte, in Nederland geboren vrouw. Naarmate de plannen voor White Berry concreter werden sloeg soms de twijfel toe: o mijn god, wie ben ik om dit onderwerp aan te willen pakken? De enige manier om het te verantwoorden was om mijn eigen bubbel aan alle kanten door te prikken, met een cast en crew van mensen die de Afrikaans-Nederlandse cultuur beter kennen dan ik. Iedereen kreeg inspraak op zijn vakgebied. Een film is voor mij een Gesamtkunstwerk. „Als locatie wilde ik per se Rotterdam. Ik had er al een tv-film gedraaid [Afua uit 2019, te zien op NPO Start, red.], en die stad heeft zo’n internationale uitstraling: het is heel divers,  rauw, en alles wordt constant verbouwd. Soms zag een locatie die we gescout hadden er een week later alweer totaal anders uit. De stad maakt een transformatie door, net als Grace in de film.” Dankzij de vertrouwensband die Hermanides met haar hoofdrolspeelster opbouwde kwamen allerlei elementen uit Mwazi’s leven ook bij Grace het personage terecht. Mwazi danst graag, ze volgde een juridische opleiding en ze heeft net als Grace een oudere broer die zich vaderlijk om haar bekommert.  Mwazi en de andere acteurs kregen alle dialogen van tevoren te lezen, en ook dat leidde tot wijzigingen. „Ik ben 35. Ik kan wel doen alsof ik nog steeds one of the girls ben en de nieuwste straattaal ken, maar dat is gewoon niet meer zo”, zegt Hermanides. „‘Ik loop je te fokken’, hadden wij ergens geschreven, maar dat moest worden ‘Ik maak fatoe met je’.” „Voor de muziek droeg Latifa Albi X aan, een dance-artiest met albinisme op wiens muziek ze heel graag danst. Hij woont in Duitsland en is naar Nederland gekomen om muziek voor ons te schrijven. Toen hij Latifa in de studio ontmoette was er meteen zo’n klik dat hij inspiratie kreeg voor drie nummers.” Drama White Berry Regie: Sia Hermanides. Met: Latifa Mwazi, Emmanuel Ohene Boafo, Joyeuse Musabimana. Lengte:  89 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/de-transformatie-van-een-tiener-met-albinisme-a4137952
2022-08-03||Russisch hof bestempelt Oekraïens Azov-regiment als terroristische organisatie||Het Russische Hooggerechtshof heeft het Oekraïense Azov-regiment dinsdag bestempeld als een „terroristische organisatie”. Dat meldt persbureau Reuters. Door de kwalificatie kunnen door Rusland gevangengenomen strijders worden veroordeeld tot zware straffen, oplopend tot twintig jaar cel voor leiders van de organisatie. Het Azov-regiment is een Oekraïense gevechtsgroep die in 2014 door vrijwilligers werd opgericht en leunt op extreemrechts gedachtegoed. Het Kremlin en Russische staatsmedia zien het regiment als neonazistisch en beschuldigt het van het plegen van oorlogsmisdaden. Voor Moskou is de kwalificatie eveneens belangrijk, omdat het de invasie in Oekraïne herhaaldelijk heeft gerechtvaardigd als operatie om het land te „bevrijden van nazi’s”.  Na 2014 werd het Azov-regiment geïntegreerd in de reguliere Oekraïense krijgsmacht. In de eerste maanden van de oorlog in Oekraïne verdedigden de Azov-militairen de havenstad Marioepol, onder meer door zich lange tijd te verschansen in de Azovstal-fabriek. Medio mei gaven zij zich na een wekenlang durende belegering door de Russen over, waarop enkele honderden Azov-strijders gevangen werden genomen door Rusland. Vorige week vond een explosie plaats bij de Olenivka-gevangenis in bezet gebied in Oekraïne, waar de strijders uit Marioepol werden vastgehouden. De Russische krijgsmacht meldde naderhand tientallen doden onder de Oekraïense militairen, al is niet met zekerheid te zeggen dat zij niet al voor de explosie waren overleden. Moskou beweert dat Oekraïne de gevangenis heeft gebombardeerd, waar Oekraïne juist naar Rusland wijst en zegt hiervoor bewijs te hebben. Satellietbeelden leken de Oekraïners gelijk te geven.||https://www.nrc.nl//nieuws/2022/08/02/russisch-hof-bestempelt-oekraiens-azov-regiment-als-terroristische-organisatie-a4137947
2022-08-03||Een kruisvuur van kogels en oneliners||Na de vier films die de broers Anthony en Joe Russo maakten voor de Marvel-franchise  werd het eens tijd voor iets geheel anders – maar dan op dezelfde manier. Hun Netflix-productie The Gray Man  is het soort actiefilm dat werd gemaakt toen er nog geen Marvel-films waren. Het is een spionageverhaal over een buiten de boekjes opererende huurmoordenaar die geen superkrachten nodig heeft om met blote handen uit een brandend vliegtuig te ontsnappen en in vliegende vaart op weg naar de aarde de parachute van zijn belager af te pakken.   The Gray Man is chaoscinema pur sang, meer cartoonesk dan welke recente stripverfilming dan ook. Er zijn uit het lood getrokken kaders, abrupte camerabewegingen, en Gosling als een geheim agent die tijdens de eerste missie waar we met hem kennismaken, gekleed gaat in een felrood pak. In ruim twee uur vliegen we over alle continenten, doen meer dan tien locaties aan en raken regelmatig verzeild in een kruisvuur van kogels en oneliners. De plot is flinterdun. Laten we het erop houden dat hij van jager zelf in prooi verandert. En dan is er nog iets met een usb-drive. Er is altijd iets met een usb-drive als alle aandacht naar het spektakel gaat en niet naar het verhaal. Toch raakt The Gray Man een snaar. Critici waren terughoudend,  het publiek  was enthousiast. En daarmee rinkelde voor producent Netflix de jackpot. De film was nog geen weekend uit toen de streaminggigant al groen licht gaf voor een sequel en een spin-off. Benieuwd hoe dat gaat uitpakken, een vervolgfilm en een persiflage die tegelijkertijd worden ontwikkeld. Dat is in ieder geval een staaltje ‘multiverse’-productie waar Marvel nog niet op gekomen is.  Recensie Actiefilm The Gray Man Regie: Anthony Russo, Joe Russo.  Met: Ryan Gosling. Lengte: 128 min. Te zien op Netflix. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/een-kruisvuur-van-kogels-en-oneliners-2-a4137951
2022-08-03||Waarom het zo moeilijk is om een serie goed  te eindigen||Hoe het afloopt met louche advocaat Jimmy in Better Call Saul weten we al. De bejubelde misdaadserie werkt toe naar een glorieuze finale. Op 16 augustus verschijnt de slotaflevering op Netflix. Better Call Saul is een prequel van de serie Breaking Bad: een vervolg dat zich afspeelt vóór het eerdere verhaal begint. We weten dus al hoe het verhaal verder gaat. Of toch niet? Bedenkers Vince Gilligan en Peter Gould spelen in het slotseizoen namelijk constant met de verwachtingen: bepaalde verhaallijnen zijn  sneller  afgerond dan verwacht  en   er spelen  zich afleveringen  ná Breaking Bad af.  Misschien zien we nog hoe het verder gaat met Kim, de vriendin van Jimmy. Die zit niet in Breaking Bad, dus haar leven en lot liggen nog open. Gedurende de serie is deze getalenteerde advocate opgeklommen tot tweede hoofdpersoon van de serie. Hoe neem je elegant afscheid van zo’n  geliefd personage? Een andere lijn die nog kan worden afgerond, vormen de flash forwards waarin we het treurige leven van Jimmy zien na de Breaking Bad-tijdlijn. Hij werkt onder de naam   Gene bij kaneelbroodjesketen Cinnabon in Nebraska. Zal het drugskartel hem alsnog opsporen? In een recente aflevering, volledig in zwart-wit, zagen we dat Gene (of Jimmy) zijn streken nog niet  verleerd is.  Fans hebben  met de wildste theorieën over wat er nog gaat komen. Slotafleveringen van series zijn belangrijk. Kijkers hunkeren naar de betekenisvolle afronding die ze in het echte leven zelden krijgen. Een mooi slot bevestigt de kunstmatige samenhang en betekenis die we zoeken in verhalen. Voor de helden met wie we zo lang hebben meegeleefd, verlangen we een happy ending. Voor de schurken verlangen we een afrekening.  (Dit artikel bevat overigens nogal wat spoilers. Maar volgens onderzoek kunnen spoilers het kijkgenot  juist verhogen.) Wanneer een slotaflevering geslaagd is, kan dat de reputatie van een serie flink verstevigen. Een mooi voorbeeld is Six Feet Under. Die serie gaat over een familie met een uitvaartonderneming en begint steevast met een sterfgeval, dus showrunner (seriebaas) Alan Ball was al gespecialiseerd in het bedenken van eindes. In de laatste minuten van de serie zien we in flash forwards hoe de personages uiteindelijk zullen sterven, de puberdochter Claire op 101-jarige leeftijd. Prachtig gefilmd in warm licht, je krijgt gewoon zin om ook zo mooi te sterven.   Als makers de slotaflevering verprutsen, kan dat juist het nachleben van de serie bezoedelen. Fantasyserie Game of Thrones had een groot en toegewijd gevolg, maar de makers verprutsten het laatste seizoen. Te veel plotlijntjes werden snel afgehecht, de geliefde drakenmoeder Daenerys wordt op de valreep een massamoordenaar, het slot voelt kil aan.  Ja, op haar hoogtepunt is de serie  fenomenaal, maar dat slot heeft voor veel fans de nagedachtenis  verpest.  Waarom is een slotaflevering maken zo moeilijk? Dat komt onder meer doordat series gebouwd zijn om oneindig door te kunnen gaan. Daarmee zijn series wezenlijk anders dan films en romans, waarin de schrijver al een eindpunt voor ogen heeft. Doorgaans weten seriemakers niet of ze nog een nieuw seizoen mogen maken. Ze eindigen dus de seizoenen met semifinales, met genoeg open eindes, bij voorkeur cliffhangers, om op door te kunnen borduren. Zo lang de kijkers en adverteerders er geen genoeg van hebben, kunnen ze verder. Blijf kijken! Greg Lewis/AMC/Sony Pictures Television
 De ingebouwde oneindigheid zie je vooral in soaps en sitcoms, maar ook in bijvoorbeeld detectives  en ziekenhuisseries. Soaps hebben veel personages en verhaallijnen, die eindeloos door kunnen meanderen. Zo houden soaps als Coronation Street het tienduizenden afleveringen vol. De andere genoemde genres hebben vaak een afgerond verhaal per aflevering. Dan hoef je dus ook niet per se naar een finale toe te werken.  Hoe trek je elegant de stekker uit populaire  sitcoms als Friends? De vriendenkring moet uit elkaar gaan – daar komt het meestal op neer.    Het ergste slot denkbaar is: het was allemaal een droom. Alles wat we hebben gezien, blijkt in het slot een bedenksel te zijn. Zo wint het gezin in Roseanne in het slotseizoen de loterij, waarmee het hele uitgangspunt van de serie – de dagelijkse strubbelingen van een arbeidersgezin – onderuit wordt gehaald. In de laatste aflevering blijkt echter dat die loterij een fantasie was van Roseanne. De kijkers waren niet blij. Overigens geldt dit streven naar oneindigheid vooral de traditionele tv-series. Bij de streamingdiensten lopen series korter en hebben veel minder afleveringen per seizoen. De showrunners weten vaker hoeveel afleveringen ze gaan maken, en hoe het zal eindigen.  Voor seriemakers is het moeilijk om  te voldoen aan de verwachting van de kijkers. De trouwe kijkers genieten van de oneindigheid en zijn hoe dan ook teleurgesteld als een serie ophoudt. Ze hebben veel tijd in de serie geïnvesteerd, hebben lange tijd meegeleefd met de personages, zijn een parasociale relatie met hen aangegaan. Serieschrijver Alan Ball: „We lachen met ze, we rouwen met ze, en dan zeggen we ze vaarwel.” Na het vaarwel gaan fans door de verschillende stadia van rouw heen. En als het einde niet bevalt, is woede daarvan het eerste stadium. Als een serie ingewikkeld en mysterieus is, hebben de kijkers vaak ook veel denkwerk geïnvesteerd. Dan kan een slotaflevering flink tegenvallen omdat veel raadsels niet worden opgelost. Dat gebeurde bijvoorbeeld in paranormale series als The X-Files, Twin Peaks en Lost. Net als in voorganger Breaking Bad wordt in Better Call Saul een sympathieke schlemiel langzaam een nare crimineel. Veel hedendaagse series hebben een schurk of zak als hoofdpersoon. De kijkers gaan mee in de belevenis van die schurk, en kunnen begrip en zelfs sympathie voor de dader voelen. Alan Ball: „Je zoekt naar hun menselijkheid, wat ze ook doen. Dat betekent niet dat je hun daden goedkeurt.” Maar de kijkers willen wel graag zien dat de schurk op het einde van de serie zijn verdiende loon krijgt. Karma! Of hij moet tot inkeer komen, dat mag ook. De finale moet een loutering, een catharsis zijn, voor de toeschouwers en de personages. Dat laatste is moeilijk. De narratieve wetten schrijven weliswaar voor dat personages een ontwikkeling doormaken, maar vaak zijn ze eigenlijk precies hetzelfde als hoe ze ooit begonnen. Kijkers geloven in gerechtigheid, dus wordt het gewaardeerd als de schurk zijn trekken thuis krijgt. Walter White van Breaking Bad sterft in een kogelregen, Tony Soprano van The Sopranos waarschijnlijk ook, maar seriemoordenaar Dexter ensceneert zijn verdrinkingsdood en begint een nieuw leven als houthakker. Dat werd niet gewaardeerd door de fans.   Niets aan de hand. Het einde is slechts een geplaatste punt op een oneindige lijn. Op veler verzoek kan na de slotaflevering altijd nog een speelfilm volgen. En na een paar jaar kan de langverwachte revival worden opgetuigd. Dexter, Sex and the City en The X-Files keerden terug. Na 26 jaar kreeg misdaadserie Twin Peaks een derde seizoen, dat veel merkwaardiger en surrealistischer was dan de oorspronkelijke serie. Game of Thrones krijgt vanaf 22 augustus een spin-off.  Het ideale einde is geen einde. In het laatste seizoen van de maffiaserie The Sopranos sneuvelen de spraakmakende personages in een oorlog met een rivaliserende bende. Maffiabaas Tony Soprano lijkt hierbij een pyrrusoverwinning te hebben behaald. Met zijn gezin gaat hij wat eten in een restaurant. Zijn dochter is wat laat, kan nog niet zo goed inparkeren. Dan gaat ineens de camera op zwart. Afgelopen. Einde. Veel kijkers dachten dat er iets mis was met hun televisie. Een deel was verontwaardigd over dit on-einde. Hebben ze zes jaar meegeleefd met Tony en zijn familie, gaat ineens de stekker eruit. Ze hadden van zo’n baanbrekende  serie een glorieuzere finale verwacht. Verwachtingen waar maker  David Chase ongetwijfeld bewust tegenin stuurde.  Maar wat gebeurt er nu eigenlijk? Tja, de serie heeft gewoon geen einde. Of eigenlijk was het al afgelopen, en zaten we toch al in de verlenging. De serie kon wel weer een nieuwe cyclus ingaan, maar we konden ook middenin opeens stoppen. Toch nog onverwachts, heet dat in de overlijdensadvertenties. Misschien wordt Tony doodgeschoten, misschien waart hij nog steeds moordend rond.  Doordat het scherm op zwart gaat, blijft Tony als Schrödingers kat voor altijd dood en levend tegelijk.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/02/waarom-het-zo-moeilijk-is-om-een-serie-goed-te-eindigen-a4137950
2022-08-03||Brad Pitt is  stralend middelpunt in  bloederige chaos van ‘Bullet Train’||Huurmoordenaar Ladybug (Brad Pitt) verkeert in een existentiële crisis. Hij is succesvol in zijn werk, maar voelt bovenal een grote leegte in zijn leven gapen. Zijn therapeut heeft hem geadviseerd voortaan geweldloos door het leven te gaan en disputen vooral vredelievend op te lossen. Eigenlijk wil Ladybug het liefste helemaal uit het vak stappen. Maar zijn vaste tussenpersoon (Sandra Bullock) vraagt hem voor nog één eenvoudig laatste klusje: een koffertje stelen uit de hogesnelheidstrein van Tokyo naar Kyoto. Uiteraard pakt de opdracht anders uit dan gepland. De trein blijkt vol te zitten met boeven en huurmoordenaars van divers pluimage die allemaal hun eigen agenda’s erop nahouden. Terwijl de trein voortraast, stapelen de lijken zich op en begint Ladybug zich af te vragen of hij het einde van de rit wel levend gaat halen. Bullet Train is een zeer vermakelijke bewerking van de roman Maria Beetle van de populaire Japanse misdaadauteur Kotaro Isaka. Regisseur David Leitch, die jarenlang werkte als stuntman voor hoofdrolspeler Brad Pitt, koos voor zijn bioscoopbewerking dezelfde cartooneske aanpak als zijn eerdere films Deadpool 2 en Fast & Furious: Hobbs & Shaw. De inventieve geweldscènes zijn zeer gestileerd in beeld gebracht en eigenlijk alle personages zijn karikaturen – van de wijsheden prevelende Japanse pater familias tot de op bloed en wraak beluste Mexicaanse drugslord. Bullet Train is het soort pretentieloze blockbuster dat het doorgaans prima doet in de zomermaanden. De film is onevenwichtig, de gimmick met flashbacks en subplots gaat na verloop van tijd irriteren en het verhaal gaat met ruim twee uur nét te lang door. Maar tegelijkertijd heeft Leitch genoeg vaart en vondsten in het verhaal gestopt om de aandacht van de kijker geen moment te laten verslappen.   Vooral de Tarantino-achtige onzingesprekken tussen huurmoordenaars Tangarine (Aaron Taylor-Johnson) en Lemon (Brian Tyree Henry) over de diepere betekenissen van fruit en de serie Thomas de stoomlocomotief blijven de hele film uitstekend werken. En ook een paar onverwachte cameo’s van grote sterren als Channing Tatum en Ryan Reynolds verhogen zeker het kijkplezier. Het stralende middelpunt van alle vrolijke, zeer bloederige chaos is Brad Pitt. De 58-jarige superster speelt met zichtbaar plezier de naïeve Amerikaanse dommekracht die blijft roepen dat de complexe clusterfuck waar hij in zit zonder geweld tot een goed einde kan worden gebracht. Bullet Train past daarmee in een trend dat oudere Hollywood-helden deze zomer de filmsector weer uit het slop trekken na de magere coronajaren. Naast de geijkte Marvel-successen waren de grootste hits dit jaar stervehikels van bijna-zestigers als Tom Cruise (Top Gun: Maverick) en Sandra Bullock (The Lost City). Hier komt dit najaar ongetwijfeld nog de romantische komedie Ticket to Paradise bij, de eerste grote bioscoopfilm voor publiekslievelingen Julia Roberts (54) én George Clooney (61) in zeker vier jaar tijd. Actiefilm Bullet Train. Regie: David Leitch. Met: Brad Pitt, Aaron Taylor-Johnson, Brian Tyree Henry, Sandra Bullock.  Lengte: 127 min.  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/02/brad-pitt-is-stralend-middelpunt-in-bloederige-chaos-in-bullet-train-a4137949
2022-08-03||Theatergroep Collectiet belicht op  Parade ‘duistere kant van vrouwen’||Een benauwde tent waarin een paar bankjes staan. Voorin ligt een zeil met daarop een grote zwarte ton gevuld met ijskoud water. Daarin staan de drie spelers van theatergezelschap Collectiet: Shelley Bos (27), Pip Lucas (24) en Damaris de Jong (24). Boven hen bungelt een microfoon. Nog maar één keer repeteren en dan gaat hun theatervoorstelling La Misanthrope – een bewerking van de roman Pussy Album van Stella Bergsma – in première in theatertent De Kleine Bruidsschat op De Parade in Utrecht, de een na laatste bestemming van het rondreizende theaterfestival.  „De plek waar echte theaterliefhebbers komen”, zegt Lucas tevreden.  Het rondreizend festival staat na  Eindhoven en Den Haag nu in Utrecht. In het Moreelsepark gaan de komende dagen nog ruim tien voorstellingen in première.  Onbekend zijn de drie  niet op De Parade. Ze speelden al op de KinderParade in Den Haag met Hoe ik vrienden werd met het draakje in mijn kast. „De afwisseling tussen kindervoorstellingen en meer gelaagde, volwassen voorstellingen, werkt enorm prettig”, legt De Jong uit.  De actrices kennen elkaar van de toneelschool in Amsterdam. De Jong: „In het tweede jaar van de opleiding kwamen we erachter dat we elkaar goed aanvoelden. Als vriendinnen én als theatermakers.” Zo ontstond feministisch theatergezelschap Collectiet. Ze maakten eerder een Paradevoorstelling over de feministische muziekband Pussy Riot en een afstudeerproject You cannot lockdown my fantasies, een pornowebsite met videoclips.  De drie speelden La Misanthrope vorig jaar al een paar keer, nadat ze het stuk in één week maakten. Maar nu gaan ze op tournee met de voorstelling op De Parade. „Het is een intense Paradevoorstelling, maar we wilden het juist hier spelen”, aldus Lucas vlak voordat de laatste doorloop echt gaat beginnen. Bos vult aan: „We willen meegeven dat vrouwen ook duistere gedachtes hebben, want dat zien we te weinig in het theater. De voorstelling is nog steeds geschikt in deze setting, omdat er lekker in wordt geschreeuwd en de teksten gevat zijn.” Het is een paar uur voor aanvang van de première. „We zijn zenuwachtig”, zegt De Jong nog grinnikend. Maar die houding verdwijnt snel wanneer de laatste doorloop begint. De drie spreken elkaar streng toe: „Meiden, zet nog niet de volledige energie in. Die moeten we nog even bewaren”, zegt Lucas. „Ja, spreek elkaar niet aan op energie, maar op intentie”, reageert De Jong, terwijl ze weer in de regenton stapt. Wat volgt is een geconcentreerde doorloop van het begin tot het einde. Ze zeggen vrijwel niets tegen elkaar, maar kijken elkaar hier en daar betekenisvol aan. De drie vrouwen staan zij aan zij in de ton en delen één lichaam. Wanneer de monologen worden ondersteund door opzwepende muziek bewegen ze synchroon. Ze doen denken aan de mythische driekoppige hond Kerberos, bewaker van de onderwereld. En in het geval van La Misanthrope de onderwereld van het bewustzijn. De woordenkots aan gedachtes blijft maar doorgaan: „Kinderen, breek me de bek niet open. Dat zijn toch pockethitlers”, schreeuwt Bos uit. De Jong legt na de repetitie uit: „Wij zijn de stemmen in het hoofd van een vrouw. Die zijn niet altijd even genuanceerd. Soms spreken die stemmen elkaar ook tegen.” De actrices spiegelen elkaar in lichaamstaal. Maar ieder met een andere gezichtsexpressie en een eigen stemgeluid.  Na de doorloop roepen ze vrijwel in koor: „Dat einde moet anders.” Wat volgt is een lange discussie over de eindscène. Het trio is het erover eens dat de boodschap nog niet genoeg overkomt. „Ik hoop dat het publiek, met name de vrouwen, ook zin heeft om zich eens te laten gaan en dat ze ook erkennen dat vrouwen, net zo goed als mannen, vieze, grimmige en duistere gedachtes hebben”, legt De Jong uit. Ze initieert allerlei oplossingen, waar Lucas weer op reageert. Bos kijkt bedenkelijk. Uiteindelijk is de enscenering voor de laatste minuten anders, maar helemaal tevreden zijn de  actrices nog niet. Maar de première nadert en er moet ook nog gegeten worden.  Na afloop van de première staat de voorstelling nog tweemaal op het avondprogramma, nu al uitverkocht. Nadat het publiek de tent heeft verlaten, uiten de drie actrices wederom hun onvrede over de eindscène. Gelijk springen ze weer het podium op om die laatste scène toch nog iets strakker te maken. „Het stuk zal tijdens het spelen nog evolueren”, aldus De Jong. ||https://www.nrc.nl//nieuws/2022/08/02/theatergroep-collectiet-belicht-op-parade-duistere-kant-van-vrouwen-a4137948
2022-08-03||Rome vult nieuw museum met gestolen kunst|| Sinds midden juni heeft Rome een nieuw en bijzonder museum dat een tijdelijk onderkomen zal bieden aan kunst die ‘gered’ werd, in de brede zin: gestolen kunstwerken die onderschept zijn op de internationale zwarte kunstmarkt, en ook kunstobjecten die na een aardbeving of een andere natuurramp in veiligheid zijn gebracht. Museo dell’ Arte Salvata, oftewel het museum voor geredde kunst is ondergebracht in een fraaie, achthoekige en heerlijk koele aula die bij de Thermen van Diocletianus hoort, een imposant Romeins badhuiscomplex uit de Oudheid, vlak bij het centraal station van Rome-Termini.  De allereerste expositie, die nog tot midden oktober loopt, toont 101 pre-Romeinse kunstwerken waarvan de oudste dateren van het einde van de achtste eeuw voor Christus. Hun plaats van herkomst is Centraal- en Zuid-Italië.  Er zijn Etruskische keramieken amfora’s bij, naast kunstwerken uit Magna Graecia, de Griekse kolonie die het grootste deel van zuidelijk Italië omvatte. Die collectie (einde vijfde eeuw tot midden derde eeuw voor Christus) bevat ook enkele zilveren muntstukken uit de Griekse overheersing. Ook de reeks prachtige terracotta portretten met een levendige gelaatsuitdrukking (vierde tot derde eeuw voor Christus) springen in het oog. Vermoedelijk komen ze uit Latium, de streek rond Rome, of Etrurië, dat een groot stuk van hedendaags Midden-Italië besloeg. De getoonde kunstwerken zijn een deel van 260 stukken die in de VS in beslag werden genomen, en in december vorig jaar naar hun herkomstland Italië zijn overgevlogen. En er wordt nog meer fraais verwacht: in september volgt een lading van 142 unieke archeologische stukken uit New York. Eén van de kunstschatten betreft een fresco uit Herculaneum, het stadje nabij Napels dat in 79 na Christus bedolven raakte bij de uitbarsting van de vulkaan Vesuvius. Het fresco toont Hercules als kind die een slang wurgt, en enkel dat werk wordt al op 1 miljoen dollar geschat. Meer dan een derde van die lading kunstschatten, waaronder ook de Hercules, werd in beslag genomen bij de Amerikaanse hedgefund-miljardair Michael Steinhardt. Terug in Italië blijft het fresco allicht niet lang in Rome. De archeologische site van Herculaneum wil het fresco heel graag weer thuis hebben. Het museum van geredde kunst in Rome is precies dit: slechts een tijdelijke transitplaats voor gestolen of verloren gewaande kunst, voordat die terug naar huis kan worden gebracht, zegt Stéphane Verger, directeur van het Nationale Museum van Rome, ook verantwoordelijk voor deze nieuwe kunstverzameling. Pas vanaf midden oktober, na afloop van deze eerste tentoonstelling, wordt de collectie grondig onderzocht. Dan zal blijken of er valse objecten bij zijn. Over de authenticiteit van de pronkstukken van de tentoonstelling – zoals de terracotta hoofden, of de enorme Etruskische vazen – bestaat geen twijfel, zegt Verger. Maar andere stukken zijn mogelijk vervalsingen, of originelen die slecht werden overgeschilderd. Waarom ook die objecten tonen waarover sterke twijfel bestaat? „Omdat we de bezoeker erbij willen doen stilstaan dat gestolen kunstwerken ook van hun historische context zijn beroofd”, zegt de directeur. Voor archeologen is juist vooral die context van grote waarde, legt hij uit. Zo is een volledig intacte Myceense vaas zonder enige context veel minder interessant dan een scherf van zo’n vaas, die bijvoorbeeld in Spanje werd gevonden. „Want dat leert ons iets over de handelscontacten tussen volkeren. Kunstrovers beroven een land en een volk dus ook van zijn eigen geschiedenis.” Die geschiedenis in ere herstellen, is de missie van een gespecialiseerd korps van de Italiaanse carabinieri (marechaussee). Sinds 1969 hebben de carabinieri van het korps ‘bescherming van het cultuurerfgoed’ al meer dan drie miljoen kunstwerken teruggevonden en 1,3 miljoen vervalsingen onderschept. „Onze 320 agenten opereren in heel Italië en beheren ook de grootste database wereldwijd met daarin 1,3 miljoen gestolen kunstwerken”, zegt commandant Roberto Riccardi. De speurders onderzoeken of kunstwerken uit die database opduiken bij veilinghuizen, musea of private collecties. Maar archeologische stukken terugvinden die bij illegale opgravingen werden geroofd, is extra moeilijk, want die stukken komen in geen enkele database voor. Zulke stukken moeten de speurders daarom zelf herkennen. „Wil je bij ons aan de slag, dan komt een diploma kunstgeschiedenis dus van pas”, zegt de commandant. Archeologische kunst uit Italië op de markt is haast altijd illegaal: al sinds 1909 is alle archeologische kunst eigendom van de Italiaanse overheid. Op het gebied van de bescherming van cultuurerfgoed is Italië een internationale autoriteit. De Italiaanse overheid werkt intensief samen met de Amerikaanse autoriteiten, omdat 40 procent van de wereldwijde kunstmarkt (legaal, en parallel daaraan ook illegaal) zich in de VS situeert. Maar er zijn ook goede contacten met een heleboel andere landen, waar de Italianen andere speurders gaan opleiden. Bovendien heeft Italië een korps culturele blauwhelmen, die bij natuurrampen of oorlogen kunstschatten in veiligheid kunnen brengen. Achter de illegale kunsthandel schuilen geen maffiosi, maar wel uiterst gespecialiseerde en internationaal opererende  kunstcriminelen. Hun jaaromzet wordt op zo’n 6 miljard euro geschat. „Maar door ons toedoen is die illegale markt wel degelijk gekrompen”, zegt de commandant. „Geen enkel museum schaft nog kunst aan van dubieuze oorsprong, en ook veilinghuizen passen steeds beter op.” De kunstsmokkel helemaal uitroeien is echter een utopie. „Romeinse soldaten in de Oudheid plunderden al graven. En zelf werd Rome ook geplunderd. Zolang er mensen bestaan, zullen zij misdrijven plegen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/02/rome-vult-nieuw-museum-met-gestolen-kunst-a4137945
2022-08-03||Opinie | Als we ons niet snel losmaken van China, betalen we straks een hoge prijs||We hebben de gevolgen van de Russische invasie in Oekraïne nog niet verteerd, of we worden geconfronteerd met snel verslechterende relaties tussen China en de Verenigde Staten. Het bezoek van Nancy Pelosi aan Taiwan bevestigt wat beide partijen al weten: hun belangen zijn aan het einde van de rit onverzoenbaar en een gewapende aanvaring tussen de twee wordt steeds waarschijnlijker. Open handelsnaties als Nederland moeten zich met de recente lessen uit de Oekraïne-crisis sneller voorbereiden op die nieuwe geopolitieke realiteit. Jonathan Holslag doceert internationale politiek aan de Vrije Universiteit Brussel.  Het bezoek van  Pelosi is slechts een uiting van groeiende spanningen op alle fronten: politiek, militair, economisch en ideologisch. Onlangs in Washington DC viel me de zeer onheilspellende toon op bij zowat alle beleidsmakers die ik sprak. Zelfs enkele China-specialisten  die ik al jaren kende als gematigde stemmen in het beleid klonken nu bijna als onheilsprofeten. Allen beschouwden ze economische oorlog als onvermijdelijk en een militair conflict als waarschijnlijk.  Idem aan Chinese zijde. Van een Chinese professor hoorde ik: „China zal proberen zo lang mogelijk toegang te behouden tot de internationale markt maar wil zich als gevolg van de rivaliteit met Amerika zo snel mogelijk loskoppelen van de internationale markt.” Een collega uit een denktank die aanleunt bij de overheid vertrouwde me toe: „Er kunnen geen twee keizers onder de hemel regeren; het conflict zal alleen maar nijpender worden.” In Taiwan komen verschillende verhaallijnen samen. Het is een cruciale plek in het geopolitieke schaakspel in de Stille Oceaan, een onzinkbaar vliegdekschip. Als China Taiwan ooit inpalmt ligt de weg naar de Stille Oceaan helemaal open. Taiwan is tevens een ideologisch brandpunt. Zeker na de brute machtsovername in Hongkong speelt Taiwan zijn  positie als democratisch bastion uit in Washington. Dat laatste bepaalt ook mee dat Taiwan belangrijk is voor de diplomatieke geloofwaardigheid van Amerika. Als Amerika Taiwan laat vallen, verliest het de geloofwaardigheid bij alle belangrijke bondgenoten in de regio.  Het is moeilijk te voorspellen hoe deze crisis afloopt. Voorlopig zijn er geen aanwijzingen dat China een oorlog voorbereidt en er is geen sprake van het soort opbouw dat we eind vorig jaar in Rusland zagen. Maar de situatie wordt gevaarlijk en het risico op een escalatie is reëel. Op langere termijn zal het conflict verharden. Zowel voor Xi Jinping, die aankijkt tegen aanzienlijke economische uitdagingen, als voor de kandidaten in de Amerikaanse presidentsverkiezingen van 2024, zal het conflict worden uitgespeeld voor binnenlandse doeleinden. Op termijn kan dit alsnog leiden tot geweld. Wie dat uitsluit, zou meer moeten lezen wat door zowel Chinese als Amerikaanse beleidsinstellingen geschreven wordt de laatste tijd. Zowel in China als in de VS zal het conflict worden uitgespeeld voor binnenlandse doeleinden, wat kan leiden tot geweld  Voor Europa zijn de gevolgen immens. Europa wil koste wat het kost de lijnen met China open houden. „China is een veel belangrijkere handelspartner dan Rusland”, opperde een hoge ambtenaar van de Europese Commissie recent. Grote bedrijven hebben veel meer in China geïnvesteerd dan in Rusland en zijn voor hun bevoorrading ook veel meer van China afhankelijk. Maar daar probeerden we de voorbije jaren ook met Rusland te komen. Hoewel we donders goed wisten dat de Russen nog niet klaar waren met hun expansie, namen we onze wensen voor werkelijkheid en zijn we ons nog meer van Rusland afhankelijk gaan maken. Daar  betalen we nu de prijs voor. We moeten onze economische afhankelijkheden van China sneller afbouwen, of de prijs dreigt de komende jaren nog veel hoger te worden. De Nederlandse overheid heeft zelfs een plan klaar om de weerbaarheid van de industrie te vergroten. Maar het gaat te traag. We zien de risico’s op lange termijn, maar willen bedrijven en consumenten niet opzadelen met nog hogere prijzen op korte termijn. Nochtans begint elke aanpassing met eerlijkheid: als we nu de aanpassingen niet doorvoeren, dan zal het nog veel meer pijn doen als China ooit voor het oorlogspad kiest. Er is crisisberaad nodig  om sneller alternatieve markten te vinden voor China en na te denken over hoe we, liefst binnen de Europese Unie, sneller fabrieken kunnen bouwen om hier meer duurzame spullen te maken. Nederlandse ondernemers en fondsen moeten mee het voortouw nemen in het uitbouwen van een grondstoffenbeleid dat de buitenlandse aanvoer zoveel mogelijk spreidt, Europese bronnen aanboort en vooral veel meer inzet op hergebruik.  Uiteraard willen velen liefst terug naar de tijd van de globalisering met zijn lage prijzen en wereldwijde openheid. Maar die komt niet terug. Het economisch nationalisme wint overal snel terrein. De Chinese overheid wil dat Chinezen Chinese spullen kopen; de Amerikaanse overheid pleit voor Buy America. Dat is een nieuwe realiteit. We moeten nu vooral onze eigen Europese markt, nog steeds de derde grootste ter wereld, sterker, menselijker en duurzamer maken. In deze geopolitieke onzekerheid schuilen ook kansen. Nederland heeft alle knowhow in handen en moet mee durven leiden.||https://www.nrc.nl//nieuws/2022/08/02/als-we-ons-niet-snel-losmaken-van-china-betalen-we-straks-een-hoge-prijs-a4137944
2022-08-03||Circuit in Zandvoort kan vergunning voorlopig houden, oordeelt Raad van State||De natuurvergunning voor het Formule1-circuit van Zandvoort komt voorlopig niet in gevaar. De Raad van State heeft dinsdag geoordeeld dat de activiteiten en evenementen op het terrein in september door kunnen gaan, maar volgend jaar volgt een definitieve uitspraak van de hoogste bestuursrechter. Vier natuur- en milieuorganisaties spanden een zaak aan tegen het evenement, omdat de race zou leiden tot stikstofneerslag in een nabijgelegen beschermd natuurgebied.  De Raad van State maakte een afweging tussen het natuurbelang aan de ene kant en „de algemene en economische belangen van circuit Zandvoort”  aan de andere kant. De voorzieningenrechter oordeelt in het voordeel van de organisatie van het circuit en wijst daarbij naar de investeringen die zijn gedaan in en om het gebied van het evenement. Ook speelt mee dat er bij de vergunnnig voorschriften zijn meegenomen om de stikstofuitstoot van het terrein te beperken.  De Grand Prix van Zandvoort vindt plaats op 4 september 2022. De milieuorganisaties, waaronder Mobilisation for the Environment (MOB), proberen het evenement al langer te te laten schrappen vanwege milieu- en natuurschade. Vooralsnog zonder succes: ook in april oordeelde de rechter dat de vergunning terecht is toegekend, nadat ze bij een kort geding in augustus 2021 ook bakzeil hadden gehaald. In diezelfde maand vond  voor het eerst in 36 jaar  weer een Nederlandse Grand Prix plaats.||https://www.nrc.nl//nieuws/2022/08/02/circuit-in-zandvoort-kan-vergunning-voorlopig-houden-oordeelt-raad-van-state-a4137942
2022-08-03||Politie arresteert tweede verdachte voor dumping van afval op snelweg||De politie heeft dinsdagochtend opnieuw iemand gearresteerd die ervan wordt verdacht vorige week donderdag afval te hebben gedumpt op de A18 bij Westendorp. Het gaat om een 40-jarige man uit Groenlo in de Achterhoek. De politie meldt hem eveneens te verdenken van opruiing, maar een politiewoordvoerder kon daar geen details over geven. Vorige week werd al een 42-jarige boer die op de snelweg bij Westendorp afval dumpte gearresteerd, nadat de politie hem op heterdaad had betrapt. Bij het opsporen van afvaldumpers kan de politie gebruikmaken van beelden van (een deel van) de drieduizend snelwegcamera’s van Rijkswaterstaat. Het gebeurt niet vaak dat die beschikbaar worden gesteld voor opsporing. Justitie kan deze beelden achteraf gebruiken om die strafbare feiten, zoals het dumpen van afval, te bewijzen en een zaak te bouwen tegen verdachten. Een woordvoerder van de politie weet desgevraagd niet of de man uit Groenlo ook op deze manier in het vizier is gekomen.  Vorige week week dumpten boeren door heel Nederland onder meer autobanden, hooibalen en mesthopen op snelwegen, uit protest tegen de stikstofplannen van de regering. Dit leidde op meerdere plekken in het land tot ongelukken, waarbij in zeker één geval een auto total loss raakte. Ook ontstonden er files en besloot de politie uit veiligheidsoverweging stukken snelweg af te sluiten. Hoeveel boeren zich aan het dumpen van afval schuldig hebben gemaakt, is de politie niet bekend.||https://www.nrc.nl//nieuws/2022/08/02/politie-arresteert-opnieuw-man-die-troep-op-snelweg-dumpte-a4137943
2022-08-03||Ook in september en oktober reizigerslimiet op Schiphol||Schiphol stelt in de maanden september en oktober een dagelijks reizigersplafond in. In september kunnen niet meer dan 67.500 lokaal vertrekkende reizigers - overstappers zijn daar niet bij gerekend - per dag vertrekken. Dat aantal gaat een maand later, als de herfstvakantie is begonnen, met 2.000 omhoog, zo maakt het bedrijf dinsdag bekend. De luchthaven stelt de limieten in omdat er onvoldoende personeel voor handen is in de beveiliging en bagage-afhandeling om een grotere groep reizigers naar het vliegtuig te begeleiden.  In september 2019, voor de coronajaren, reisden over de hele maand 2.071.130 passagiers vanaf Schiphol. Gemiddeld telde de luchthaven toen ruim 69.000 vertrekkende reizigers per dag. Dat aantal gaat volgens de limieten dus maar iets omlaag. In en rond de herfstvakantie verwacht Schiphol 3.500 te veel lokaal vertrekkende passagiers. KLM stelt tegen persbureau ANP dat de luchtvaartmaatschappij geen vluchten hoeft te annuleren, omdat het bedrijf minder stoelen zal verkopen aan Nederlandse reizigers in die periode. De andere luchtvaartmaatschappijen gaan in gesprek met de aangestelde slotcoördinator om de vluchten te verdelen naar rato van de Schiphol-capaciteit. Mochten ze niet alle vluchten vanuit daar kunnen realiseren, dan kunnen de bedrijven ervoor kiezen vluchten te verplaatsen naar andere vliegvelden of de reis te annuleren. Rotterdam Airport heeft in elk geval al laten weten geen vluchten te kunnen overnemen. Schiphol stelt dat vanaf augustus extra beveilingspersoneel beschikbaar is, in die maand hanteert de luchthaven een plafond van 73.000 reizigers per dag, dat zijn er 5.500 meer dan in juli. Dat het reizigerslimiet in september ondanks meer beveiligers toch omlaag is geschroefd, komt volgens Schiphol door „het seizoenseffect”. In september nemen mensen gemiddeld meer kleding en schoenen mee, waardoor de bagagecontrole langer duurt.  De luchthaven kampt al langer met capaciteitsproblemen: er komen te veel reizigers voor het aantal beschikbare werknemers. Deze zomer staan er vrijwel dagelijks enorm lange wachtrijen in afwachting van een vlucht. Soms dreigen reizigers om die reden hun vlucht te missen. Ook hebben verschillende luchtvaartmaatschappijen hun reis verplaatst naar een ander vliegveld of de trip noodgedwongen moeten annuleren. Eind juli adviseerde Schiphol aan reizigers om niet langer dan vier uur voor vertrek aanwezig te zijn, om een grotere chaos te voorkomen.  ||https://www.nrc.nl//nieuws/2022/08/02/ook-in-september-en-oktober-reizigerslimiet-op-schiphol-a4137940
2022-08-03||Surinaamse regering schort omstreden grondproject op, protestbeweging staakt acties||De Surinaamse regering schort de uitgifte van percelen in een omstreden woningbouwproject met zes maanden op. Dat heeft de regering maandag aangekondigd, melden Surinaamse media. Protestbeweging Organic Movement, die de afgelopen weken demonstreerde tegen onder meer de hoge inflatie en vermeende corruptie, kondigde ondertussen aan haar acties voorlopig te staken.  Duizenden actievoerders gingen de afgelopen weken de straat op in Suriname uit onvrede over de regering. Directe aanleiding was het omstreden Sabaku-project in het noorden van hoofdstad Paramaribo, waarbij percelen zouden worden geschonken aan burgers. In uitgelekte documenten, gepubliceerd in de krant Suriname Herald, stond dat veel van de percelen waren gegeven aan politici gelieerd aan de regering van president Chan Santokhi en hun familieleden. Santokhi heeft aangekondigd een onderzoek in te stellen naar de uitgifte van de percelen. De animo voor de straatprotesten nam de afgelopen week al af, waarop de organisatie achter Organic Movement een pauze van enkele dagen inlaste. Maandag kwamen nog slechts enkele tientallen actievoerders af op een protest bij het ministerie van Financiën en Planning in Paramaribo. Daar zei actieleider Raoul Hellings de protesten tot nader orde op te schorten. Het is niet duidelijk of het besluit van de actievoerders verband houdt met de toezeggingen van de Surinaamse regering. ||https://www.nrc.nl//nieuws/2022/08/02/surinaamse-regering-schort-omstreden-grondproject-op-protestbeweging-staakt-acties-a4137939
2022-08-03||Vanaf vandaag kunnen ouders negen weken met betaald ouderschapsverlof||Vanaf dinsdag kunnen werkende ouders betaald ouderschapsverlof opnemen. Het gaat om een periode van negen weken betaald verlof, waarin ouders een vergoeding van 70 procent van hun brutosalaris ontvangen. De regeling geldt alleen voor werknemers in dienst en niet voor zelfstandigen. Ouders hebben recht op de betaalde verlofregeling tot één jaar na de geboorte van het kind. Het onbetaalde ouderschapsverlof is tot het achtste levensjaar van kracht. Naast geboorte, geldt de verlofregeling ook bij adoptie of pleegzorg van een kind.  Uitkeringsinstantie UWV betaalt de negen weken vergoeding van het ouderschapsverlof. Het aangepaste verlofbeleid is er gekomen op basis van een EU-richtlijn, waar Nederland zelf overigens tegen stemde. Het kabinet vond dat landen zelf dergelijke besluiten moeten nemen. Aanvankelijk wilde het kabinet 50 procent van het brutoloon vergoeden, maar onder druk van de oppositie werd dat 70 procent. Ouders kunnen ervoor kiezen het verlof aaneengeschakeld op te nemen, of deze uit te spreiden over meerdere weken.  Zwangere vrouwen krijgen voor bevalling van hun kind zes weken zwangerschapsverlof en na de geboorte van hun kind tien weken bevallingsverlof. Partners hebben recht op één week geboorteverlof met 100 procent salarisvergoeding, daarna geldt een periode van vijf verlofweken tegen 70 procent looncompensatie. Onder het nieuwe beleid kunnen ouders vervolgens betaald negen weken ouderschapsverlof opnemen.  Minister Karien van Gennip (Sociale Zaken en Werkgelegenheid, CDA) stelde bij de bekendmaking van de regeling dat het kabinet hoopt dat de nieuwe regels „de drempel verlagen” om verlof op te nemen. „Dit helpt ook jonge vaders om meer betrokken te zijn bij het opgroeien van hun kind”, aldus Van Gennip. De maatregel is onderdeel van een breder pakket aan maatregelen: zo wil het kabinet ook de vergoeding voor kinderopvang verhogen tot 95 procent voor werkenden. Correctie (2 augustus 2022): In een eerdere versie van dit artikel stond dat ouders recht hebben op betaald verlof tot hun kind acht jaar is. Dat is onjuist en moet één jaar zijn. Dat is hierboven aangepast.||https://www.nrc.nl//nieuws/2022/08/02/vanaf-vandaag-kunnen-ouders-negen-weken-met-betaald-ouderschapsverlof-a4137937
2022-08-03||Jaren doe je je best om elkaar te negeren – en dan stuurt de EO Bert van Leeuwen||Jaren doe je je  best om elkaar te negeren, dood te zwijgen en te ontlopen. Jaren is er geen familiefeest gevierd waarop iedereen kon komen, althans niet op hetzelfde moment. Er zijn verjaardagen en Kersten gevierd met wisselende setjes zorgvuldig gecureerde, conflictmijdende familieleden, soms ontstaat er alsnog nieuwe onmin doordat familieleden partij kiezen, of juist niet kiezen. Een flinke brouillade in familieverband kan lang duren, en op den duur wordt het een soort smeulende composthoop in een hoekje van je hart. Blussen is niet per se nodig, maar het stinkt wel. Maar goed, zo’n ruzie houdt een familie dus al weet ik hoe lang in de greep, en dan stuurt de EO presentator Bert van Leeuwen. Hij  praat eens met die, en daarna met die, en ineens is alles opgelost. Binnen één draaidag. En dat al 27 seizoenen van Het familiediner lang. Hoe dan? In de eerste aflevering van het nieuwe seizoen, maandag op televisie, ben ik  eens gaan opletten wat Bert van Leeuwen nou eigenlijk doet.  Belangrijk element is dat er één iemand in de familie de vete wil oplossen. De ‘aangever’ heet die in het programma. Degene, zeg maar, die de deur op een kiertje zet en de composthoop aanwijst. Maandagavond was dat Sterre (21) die de ruzie tussen haar moeder Sharon en haar moeders vader Hans wilde laten beslechten. In ruzie twee van de aflevering wenste Jos verzoening tussen zijn broers Mario en Ad.  De aangever verstrekt informatie over de oorzaak van de ruzie, maar helpt ook zoeken naar mogelijke oplossingen. Hebben de ruziënde partijen nog iets gemeenschappelijk? Vader en dochter delen een verleden bij de fanfare, hij was 25 jaar trompettist, zij majorette. Bij de broers waren speelgoedautootjes (een Ferrari en een Ford Mustang) die ze ooit samen jatten een mogelijke ingang.   Met die potentiële bindmiddelen gaat Bert van Leeuwen op pad. Ik weet niet helemaal zeker of zijn bezoekjes aan de ruziemakers onaangekondigd zijn. Zowel dochter Sharon als vader Hans en zijn nieuwe vriendin Wies zaten er keurig gekapt bij en hun huizen waren spic en span. Bert van Leeuwen brengt het ontstaan van de ruzie terug tot kleine brokjes irritatie of één  gebeurtenis die ooit de deur dicht deed. Vader Hans nam zijn nieuwe vriendin mee naar het favoriete restaurant van zijn overleden echtgenote en jokte daarover tegen zijn dochter. Broer Ad zei tegen Mario dat hij eens normaal moest toen tegen z’n echtgenote en toen Mario  niet voor z’n kritiek openstond kon hij van Ad de „tering krijgen”.   Ik heb me  afgevraagd of het uitmaakt in welke volgorde de familieleden worden bezocht. Ga je eerst naar de boze ‘boosdoener’, of eerst naar de boze ‘aangedane’? In de vader-dochterruzie kwam eerst de ongevoelige vader aan het woord en daarna de gekwetste dochter. Bij de broers werd eerst de beledigde broer bezocht en daarna de belediger. De volgorde lijkt niet zoveel uit te maken.  Wat maakt dan dat de partijen, ieder afzonderlijk, in een witte EO-limousine stappen en zich naar een restaurant laten rijden waar ‘de ander’ misschien wacht? De druk van de camera zal helpen. Verder zag ik op de aftiteling  mr. Corine de Jong staan, mediator, dus ik vermoed dat er meer glad wordt gestreken dan wij te zien krijgen.  Voorlopige conclusie: in beide ruzies van maandagavond lijkt de ‘aangever’ het smeermiddel. De moeder verzoent omdat haar dochter dat graag wil. De twee broers willen broer drie niet laten zitten. Maar dit is alleen nog maar de hereniging hè. Daarna gaat de familie met elkaar aan tafel (en de camera uit?). Zal niet de eerste keer zijn dat een etentje uitloopt op herrie. Dat smeekt om een serie Ná het familiediner. Bert van Leeuwen vroeg de kijkers tot drie keer toe hun familieruzie aan hem voor te leggen. Zou wel fijn zijn als we dan wisten hoe het echt afliep.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/02/familieruzie-een-smeulende-composthoop-in-een-hoekje-van-je-hart-a4137938
2022-08-03||Vanuit de jungle vechten Myanmarese jongeren voor hun vrijheid|| Vanaf de redactie van NRC vertellen we je elke dag hét verhaal van de dag. Nieuwsverhalen die raken, verrassen of iets aan het licht brengen. Maar wat gebeurt er na de eindtune? Deze week hoor je van vijf verhalen hoe het verder ging. Als een van de weinige journalisten lukt het Minka Nijhuis al jaren om vanuit de Myanmarese Jungle verslag te doen van een vergeten oorlog. In januari was ze hier te horen na een bezoek aan een ziekenhuis voor gewonde guerrillastrijders. Onlangs verbleef ze in een kamp waar jonge rekruten zich klaarmaken voor hun strijd voor vrijheid. De jongeren zijn strijdbaar, maar hun toekomst is ongewis.||https://www.nrc.nl//nieuws/2022/08/02/vanuit-de-jungle-vechten-myanmarese-jongeren-voor-hun-vrijheid-a4137936
2022-08-03||Amerikaanse raketten doden leider Al-Qaida in Afghanistan||De Amerikaanse president Joe Biden heeft bevestigd dat Ayman al-Zawahiri (71), die Bin Laden na diens dood opvolgde als Al-Qaidaleider, afgelopen weekend is gedood bij een luchtaanval in Afghanistan. Het is de zwaarste klap voor de terreurbeweging sinds Bin Laden werd gedood in 2011. „Er is gerechtigheid, deze terroristenleider is niet meer”, zei Biden tijdens een persconferentie vanaf het balkon van het Witte Huis.  Al-Zawahiri, een voormalig oogchirurg, leidde Al-Qaida sinds Amerikaanse commando’s in 2011 Osama bin Laden doodden in Pakistan. Hij werd gezien als het brein achter de aanslagen van 11 september 2001, waarbij bijna drieduizend mensen om het leven kwamen. Sindsdien maakten de Amerikanen jacht op de Egyptenaar. Het doden van Al-Zawahiri is de eerste bekende daad van Amerikaans contraterrorisme op Afghaans grondgebied sinds het land zich vorige zomer uit Afghanistan terugtrok. De luchtaanval is zondagochtend om 06.18 uur lokale tijd uitgevoerd door de Amerikaanse inlichtingendienst CIA in de Afghaanse hoofdstad Kabul. De Amerikaanse inlichtingendienst zegt met „grote zekerheid” te hebben vastgesteld dat de gedode man inderdaad Al-Zawahiri was.  Al-Zawahiri stapte op het balkon van zijn safehouse in Kabul toen twee met drones afgevuurde raketten hem het leven ontnamen. Opvallend is dat de CIA claimt dat bij de operatie verder geen slachtoffers vielen, terwijl de terreurleider door verschillende familieleden was omringd. Vermoedelijk heeft dat te maken met het type raket dat de VS vaker gebruiken om terreurleiders om te brengen. De variant van de zogeheten Hellfire-raket, de R9X, heeft één essentiële afwijking van ‘normale’ raketten: hij ontploft niet. In plaats daarvan steken er zes vlijmscherpe messen uit de romp die het doelwit doorklieven zonder daarbij ‘nevenschade’ te veroorzaken. Het leverde de raket de bijnaam ‘ninjabom’ op. Amerikaanse aanklagers beschuldigden Al-Zawahiri niet alleen van betrokkenheid bij de aanslagen van 11 september 2001, maar ook van betrokkenheid bij de bomaanslagen op de Amerikaanse ambassades in Tanzania en Kenia in 1998. Ook eiste Al-Zawahiri de verantwoordelijkheid op voor de bomaanslag in de metro van Londen in 2005, waarbij 52 mensen om het leven kwamen. Op zijn hoofd stond een beloning van 24 miljoen euro. In een verklaring op Twitter heeft een woordvoerder van de Talibanregering in Afghanistan bevestigd dat er een aanval in Kabul heeft plaatsgevonden. Hij zei niet of daarbij mensen zijn omgekomen. De Taliban lieten wel weten de aanval „stevig te veroordelen”. ||https://www.nrc.nl//nieuws/2022/08/02/vs-doodt-leider-al-qaida-in-afghanistan-a4137935
2022-08-03||Column | Praat Nederlands  met me, professor||You know, zei de docent, ik leg het wel in het Nederlands uit. Dat was voor haar makkelijker en voor ons beter te begrijpen. Lang duurde het niet: vanwege het internationale karakter van de Nederlandse studie politicologie moest het vak in het Engels. Ook als studenten en docent het Nederlands verkozen.  Ik moest aan dat wekelijks terugkerende ritueel in de collegezaal denken toen universiteiten vorige week kamerloze internationale studenten opriepen om niet meer te komen. Onder invloed van het idee dat alles een markt is – en de mens toch vooral consument – jagen universiteiten sinds een jaar of twintig op ‘internationals’. Omdat internationalisering een verdienmodel is dat volgt uit de perverse financiering van het hoger onderwijs (meer studenten is meer geld, en studenten van buiten de EU betalen meer collegegeld). En omdat alles hier in het teken staat van het ‘verdienvermogen’. Internationalisering versterkt „het internationale concurrentievermogen van Nederland”, zei ene Mark Rutte in 2004 als staatssecretaris. PvdA’er Plasterk wilde als onderwijsminister in 2008 dat onderwijs „internationaal goed gepositioneerd en vermarkt wordt”. De universiteit als multinational.  Inmiddels komt vier op de tien eerstejaars studenten van buiten Nederland. De ‘international classroom’ is overvol. Studentensteden kunnen zóveel studenten die op kamers moeten niet aan.  Het begint te wringen dat Nederland, om Houellebecq maar weer aan te halen, geen land is maar een bv. De publieke ruimte wordt één grote reclamezuil, de universiteit een bedrijf, cultuur vooral waardevol als exportproduct.  Het zijn de globalistische elites die moedwillig de Nederlandse cultuur ondermijnen, roept die ene Leidse academicus met Frans-klinkende achternaam. Het zijn elites die publieke vraagstukken louter vanuit economische logica bezien, roept deze Leidse alumnus.  Want waarom zouden universiteiten vooral op aarde zijn om bij te dragen aan de internationale concurrentiepositie van Nederland? Is het ook nog iets waard dat je er, naar Komrij, „goud vindt als je kiezels zoekt”? Niet volgens de ondoordachte aanvaarding van het idee dat wat goed is voor de economie goed is voor de samenleving (of dat dit laatste er niet doet). De BV Nederland moest floreren, dus moest internationalisering aangejaagd worden. Het verlies van de verzwakte banden tussen nationale gemeenschap en universiteit voelen we later.    Zo verdrukt commercie cultuur, ondergraven economische prikkels de zoektocht naar wat die natie in geglobaliseerde tijden nog is. Je hoeft geen overtuigd nationalist te zijn om zorgen te hebben over wat dan dreigt: een bv waarin niemand zich nog thuis voelt.||https://www.nrc.nl//nieuws/2022/08/02/praat-nederlands-met-me-professor-a4137933
2022-08-03||Wat vindt NRC | Kabinet zit goed knel in Ter Apel en  had dat  kunnen voorspellen||Migratie is een van de grote onopgeloste problemen in Europa, waar geen enkele EU-lidstaat alleen tegen is opgewassen. Laat staan één staatssecretaris. Wat niet wegneemt dat zich voor de poorten van het aanmeldcentrum Ter Apel een drama afspeelt. Bestuurlijk onacceptabel, in strijd met de mensenrechten, juridisch en politiek onhoudbaar en gevaarlijk voor iedereen. Het bewijst overheidsonmacht in een tijd die al bol staat van de crises.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Over Ter Apel staat nu iedereen op z’n achterste benen, van Vluchtelingenwerk, UNHCR, Rode Kruis tot Unicef. Met de politie is ruzie over het chaotische verplaatsen van niet-aangemelde asielzoekers naar noodopvang elders. Ter Apel is  een teken aan de wand in een periode waarin juist veel van de overheid wordt gevraagd. Als overheidsdiensten  daadwerkelijk instorten, tast dat ieders gevoel van veiligheid aan.  De honderden mensen die er onbeschut de nacht voor de poort doorbrengen, zijn het resultaat van jarenlang wensdenken gepaard aan politieke onwil  om voldoende reserve-opvang te financieren. Onvermogen om vooruit te kijken, om stabiele relaties met lokale overheden te ontwikkelen, om voldoende personeel paraat te hebben, om aanmeldprocedures tijdig af te wikkelen. De situatie is ook onwerkbaar – zie de forse onderbezetting en het dito ziekteverzuim.  Wie het NRC-verhaal ‘Deze crisis zag het COA al jaren aankomen’ leest, wordt automatisch boos. Dit is ook een politieke crisis – een beleid van ‘op- en afschalen’, van bidden en smeken met gemeenten, die een waaier aan eisen stellen. Het is bestuurlijk Nederland op z’n smalst – een passief kabinet, een overbelast lokaal bestuur, een burgerij die wantrouwig is gestemd. Sommige lokale overheden spannen zich bijzonder in, anderen marchanderen of drukken zich geheel. Intussen droogde de vastgoedmarkt op, net als de arbeidsmarkt  en legde het kabinet verstandig advies van consultant PwC naast zich neer, om meer vaste locaties beschikbaar te hebben.  Inmiddels heeft het kabinet drie cruiseschepen voor noodopvang gehuurd, maar ontbreken  geschikte havens. Staatssecretaris Eric van der Burg (asiel, VVD) schreef de Kamer zelf dat de situatie onhoudbaar is en nog het hele jaar alarmerend. Burgemeester Bruls zegde  namens het Veiligheidsberaad de samenwerking met het Rijk op, tenzij er per 1 oktober een ‘structurele oplossing’ is. Het College voor de Rechten van de Mens oordeelde dat gemeenten toestaan om wél vluchtelingen uit de Oekraïne op te nemen, maar niet uit andere landen, verboden discriminatie is. Van der Burg zit dus goed knel.   Welke alternatieve ideeën zijn er? Herinvoering van grenscontroles? EU-aanmeldcentra in herkomstlanden? Asiel vragen bij ambassades? Eindelijk wél terugkeerafspraken in verdragen opnemen? Bovengrenzen stellen aan migratie - dus een ‘strategisch migratiebeleid’? De inspectie Rijksfinanciën gaf in  2020 een staalkaart aan opties. Een ‘eigen’ asielbeleid kan alleen als Nederland de EU verlaat en zowel  het Europese Mensenrechten- als het VN-Vluchtelingenverdrag opzegt. Het beïnvloeden van de toestroom wordt dan ‘nog lastiger’, wordt voorspeld. Ook binnen de EU laat ‘irreguliere migratie zich moeilijk reguleren of stoppen’, gezien de demografie in Afrika. Vragen om een ‘asielstop’, zoals Kamerleden onlangs deden, is een illusie. Nederland moet beter voorbereid zijn op een realiteit waarvan het niet langer kan wegkijken. ||https://www.nrc.nl//nieuws/2022/08/02/kabinet-zit-goed-knel-in-ter-apel-en-had-dat-kunnen-voorspellen-a4137912
2022-08-03||Opinie | Buitenland||Na de vakantie door een aantal verschillende landen is mijn 3-jarige zoon erg gefocust op andere talen. Zoals wel vaker fietsen we vanuit ons dorp onder de rook van Amsterdam even naar het centrum. Tussen de toeristen in de binnenstad banen we ons ook nu weer een weg langs Nutella-shops en wafelwinkels. Als we de hoofdstad uit fietsen en bijna thuis zijn, vraagt hij: „Papa, welke taal spreken ze eigenlijk in Amsterdam?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/02/buitenland-a4137899
2022-08-03||Sudoku van dinsdag 2 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/02/sudoku-a4137893
2022-08-03||Gekruide spinazie||De Koreaanse benaming voor dit kleine gerecht is ‘sigeumchi muchim’. Met een paar basisingrediënten heeft u zo een smakelijk bijgerecht. Deze combinatie van smaakmakers kunt u ook voor andere (blad-)groenten gebruiken.  Vul een kom met ijswater en zet opzij. Was de spinazie onder de koude kraan om zand te verwijderen. Schud het overtollige water van de spinazie en leg opzij. Breng water in een grote pan op hoog vuur aan de kook. Blancheer de spinazie dertig seconden, giet af en dompel direct onder in het ijswater om het kookproces te stoppen. Laat de spinazie tien minuten afkoelen in het water, giet de spinazie af en verwijder eventueel de wortels. Verdeel de spinazie over een snijplank en snijd de stengels en blaadjes in stukken van vijf centimeter. Pak met beide handen de spinazie bij elkaar en knijp stevig zo veel mogelijk water uit de spinazie. Haal de bladeren weer los van elkaar en leg ze in een mengkom. Voeg de knoflook, sesamolie, sojasaus en het sesamzaad toe en hussel met je handen alles door elkaar. Breng de spinazie eventueel op smaak met zout, serveer direct of bewaar maximaal twee dagen in een luchtdicht afgesloten plastic bak in de koelkast.  BIJGERECHT VOOR 4 PERSONEN: Billy Law Klein Korea Good Cook 224 blz. € 22,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/02/thuiskok-gekruide-spinazie-a4137887
2022-08-03||In het midden||Horizontaal: 1.  plus 6 horizontaal Aldus het middenwoord 6.     Zie 1 horizontaal   10.  Borneose primaten 11.  Hoppig biertje 13.  Oudkerk of Goossens 14.  Heldin in Engeland 15.  Rozen__ 22.  Liberalen 23.  Danste veel met Rogers 25.  Stijgt weer langzaam 27.  Proffietsende kleindochter van Dries van Agt 28.  Paradijselijk gebied 30.  Het hoogste __ 31.  Draaikolken  Verticaal: 1.  Nog niet ontgroend 2.  Doorgestart 3.  Ed van het Scapino Ballet 4.  Past voor kast of koningin 5.  __ Cazorla, middenvelder bij Villarreal, Arsenal en Spanje 6.  Zijn amfibieën, vogels en zoogdieren 7.  __ Ramdas 8.  Illustratieve gestalte 9.  Vrijwel (geen tijd) 12.  Herinnering voor na de lunch 16.  Gedoe over je eigen hoofd heen 17.  Niets te wensen 18.  ‘The Great __’, complottheorie 19.  Odilon __, Franse schilder 20.  Vorst in Rusland 21.  ‘Recordwinsten voor olieconcerns __Mobil en Chevron’ 24.  __ on the Radio, Amerikaanse band 26.  Staan getuigen onder 29.  Do __  Oplossing puzzel 1 augustus. Horizontaal: 1. SPRITS 5. LHASA 9. ES 10. PARAAF 12. AMICAAL 14. BYRNE 16. CHATS 17. EIK 21. ANS 22. BALIE 23. ASTMA 25. STERNEN 26. AAMBEI 27. RE 28. DAGJE 29. OPENER Verticaal: 1. SPANJAARD 2. REICHSTAG 3. ISCHA 4. SPAT 5. LABIELE 6. HAY 7. AFREKENEN 8. ALEKSANDR 11. ALS 13. AANNAME 15. NIE 18. ONS 19. RATIO 20. MIRRE 22. BSE 24. MAJ In het midden: JOHAN REMKES ||https://www.nrc.nl//nieuws/2022/08/02/in-het-midden-a4137886
