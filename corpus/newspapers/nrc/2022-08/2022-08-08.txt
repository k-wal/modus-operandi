2022-08-08||Lars von Trier (66) gediagnostiseerd met ziekte van Parkinson||De 66-jarige Deense filmregisseur Lars von Trier is gediagnostiseerd met de ziekte van Parkinson. Dat heeft zijn productiemaatschappij Zentropa maandag bekendgemaakt om speculatie over Von Triers afwezigheid bij promotiewerk rond zijn televisieserie The Kingdom Exodus te voorkomen. De hersenziekte die bewegen en praten steeds lastiger maakt, werd begin deze zomer vastgesteld bij Von Trier, beroemd van films als Dancer in the Dark  (2000) en Melancholia (2011).  Zentropa heeft geen details gegeven over zijn welzijn, maar Von Trier zou „goed gehumeurd” zijn en behandeld worden voor zijn symptomen. De première van The Kingdom Exodus op het filmfestival van Venetië komende maand komt volgens de productiemaatschappij niet in gevaar door de ziekte van de regisseur.  De al vier decennia actieve Von Trier won meerdere prestigieuze filmprijzen – zoals de Gouden Palm voor Dancer in the Dark –, maar was op andere momenten het onderwerp van controverse. In 2011 werd hij voor zeven jaar verbannen van het filmfestival van Cannes omdat hij nazi-sympathieën had geuit tijdens een persconferentie. The Kingdom Exodus is het derde en laatste seizoen van een serie die voor het eerst in 1994 in Denemarken in première ging, maar in veel landen lange tijd niet verkrijgbaar was.||https://www.nrc.nl//nieuws/2022/08/08/lars-von-trier-66-gediagnostiseerd-met-ziekte-van-parkinson-a4138470
2022-08-08||Ook opvang voor Oekraïense vluchtelingen bijna vol – nieuwe golf kunnen gemeenten ‘nauwelijks’ aan|| Het piept en het kraakt in de opvang voor Oekraïense vluchtelingen. Bijna een halfjaar na het uitbreken van de oorlog in Oekraïne komt het moment dat de opvang in Nederland vol zit, steeds dichterbij.  Het is al wekenlang kielekiele bij de opvang voor Oekraïners. Nog elke week komen er gemiddeld 1.500 Oekraïense vluchtelingen in Nederland aan, meer dan 200 mensen per dag. Vorige week waren ruim 70.000 Oekraïners in Nederland geregistreerd, van wie ruim 55.000 in gemeentelijke opvanglocaties zaten. En daar loopt het langzamerhand vol. Sinds begin juni is  90 procent van de beschikbare bedden  bezet. Vorige week werd een hoogtepunt bereikt: toen lag de bezettingsgraad op 94 procent. Met angst en beven kijken gemeenten naar de komende weken, blijkt uit een recent gepubliceerde inventarisatie van het kennisinstituut NIPV, het Nederlands Instituut Publieke Veiligheid, dat twintig burgemeesters en verantwoordelijken bij de veiligheidsregio’s sprak. „Een onverhoopte nieuwe golf vluchtelingen kunnen we nauwelijks aan”, schrijft het NIPV.  De opdracht van het kabinet  50.000 bedden voor Oekraïners te regelen hebben gemeenten volbracht. Maar daarbovenop deed staatssecretaris Eric van der Burg (Justitie en Veiligheid, VVD) eind april het verzoek om nog eens 25.000 noodopvangplekken te realiseren. Dat aantal is begin augustus nog lang niet gehaald. Het ministerie verwacht „in de komende weken” de 60.000 aan te tikken. Maar gemeenten en veiligheidsregio’s vragen zich af hoeveel plekken ze  nog kunnen regelen.  Bestuurders zeggen tegen het NIPV dat het „laaghangend fruit” qua locaties al is geplukt. Nu worden Oekraïners vooral opgevangen in voor de hand liggende locaties als hotels, omgebouwde kantoren en op cruiseschepen. Het wordt  steeds lastiger  geschikte woonruimtes te vinden.   Bovendien neemt de solidariteit tussen gemeenten en regio’s onderling af. „Niet iedereen levert”, klinkt het uit de mond van de geïnterviewde bestuurders. Gemeenten „duiken” en komen met het excuus dat de gemeenteraad, het college of de bevolking geen opvang wil. Of ze zéggen structurele opvang te organiseren, maar blijken  bijna niets te regelen. Ook zijn er gemeenten die helemaal niets doen – „die vooral stil blijven zitten en nooit de vinger opsteken”.  Ook vrezen de bestuurders dat het draagvlak in de samenleving afneemt voor de opvang van Oekraïners. Steeds vaker horen zij geluiden als „mijn kind kan geen plek vinden in die studentenstad” of „ik wacht met mijn gezin zelf al jaren op een geschikte of betaalbare woning”.  En dat is nog niet alles. 20.000 Oekraïners vonden maandenlang onderdak buiten de gemeentelijke opvang, veelal bij particulieren. Dat aantal nam de laatste weken  af. In de maand juli waren dat zo’n 2.000 Oekraïners minder dan een maand eerder. „Het vermoeden is dat een groot deel van hen van de particuliere opvang naar de gemeentelijke opvang verplaatst is”, zegt een woordvoerder van het ministerie van Justitie en Veiligheid.  De gemeenten en veiligheidsregio’s verwachten dat veel Oekraïners  niet meer teruggaan. Sterker nog, ze houden  rekening met gezinshereniging, waardoor er nog meer Oekraïners naar Nederland zullen komen.  Nieuwe golf vluchtelingen kunnen we nauwelijks aan Bestuurders tegen kennisinstituut  Het ministerie van Justitie en Veiligheid ziet ook dat er een gebrek aan geschikte locaties is en te weinig personeel bij gemeenten. Maar de woordvoerder benadrukt dat ze erop inzetten om „iedere ontheemde uit Oekraïne die zich meldt onder alle omstandigheden onderdak te bieden”.  Om de druk op de opvang te verlichten, nam staatssecretaris Van der Burg eind juli het besluit om mensen met een tijdelijke Oekraïense verblijfsvergunning – veelal studenten uit het Midden-Oosten of Afrika – te weren bij de Oekraïne-opvang. Het was vaak niet te controleren of deze zogenoemde ‘derdelanders’ daadwerkelijk over de juiste papieren beschikten en die controle werd vaak gedaan door gemeenteambtenaren die daar niet voor zijn opgeleid.  Tot nu toe zouden zo’n 5.500 derdelanders in de gemeentelijke opvang zitten, zij mogen daar blijven. Maar vanaf nu mogen alleen mensen met een Oekraïens paspoort nog worden opgevangen door gemeenten, nieuwe derdelanders moeten zich melden bij het aanmeldcentrum voor asielzoekers in Ter Apel.  En daarmee neemt de druk op de andere noodsituatie in Nederland toe: de asielcrisis. Oekraïners hebben dankzij Europese regelgeving een aparte status, waardoor zij geen asiel hoeven aan te vragen. Bovendien mogen ze werken, vrij reizen en wonen waar ze willen. Dat geldt voor asielzoekers uit andere landen niet. Ook voor deze asielzoekers moeten gemeenten opvangplekken regelen. Dat lukt niet altijd, wekenlang overnachtten er mensen buiten de poort van het aanmeldcentrum in Ter Apel op de grond. Het Centraal Orgaan opvang Asielzoekers (COA), dat de opvang voor asielzoekers regelt, komt duizenden plekken tekort. Bovendien worden de asielzoekerscentra voor een derde bewoond door statushouders – mensen die eigenlijk al een eigen huis zouden moeten hebben.  Deze 15.000 mensen wachten  op de gemeentes. Die hebben de afgelopen jaren te weinig plekken geregeld. Onlangs vroeg het kabinet om een versnelling in de huisvesting van statushouders: 7.500 mensen in zes weken. Dat lijkt onhaalbaar, aangezien veel gemeenten een  achterstand hebben en de druk op de woningmarkt maar niet lijkt af te nemen. Voor deze drie crises – de Oekraïneopvang, de asielopvang en het huisvesten van statushouders – lijkt de komende maanden geen oplossing te komen. Sterker nog, de gemeenten en veiligheidsregio’s houden  rekening met nieuwe „forse aantallen vluchtelingen”. Daarbij denken ze aan de 1,5 miljoen Afghanen die nu nog in Turkije verblijven en Oekraïners die in de winter alsnog naar Europa vluchten. ||https://www.nrc.nl//nieuws/2022/08/08/ook-opvang-voor-oekraiense-vluchtelingen-bijna-vol-2-a4138464
2022-08-08||Op Sint Eustatius vreten de geiten de hellingen kaal||Met zijn jachtgeweer om zijn schouder sluipt hij door de stekelige bosjes. Zwijgend wijst Anthony Courtar (50) naar één van de rotsachtige heuvels voor hem, hij kijkt om en steekt twee vingers op. Hij laadt zijn geweer, kijkt door de richtkijker en – TAK! – schiet. De knal echoot door het heuvelige landschap. Hij heeft de twee geiten, stipjes in de verte, niet weten te raken. TAK! TAK! Weer niet. „Shit”, zegt Courtar. „Het is niet bepaald mijn geluksdag.” Hier, in Boven National Park op het Caribische eiland Sint Eustatius (ruim 3.000 inwoners), zwerven de geiten van Courtar rond. Hij schat dat het er een paar duizend zijn, hij weet het niet precies, ze lopen altijd los en vermenigvuldigen zich snel. Dat het de zijne zijn, weet hij omdat het park omheind is en hier geen geiten van anderen leven. Samen met twee neven nam hij de dieren van zijn oom over. Met zijn drieën zorgen ze ervoor dat ze genoeg water krijgen. En ze schieten er regelmatig een paar af. Geitenvlees is populair op het eiland en een lucratief exportproduct. De geiten van Courtar zijn niet de enige geiten die op Sint Eustatius, een bijzondere gemeente van Nederland, rondzwerven. Het zijn er zo’n 14.000, volgens de gemeente. Er lopen ook nog een paar duizend koeien, schapen en varkens los. Inwoners van Sint Eustatius klagen al jaren over het loslopend vee op het eiland. Het vreet zo’n beetje het hele eiland kaal, wat zorgt voor erosie van de heuvels en kliffen van Sint Eustatius. En het vee dat ook in de bebouwde gebieden loopt, zorgt voor verkeersongelukken, mislukte oogsten, en schade aan tuinen, auto’s en waterleidingen  Het loslopende vee is onderwerp van verhit debat op het eiland. Veel vee-eigenaren en hun sympathisanten zeggen dat het bij de cultuur van Sint Eustatius hoort. Tegenstanders wijzen op de overlast van de dieren en op het feit dat ze niet altijd los hebben gelopen. Dit gebeurt pas sinds de jaren tachtig, toen veel boeren banen in de industrie kregen, bijvoorbeeld bij de olieterminal die in die periode op het eiland kwam. De veehouderij werd voor hen een bijbaan, waar ze niet al te veel tijd en geld aan wilden spenderen. De afgelopen jaren probeerde de gemeente de eigenaren van het loslopend vee te stimuleren hun dieren achter een omheining te zetten, bijvoorbeeld door veevoer en hekken te subsidiëren. Dat heeft nauwelijks geholpen. Daarom kondigde de plaatsvervangend regeringscommissaris van het eiland, Claudia Toet, begin juli een drastische maatregel aan: het loslopende vee zou worden afgeschoten. Daarmee begon de gemeente op 11 juli in de bewoonde gebieden. De andere gebieden, zoals Boven National Park, zijn later aan de beurt. De opbrengsten van het vlees gaan naar de gemeente en in het geval een dier schade heeft veroorzaakt, gaat een deel van de opbrengst van het geslachte dier naar de  schadelijder. Courtar en zijn neven hebben het heft in eigen handen genomen en schieten zoveel mogelijk van hun geiten af. Dan kunnen ze het vlees tenminste zelf verkopen. De geiten achter een omheining zetten, is geen optie: ze hebben niet genoeg grond. „Aan de ene kant vind ik het natuurlijk niet oké dat de gemeente mijn geiten wil afschieten. Aan de andere kant snap ik het wel: het zijn er echt te veel.” Courtar is de bosjes uitgelopen en kijkt hoe de golven van Venus Bay tegen de kust slaan. Hij wijst naar één van de rotsachtige heuvels die deels in de baai ligt. „Zie je hoe erg die geërodeerd is? Daar hebben de vele geiten aan bijgedragen.” De geiten lijken inderdaad te werken aan een reusachtige sculptuur: bijna al het groen is weg, de structuur van de heuvel is zeer onregelmatig en aan de voet is de grond bezaaid met brokken steen.  Geitenboer Pedro Courtar.   De erosie van heuvels en kliffen op het eiland is een natuurlijk proces. Het loslopende vee en klimaatverandering versnellen dat. Het hoofd van de gemeentelijke afdeling Economie, Natuur en Infrastructuur (ENI), Anthony Reid, zei op de lokale radiozender Radio Statia dat het eiland elke drie jaar tot één meter kleiner wordt door erosie. Bovendien worden koraalriffen beschadigd door de grote hoeveelheid sediment die in de zee terechtkomt. De heftige erosie zorgt ook voor direct gevaar. Zo vielen in  januari stukken uit een klifwand op het lokale energiebedrijf van Sint Eustatius, waardoor de stroom op het eiland tijdelijk uitviel. Anthony Courtar en zijn neef Pedro Courtar (49) zijn één van de weinige veehouders die begrip kunnen opbrengen voor de beslissing van de gemeente. Dat is misschien ook makkelijker als je dieren nog even veilig zijn voor executie door de overheid. „Laatst was de jager die namens de gemeente het loslopende vee doodschiet met zijn auto op weg naar het slachthuis toen hij werd klemgereden door een boze veehouder”, vertelt Pedro op een bankje in zijn tuin in Oranjestad, de hoofdstad van Sint Eustatius. De jager, die zichzelf liever ‘faunabeheerder’ noemt, bevestigt dat telefonisch. Hij heeft aangifte gedaan tegen de veehouder. „Ik snap dat je niet wil dat je vee wordt doodgeschoten, maar als je er ook geen grond voor hebt, wat is dan de oplossing?”, zegt Pedro.  Pedro is bang dat er méér achter  het ruimen van de dieren zit.  „Nederland zegt dat het alleen om de natuur en de veiligheid gaat, maar jullie kijken altijd ver vooruit, hebben altijd een plan. Ik ben bang dat er nieuwe hotels en bungalows worden gebouwd als de dieren zijn geruimd.”  Het ruimen is een beslissing van de gemeente, maar die wordt sinds 2018 bestuurd door Den Haag. Toenmalig staatssecretaris Raymond Knops (Koninkrijksrelaties, CDA) zette in dat jaar het lokale bestuur opzij en benoemde een regeringscommissaris, omdat er volgens een onderzoekscommissie onder dat bestuur sprake zou zijn geweest van „wetteloosheid” en „financieel wanbeheer”. Wie nauwelijks begrip kan opbrengen voor de beslissing  van de gemeente, is Leonard Woodley (57), vertelt hij via een  videobelverbinding. Hij is aan het werk in het slachthuis van Sint Eustatius. Naast zijn baan als slachthuismedewerker houdt hij zo’n 500 schapen, 30 varkens en 15 geiten. Hij heeft wel grond met een omheining, maar kan niet genoeg voer voor de dieren kopen. Daarom laat hij ze overdag loslopen om te eten. „Als mijn dieren overlast veroorzaken, regel ik dat altijd zelf met de schadelijder”, zegt Woodley. Achter hem hangt een uitgebeende geit aan een haak. „Ik betaal dan voor de schade en kan het vlees zelf houden. Nu krijgt de overheid het vlees én moet ik voor zowel de schade als voor het schieten betalen.” Oneerlijk, vindt Woodley. En over de erosie: „Daar zie ik weinig van, terwijl de dieren al jaren in de heuvels zitten.” Eind juli maakte plaatsvervangend regeringscommissaris Toet bekend dat er tot dan toe 134 loslopende dieren waren gedood, voornamelijk geiten en schapen. Hoeveel dieren er in totaal gedood gaan worden, is nog niet duidelijk. Er moet nog een langetermijnplan worden gemaakt, zegt Anthony Reid in zijn kantoor in Fort Oranje in Oranjestad. De klifwanden waar het oude fort op staat, zijn gestut omdat de klif door hevige erosie op instorten stond. „We gaan ook nog met de veehouders om tafel zitten voor een langetermijnoplossing, maar er moest snel iets gebeuren.” Dat laatste was afgelopen juni goed te merken bij een town hall meeting op Sint Eustatius, waar ook staatssecretaris van Koninkrijksrelaties Alexandra van Huffelen (D66) en minister van Volkshuisvesting Hugo de Jonge (CDA) aanwezig waren. Zij waren op werkbezoek op het eiland. Meerdere burgers grepen geagiteerd de microfoon om te zeggen dat er nú echt een oplossing moest komen voor de problemen met het loslopende vee. Ze kregen de volle steun van regeringscommissaris Alida Francis. „We kunnen niet meer toestaan dat 10 procent van onze samenleving de andere 90 procent gegijzeld houdt.” Op straat in Oranjestad zeggen verschillende mensen heel blij te zijn met de ingreep van de gemeente, zoals Michele Woodley (55). Ze komt een supermarkt uitlopen met twee stapels plastic bekers onder haar arm. „De geiten kwamen steeds mijn tuin in en dan aten ze mijn planten op, braken de potten en beschadigden de muren. Mijn man heeft een heel hekwerk moeten installeren om ze buiten te houden. Er is veel sentiment over de geiten op het eiland, maar we kunnen niet altijd blijven leven zoals vijftig jaar geleden.” Niet iedereen zonder vee denkt daar zo over. „Afschieten is niet de oplossing”, zegt Ralph Busby (59), visser en ambtenaar. Hij zit op een bankje naar zijn draagbare radio te luisteren. „Je moet dieren niet voor niets doden. Wij mensen denken altijd maar dat we overal de baas van zijn, maar dat is niet zo.”||https://www.nrc.nl//nieuws/2022/08/08/op-sint-eustatius-vreten-de-geiten-de-hellingen-kaal-a4138463
2022-08-08||Klimaatplannen van de Democraten laten zien dat het kan: betekenisvolle wetgeving in tijden van verlammende polarisatie||Na een betrekkelijk rampjaar waarin zijn wetsvoorstellen sneuvelden, prijzen en inflatie oncontroleerbaar stegen en zijn populariteitscijfers kelderden, kan de Amerikaanse president Biden eindelijk een grote politieke triomf op zijn conto bijschrijven. Zondag nam de Senaat een wet aan waarin de overgang naar duurzame energie en de stijgende kosten van medische zorg worden geadresseerd. Dat is, zo hopen zijn Democratische partijgenoten, nog net op tijd om een voorspeld debacle bij de tussentijdse parlementsverkiezingen van november te voorkomen. De wet is een serieuze stap naar een duurzamer klimaatbeleid en reële kostenbesparing op geneesmiddelen. Biden brengt  hiermee zijn klimaatdoel dichterbij: halvering van de uitstoot van broeikasgassen in 2030. De onafhankelijke denktank Rhodium Group becijferde eerder dat de maatregelen kunnen leiden tot 31 à 44 procent minder uitstoot dan in 2005. Zonder dit voorstel zou de regering niet verder komen dan een kwart tot een derde van die peildatum.  Met dat nieuwe klimaatbeleid en met de populaire kostenbesparing op medicijnen voor Amerikanen  in het sociale ziekenfondspakket Medicare, kunnen de Democraten aankomen bij  hun kiezers. Maar de symbolische kant is minstens zo belangrijk. Niet alleen kan het succes Biden helpen zijn taaie-sukkelaars-imago af te schudden, het laat ook zien dat het nog altijd kan: betekenisvolle wetgeving in tijden van verlammende polarisatie. In januari had 50 procent van de ondervraagden in een enquête van de Monmouth universiteit nog een voorkeur voor een Republikeinse meerderheid in het Huis en de Senaat, tegen 43 procent voor de Democraten. In de recentste peiling van deze maand zijn die getallen omgekeerd. Terwijl de Republikeinen worstelen met voorverkiezingen waarin radicale kandidaten van oud-president Trump gematigd-conservatieve partijgenoten verslaan, veroorzaken de Democratische primary’s weinig ophef. Dat is  bewust: bij de afkalvende steun voor Biden persoonlijk blijft er onder het grootste deel van het electoraat nog altijd behoefte aan gematigde politiek. De Democraten hebben dat in hun oren geknoopt. Vandaar dat pro-Democratische organisaties de cynische stap hebben gezet om bij  verschillende voorverkiezingen de radicaalste Republikeinse kandidaten financieel te steunen. Een wet ter bestrijding van klimaatverandering en ter vermindering van de kosten voor geneesmiddelen leek een illusie nadat vorig jaar Bidens  Build Back Better wet was gesneuveld op  bezwaren van twee conservatieve partijgenoten. Ouderwets gemarchandeer trok de twee uiteindelijk over de streep.  De wet met de verwarrende naam ‘inflatie-reductiewet 2022’ (dat is nou net iets wat-ie níét doet) komt na een reeks successen. De Democraten wisten wetten door het Congres te sluizen voor controle op de verkoop van vuurwapens, voor de productie van halfgeleiders voor chips in de VS, voor medische zorg voor veteranen die ziek zijn door giftige stoffen of radioactieve straling hebben opgelopen terwijl ze op missie waren. Die wetten kregen ook steun van Republikeinse volksvertegenwoordigers – een verkiezingsbelofte van Biden.  Geen enkele Republikein steunde de klimaat- en geneesmiddelenwet,  die na de Senaat spoedig in het Huis van Afgevaardigden komt. Voor de Republikeinen is 370 miljard dollar (363 miljard euro) uittrekken voor klimaatmaatregelen onvoorstelbaar. prominente Republikeinen hoonden de voorstellen weg op bevriende tv-shows. Vooral het voornemen de belastingdienst uit te breiden was mikpunt van spot.  Hun sarcasme kon niet verhullen dat de Republikeinse leider Mitch McConnell vorige maand een inschattingsfout heeft gemaakt. Hij was er zo van overtuigd dat de conservatieve senator Joe Manchin uit kolenstaat West Virginia nooit een klimaatwet zou steunen, dat hij argeloos instemde met een wet ter stimulering van de productie van halfgeleiders. Toen Manchin enkele uren daarna bekendmaakte dat hij ook zou instemmen met de aangepaste klimaatwet, probeerden de Republikeinen hun steun aan de halfgeleiderwet weer in te trekken. In hun woede over de geslaagde coup van de Democraten spraken sommige Republikeinse politici zich zelfs uit tegen een wet om zieke veteranen bij te staan – een pr-fout van de eerste orde. Uiteindelijk zijn alle wetten aangenomen.  De Democraten zwijgen over de veren die ze hebben moeten laten. Aan senator Manchin moesten ze toestaan dat er  een pijplijn door West Virginia mag komen. De rechtbank waar milieu-activisten steeds hun gelijk haalden met bezwaren tegen de pijplijn, is jurisdictie over deze kwestie ontnomen. Voortaan moeten de klagers hun zaak bepleiten bij een hof van beroep in Washington – waar Manchin kennelijk verwacht wel te kunnen winnen. Ook hebben ze een tweede conservatieve Democraat, senator Kyrsten Sinema uit Arizona moeten toegeven dat de winstbelasting, een van de pijlers onder de financiering van de wet, niet zal worden toegepast op investeringsmaatschappijen. Dat zijn significante capitulaties – waarmee opnieuw blijkt hoeveel waarde de Democratische Partij hecht aan deze wet, hoe verwaterd die ook is sinds Biden zijn Build Back Better plan in 2020 formuleerde. ||https://www.nrc.nl//nieuws/2022/08/08/klimaatplannen-zijn-een-opsteker-voor-biden-a4138461
2022-08-08||Actrice en zangeres Olivia Newton-John (73) overleden||De in het Verenigd Koninkrijk geboren Brits-Australische zangeres en actrice Olivia Newton-John is maandag op 73-jarige leeftijd overleden. Dat schrijft haar man John Easterling in een bericht op haar Instagram-account. „Ze is vanmorgen vredig overleden op haar ranch in Zuid-Californië, omringd door familie en vrienden”, aldus het bericht. Newton-John overleed aan de gevolgen van borstkanker, een ziekte waar zij dertig jaar geleden voor het eerst mee werd gediagnosticeerd. De actrice werd wereldwijd bekend door haar rol als Sandy in de filmmusical Grease (1978).    Newton-John werd geboren in het Britse Cambridge en verhuisde op jonge leeftijd naar Australië. Ze begon haar muzikale carrière in 1970 op 21-jarige leeftijd en scoorde haar eerste hit een jaar later met het nummer ‘If not for you’. In 1974 vertegenwoordigde ze het VK op het Eurovisie Songfestival en eindigde op de vierde plek.  Ze verhuisde naar de Verenigde Staten, waar haar muziekcarrière snel van de grond kwam. Ze scoorde er vijf nummer-1 hits en won vier Grammy’s, waaronder die voor beste nummer en de beste vrouwelijke popartiest. In Nederland scoorde ze één nummer-1 hit, met het liedje ‘Xanadu’ uit 1980. Als actrice kreeg ze grote bekendheid door haar rol in de Amerikaanse musicalfilm Grease (1978), waarin ze de hoofdrol van middelbare scholier Sandy vertolkte naast John Travolta. De film over jeugdliefde op een middelbare school in de jaren vijftig was zeer succesvol: de soundtrack eindigde in 1978 op de tweede plaats van best verkopende albums in de Verenigde Staten en geldt nog altijd als een klassieker. In 1992 werd voor het eerst borstkanker vastgesteld bij de actrice. Ze genas daarvan, maar de ziekte kwam in 2013 en 2017 weer terug. In 2019 werd Newton-John door de Britse koningin Elizabeth II geridderd, onder andere vanwege haar inzet voor goede doelen en onderzoek naar kanker.||https://www.nrc.nl//nieuws/2022/08/08/actrice-en-zangeres-olivia-newton-john-73-overleden-a4138460
2022-08-08||Wat staat er allemaal in de Amerikaanse klimaatwet?|| Hij heet de ‘inflatie-vermindering wet’, maar ongeveer het enige wat de wet níét doet, is de inflatie substantieel terugdringen. Het budget office van het Congres, een onafhankelijk, onpartijdig bureau dat de gevolgen van wetsvoorstellen voor de begroting analyseert, kwam eerder tot de conclusie dat het voorstel van de Democratische fractie in de Senaat de inflatie de komende jaren hooguit met één tiende procent zal veranderen – maar het kon niet zeggen of dat een stijging of daling zou worden. Welke beleidsvoorstellen staan er dan wel in de Inflation Reduction Act of 2022? Van de 433 miljard dollar (bijna 425 miljard euro) aan overheidsuitgaven in de wet gaat veruit het grootste deel naar maatregelen om klimaatverandering tegen te gaan: 369 miljard. Daarmee is het in geld uitgedrukt de grootste klimaatwet uit de Amerikaanse geschiedenis.  Uit dat bedrag worden voornamelijk belastingvoordelen voor duurzame energie betaald. Energiebedrijven krijgen financiële steun om de overgang naar duurzame productie aantrekkelijker te maken. Er is 1,5 miljard beschikbaar voor bedrijven die de uitstoot van methaan willen beperken. Er komen ‘groene banken’, non-profit-instellingen die met een fonds van 20 miljard dollar burgers helpen de aanschaf van duurzame producten te bekostigen als elektrische auto’s, warmtepompen of zonnepanelen.  De klimaatmaatregelen uit de wet moeten volgens berekeningen van een onafhankelijke denktank in 2030 leiden tot een reductie van de uitstoot van broeikasgassen tussen de 31 en 44 procent onder het niveau van 2005. Vorig jaar stelde president Biden voor dat de Verenigde Staten tegen 2030 ruim 50 procent minder broeikasgassen zou moeten uitstoten dan in 2005.  In ruil voor de steun van een conservatieve Democratische senator heeft de wet aanpassingen ondergaan die in de tegenovergestelde richting wijzen. Uitgifte van nieuwe exploitatievergunningen voor olie- en gasbedrijven in de Golf van Mexico en voor de kust van Alaska is nu toegestaan. Ook krijgen die bedrijven het gemakkelijker als ze bezwaren van milieuorganisaties moeten overwinnen.  Twee bepalingen in de wet moeten helpen de zorgkosten voor burgers te beperken – een belangrijk doel, gezien het feit dat medische kosten bij individuele faillissementen een belangrijke rol spelen, in alle inkomensgroepen. Vanaf 2026 mag de overheid met de farmaceutische industrie onderhandelen over de prijs van geneesmiddelen. Als die bedrijven de prijzen van hun medicijnen in het sociale ziekenfondspakket Medicare opschroeven tot boven het niveau van de inflatie, moeten ze geld terugstorten in een overheidsfonds.  De maximale eigen bijdrage aan geneesmiddelen wordt voor mensen in het sociale ziekenfondspakket vastgelegd op 2.000 dollar per jaar. Het is de Democraten niet gelukt een maximum vast te leggen voor de kosten van insuline voor diabetespatiënten.  Volgens de Democraten in het Congres zal de wet zoveel inkomsten genereren (zie hieronder bij het punt ‘belastingen’), dat in tien jaar tijd 300 miljard dollar extra wordt afgelost op het begrotingstekort, nu zo’n 2.800 miljard dollar. Na de zuinige Obama-jaren hebben de belastingverlagingen van president Trump voor  snelle toename van het begrotingstekort gezorgd. De overheidsuitgaven in de coronacrisis hebben het tekort naar recordhoogte in 2021 gejaagd, meer dan 3.000 miljard. Het is de vraag hoe stevig de voorspelling over de jaarlijkse reductie van 30 miljard is, want de Democraten hebben er nog niet de definitieve berekeningen voor geleverd. Hoe kunnen al die honderden miljarden worden gefinancierd? Door de belastinginkomsten te verhogen. Volgens de Democraten zullen huishoudens die minder dan 400.000 dollar per jaar verdienen, geen extra belastingen betalen. De last van dit dure pakket moet voor rekeningen komen van grote bedrijven die nu vaak helemaal geen belastingen in de VS betalen. Zij worden gehouden aan een winstbelasting van minimaal 15 procent – een tarief waaraan de regering-Biden ook de Amerikaanse bondgenoten heeft weten te committeren, om internationale belastingvlucht te voorkomen. In de wet is ook afgesproken dat bedrijven die hun eigen aandelen terugkopen, doorgaans een truc om de cijfers rooskleuriger voor te stellen dan wel om de grootste aandeelhouders en leidinggevenden te spekken, daarover 1 procent belasting moeten betalen.  De Amerikaanse belastingdienst IRS krijgt 80 miljard dollar extra om ervoor te zorgen dat ze voldoende mensen kan aannemen om de nieuwe belasting daadwerkelijk te innen.  Ook op dit punt in de wet moesten de Democraten op het laatst nog water bij de wijn doen. Om een andere gematigde senator aan boord te houden, werd de minimum-winstbelasting voor private investeerders geschrapt. Het argument van deze senator was dat die investeringsbedrijven ook veel geld hebben zitten in het midden- en kleinbedrijf en dat de regering die toch niet wil schaden. Correctie (9 augustus 2022): In een eerdere versie van dit stuk stond 425 miljoen euro waar 425 miljard euro had moeten staan.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/08/wat-staat-er-allemaal-in-de-amerikaanse-klimaatwet-a4138459
2022-08-08||&#8216;Koper wil graan eerste Oekraïense vrachtschip toch niet&#8217;||De Razoni, het eerste vrachtschip dat sinds het begin van de oorlog uit Oekraïne is vertrokken, is door de Libanese koper geweigerd omdat het schip vijf maanden vertraagd is. Dat meldt de Oekraïense ambassade in Libanon maandag op basis van informatie van de schipper. Het in de Libanese stad Tripoli aangemeerde schip is nu op zoek naar een andere koper en plek om de lading van 26.500 ton maïs te lossen. Dit kan in Libanon of een ander land, schrijft de ambassade.  Vorige maand sloten Rusland en Oekraïne een graanakkoord met de Verenigde Naties en Turkije dat een einde moet maken aan de maandenlange exportstop van landbouwproducten. Oekraïne is een van de grootste graanproducenten ter wereld, maar door de Russische blokkade van belangrijke havens zoals Odessa, Tsjornomorsk en Joezjne, ligt zo’n 22 miljoen ton graan en andere landbouwproducten te wachten op export. In het akkoord werd onder meer afgesproken dat graanschepen onder toezicht veilig van Odessa naar Istanbul kunnen varen. Daar wordt de lading gecontroleerd om te voorkomen dat de schepen worden gebruikt voor het importeren van wapens.  Maandag bleek volgens persbureau Reuters, die de overeenkomst heeft ingezien, dat in de deal is vastgelegd dat schepen die Oekraïens graan aan boord hebben, beschermd worden door een bufferzone van tien zeemijl. Militaire schepen, vliegtuigen of drones mogen „niet meer in de buurt komen van een vrachtschip dat door de humanitaire corridor vaart”, aldus het akkoord. ||https://www.nrc.nl//nieuws/2022/08/08/koper-wil-graan-eerste-oekraiense-vrachtschip-toch-niet-a4138449
2022-08-08||Vleeshandelaar wint zaak van Rabobank||Rabobank heeft ten onrechte de rekening van een vleeshandelaar geblokkeerd die mogelijk Amerikaanse sanctiewetgeving omzeilde. Dat oordeelde de voorzieningenrechter van rechtbank ’s Hertogenbosch maandag.  De rechter vindt het onderzoek van de bank onder de maat en acht het niet redelijk dat Rabobank de handelaar nu wegstuurt, terwijl zij de handel jarenlang faciliteerde. Ook hekelt de rechter het feit dat de ondernemer geen serieuze tweede kans kreeg om zaken recht te zetten.  Op de uitgebreide verbeterplannen die de handelaar moest insturen, kwam geen enkele reactie van de bank. Vleeshandelaar José Lago Conrado kwam in de problemen na een publicatie in NRC in november 2021. Daarin onthulde de krant hoe een netwerk van Brabantse vleeshandelaren jarenlang voor tientallen miljoenen dollars vlees leverde aan een voedselkartel in de Democratische Republiek Congo. Het kartel was in handen van de Libanees-Belgische zakenman Kassim Tajideen en zijn familie, die in 2009 op een sanctielijst belandde op verdenking van financiering van de Libanese organisatie Hezbollah. Nadat het stuk uitkwam, blokkeerde Rabobank de rekening van Conrado. De rechter is kritisch op de werkwijze van Rabobank. De bank zocht niet zelf uit hoe Conrado bij het kartel betrokken zou zijn, maar baseerde zich hoofdzakelijk op het NRC-artikel. En dat de bank nú de handel te risicovol zou vinden, kan Conrado niet met terugwerkende kracht aangerekend worden, oordeelt de rechter. Bovendien wist de bank welke soort handel het faciliteerde. In 2012 had Rabobank nog zelf bij Conrado om opheldering gevraagd over een transactie van 1 miljoen dollar voor kip naar Congo wegens mogelijke sanctie-overtredingen, maar die deal daarna alsnog geaccordeerd.  De rechter heeft nog een punt van kritiek. Als één van de voorwaarden om weer bij zijn rekening te kunnen, moest Conrado van de bank een rectificatie van het artikel bij NRC regelen. Een curieuze gang van zaken, oordeelde de rechter. „Het ligt op de weg van Rabobank zelf om op te komen tegen uitlatingen in het artikel omtrent haar eigen rol”, schrijft hij in het vonnis. Rabobank laat weten zich op de uitspraak te beraden.||https://www.nrc.nl//nieuws/2022/08/08/vleeshandelaar-wint-zaak-van-rabobank-a4138452
2022-08-08||&#8216;Russische krijgsmacht verloor tussen 70 en 80 duizend militairen&#8217;||De Russische krijgsmacht heeft in de nu 5,5 maanden durende oorlog in Oekraïne tussen de 70.000 en 80.000 militairen verloren. Die schatting deelde de Amerikaanse onderminister van Defensie Colin Kahl maandag tijdens een persconferentie. Het gaat om leden van de Russische krijgsmacht die in Oekraïne gedood zijn of gewond zijn geraakt. Kahl noemde de forse Russische verliezen „opmerkelijk”, aangezien de Russische krijgsmacht „geen van Vladimir Poetins doelen” behaald heeft. Volgens de onderminister waren het overnemen „van het gehele land” en het omverwerpen van de Oekraïense regering hiervan de belangrijkste. Kahl, die maandag ook een militair steunpakket aan Oekraïne aankondigde, roemde de moraal van de Oekraïners, die „letterlijk voor hun bestaansrecht vechten” en daarom een voordeel zouden hebben op de Russen. Kahl maakte wel een kanttekening bij de door hem genoemde aantallen. In oorlogstijd bestaat er veel „mist”, aldus de hoge Pentagon-functionaris, en dus blijven de door hem genoemde aantallen schattingen met een foutmarge. Ook maakte de onderminister niet duidelijk of hij krijgsgevangenen heeft meegenomen in zijn schatting.||https://www.nrc.nl//nieuws/2022/08/08/russische-krijgsmacht-verloor-tussen-70-en-80-duizend-militairen-a4138450
2022-08-08||Ministerie was te rooskleurig over Omgevingswet||Wie zich altijd heeft afgevraagd hoe het kan dat ministers en ambtenaren de Eerste en Tweede Kamer soms verkeerd informeren, doet er goed aan eens te spitten door de honderd pagina’s aan notulen die het ministerie van Binnenlandse Zaken vrijdag naar buiten heeft gebracht over de Omgevingswet. Een ministerie dat het parlement verkeerd informeert, dat komt vaker voor. Maar het staat niet vaak zwart op wit. „Het is helemaal niet onze bedoeling om de wereld in verwarring te brengen of verkeerd te informeren, het is alleen: die Kamervragen staan onder hoge druk, gaan door vele handen”, gaf een ambtenaar van het ministerie als verklaring. „Nou ja, dan wordt er weleens [iets] verstuurd waarvan je bij lezing achteraf denkt: had ik anders opgeschreven.” Het is niet voor het eerst dat het misgaat bij de Omgevingswet, die de afgelopen jaren uitgroeide van een droomwet om de ruimtelijke ordening te versimpelen tot een politieke plaag. Drie keer in twee jaar tijd is de wet inmiddels uitgesteld. In juni werd bekend dat de ambtelijke top van Binnenlandse Zaken ambtenaren onder druk had gezet om  kritiek op de wet in te slikken. En nu blijkt, ook niet voor het eerst, dat de Eerste Kamer verkeerd is geïnformeerd. Begin mei had minister Hugo de Jonge (Volkshuisvesting en Ruimtelijke Ordening, CDA), wiens lot het is dat de Omgevingswet in zijn portefeuille zit, nog aan de Eerste Kamer geschreven dat de digitale basis voor de wet „volgens planning opgeleverd” was. Dat was belangrijk, want daarmee was de voor de softwarebouwers zo belangrijke ‘stabiliseringsperiode’ aangebroken waarin ze een aantal  maanden konden testen zonder dat er nieuwe aanpassingen bij komen. Er was alleen één probleem met de geruststellende woorden van De Jonge: het digitale systeem was nog helemaal niet af. Er werd nog aan van alles gesleuteld, constateerde een van de softwarebouwers vier dagen na de brief van De Jonge in een Zoomvergadering met het ministerie, om vervolgens vast te stellen „dat die stabiliseringsperiode dus niet zo lang is als overal wordt voorgehouden” door de minister. En ook: „De Eerste en Tweede Kamer, die weten dit niet.” Ja, beaamde een ambtenaar, dat klopte. Het gesprek tussen de ambtenaren en de softwarebouwers was net als eerdere en latere vergaderingen intern. Dat de notulen  nu toch openbaar gemaakt zijn, is te danken aan Binnenlands Bestuur, het vaktijdschrift voor ambtenaren en bestuurders, dat de inhoud van de gesprekken opvroeg via de Wet open overheid (Woo). Alleen de namen van de deelnemers zijn zoals dat gebruikelijk is weggelakt. Zo is voor iedereen te lezen hoe een deel van de softwareleveranciers zich meteen belazerd voelde door de mooie woorden van De Jonge: voor iedereen was toch duidelijk dat niet alles af was, en dat er nog niet getest kon worden? „Als je de laatste versie van onze schriftelijke antwoorden leest, dan staat daar inderdaad nog vrij onhandig dat er op 1 april meer [af] is, dat alles af is”, zegt ene ambtenaar ‘Y’. „En dan denk ik: dat is natuurlijk niet helemaal zo.” Achteraf noemt een woordvoerder van het ministerie  de informatie dat per april het digitale systeem af is een „ongelukkige suggestie”. De weg naar de Omgevingswet is geplaveid met uitstel en gedoe. Het grootste obstakel, zo blijkt al jaren, is het bouwen van een digitaal stelsel, waarop alle gemeenten, provincies, rijksinstanties en samenwerkingsverbanden moeten worden aangesloten. Met dat systeem kan straks een vergunning worden aangevraagd om een boom te kappen, of kan bepaald worden of een nieuwe rondweg aan de lokale milieu- en geluidsnormen voldoet.  Het digitale stelsel  was al versimpeld, en geen minister zit te wachten op verder uitstel, waardoor elk nieuws over fouten en vertragingen op het ministerie als dreigend onheil wordt ontvangen. De softwareleveranciers hadden geen goed woord over voor De Jonge en zijn ambtenaren. Het is storend dat het ministerie doet alsof het iedereen goed informeert, zegt een van hen in de gespreksverslagen, terwijl datzelfde ministerie brieven uitstuurt die „zo naast de waarheid” zijn dat het „wel een beetje stuitend’’ is. De beloften over eerlijk informeren, zo klinkt kort daarna, komen neer op „echte bullshit”. Ook de Eerste Kamer laat het er niet bij zitten. De GroenLinks-fractie heeft inmiddels om opheldering van minister De Jonge gevraagd.||https://www.nrc.nl//nieuws/2022/08/08/ministerie-was-te-rooskleurig-over-omgevingswet-a4138451
2022-08-08||Rabobank verliest kort geding van vleeshandelaar||Op donderdagmiddag 14 juli botsten twee culturen in zaal elf van de rechtbank in Den Bosch. De eiser: een internationale vleeshandelaar die al een leven lang handelt op gevoel en vertrouwen. Zo gaat dat  in zijn branche, een wilde wereld. Hij verkoopt kippenpoten en andere dieronderdelen, van Angola tot Rusland, van China tot Libanon. Tegenover hem zitten twee bankiers – beiden spijkerbroek, net jasje – van een grootbank, de Rabobank. Bankiers houden niet van risico’s. Bankiers zoeken naar zekerheden, in protocollen of documenten waarin bedrijven hun beleid vastleggen. In drievoud graag. José Lago Conrado, een in Portugal geboren ondernemer (70) die in 1973 als politiek vluchteling naar Nederland kwam, raakte vorig jaar in opspraak door een publicatie in NRC. Daarin werd beschreven hoe Nederlandse vleeshandelaren jarenlang zaken deden met een Libanese zakenman die op de Amerikaanse sanctielijst stond vanwege de verdenking de Hezbollah te financieren, en met zijn familie. De Libanees was in België veroordeeld voor zwendel en zijn imperium fungeerde in de straatarme Democratische Republiek Congo als kartel. Daardoor was de prijs van kip tientallen procenten hoger dan in andere landen in Afrika. Met zijn bedrijf Meat Plus BV dreef Conrado voor tientallen miljoenen dollars handel. Het bedrijfje met één werknemer was rond 2013 goed voor een derde van Congo’s gevogelte-import. De bankrekeningen van zijn vaste afnemers kenden geen normale inkomsten. Er werd hoofdzakelijk contant geld op gestort: 160 miljoen dollar cash in een paar jaar tijd – geld van onbekende herkomst. Veertig jaar had Conrado zonder problemen gebankierd bij de lokale Rabobank in Den Bosch. Maar de coöperatie heeft net als andere banken tegenwoordig een hoofdkwartier en centrale aansturing. Voor het hoofdkantoor van Rabobank was het artikel aanleiding om Conrado’s zakenrekening per direct te bevriezen. De vleeshandelaar kon met zijn rekening nog wel gas en licht betalen, maar de verkoop van niet één kippenpoot was sindsdien mogelijk. „Ik heb al 7 maanden geen inkomen meer”, verklaarde hij in de rechtszaal. Hij spande een kort geding aan tegen de Rabobank. De ‘beheersmaatregel’ van de bank is in zijn ogen disproportioneel. Hij wenst weer internationaal zaken te kunnen doen via zijn bankrekening. Zijn klacht is exemplarisch voor de onvrede bij ondernemers over de heersende ambtelijk aandoende controledrift van banken. Banken hebben als poortwachters van het financiële stelsel de plicht te voorkomen dat cliënten geld witwassen of terrorisme financieren. ING en ABN Amro troffen schikkingen van respectievelijk 775 en 480 miljoen euro met het openbaar ministerie omdat zij zich niet aan de wet hielden die hun die plicht oplegt. En bij Rabobank worstelen ze ook met die taak. De bank staat onder verscherpt toezicht van De Nederlandsche Bank vanwege gebrekkige interne controles. De laatste vijf jaar gaf Rabobank 1,6 miljard euro uit om die te verbeteren. In de zaak van de vleeshandelaar is de centrale vraag: hoever mag een bank gaan om een ondernemer zijn vak onmogelijk te maken, louter op basis van de vrees dat hij schimmige zaakjes doet? De Rabobank vraagt zich in feite af: hoe wild moet een ondernemer zijn voordat je hem eruit mag zetten vanwege integriteitsrisico’s? Rabobank las de publicaties in NRC en noemt de handelwijze van Meat Plus „volstrekt onacceptabel”.  De wijze waarop de directeur-eigenaar zijn transacties verdedigt noemt de bank „schokkend”. Zij laakt de „laconieke opstelling” van de vleeshandelaar. „Deze wijze van maatschappelijk onbetamelijk handelen is voor Rabobank onaanvaardbaar.” Maar gaat dit nu om onoorbare handel of handel met een persoon die op een Amerikaanse sanctielijst staat, wilde de kortgedingrechter weten. Want „het ene is een zaak van moraliteit, het andere is wellicht illegaal.” De advocaat van Rabobank: „Ik kan niet uitsluiten dat het hier gaat om corruptie in Afrika.” De rechter: „Dat is speculatie.” De advocaat: „Het draait hier om maatschappelijk onbetamelijk handelen, dat is iets wat ook bestreden moet worden.” De rechter: „Je kan er moreel van alles van vinden, maar dat is niet per se crimineel. Het zakendoen met een omstreden voedselkartel, is dat dan witwassen?” De Rabobank bleek ter zitting zelf geen onderzoek te hebben gedaan naar de kwestie. „U leunt wel heel zwaar op het artikel van NRC. Is dat de alfa en de omega in deze zaak?”, vroeg de rechter zich hardop af. Eerder verklaarde Rabobank in het artikel van NRC dat zij geen informatie meer heeft over transacties die ouder dan zeven jaar zijn. „Dus daar hebben we een probleem”, zei de rechter. Voor Rabobank was de publicatie aanleiding een ‘cliëntenonderzoek’ te doen. Daaruit bleek dat met de leveranciers waarmee Meat Plus in 2021 zaken deed „veelal iets mis” is. Want de handelaar kocht in Libanon of China in, leverde aan klanten in Nigeria en werd betaald vanuit Saudi-Arabië. Waarom levert de vleeshandelaar plots auto’s, schoenen of constructielijm? En waarom levert hij popcorn aan een houtskoolbedrijf en vleesmolens aan een luierfabrikant? Voor Rabobank zijn dat stuk voor stuk red flags. Zij verzocht Meat Plus afgelopen juni om een ondernemingsplan en om plannen waarin het beleid is vastgelegd voor maatschappelijk verantwoord ondernemen en voor het compliancebeleid. De ingeleverde stukken  gaven de bank „niet de benodigde comfort”. Rabobank meent dat Meat Plus een „onaanvaardbaar integriteitsrisico” voor de bank vormt en heeft er onvoldoende vertrouwen in dat dit in de toekomst verbetert.  Volgens de advocaat van Meat Plus wordt naar een stok gezocht om de hond mee te slaan. „Er is geen objectieve reden om het vertrouwen kwijt te zijn. Rabobank geeft geen enkele onderbouwing voor witwassen of terrorismefinanciering. Het gaat hier om onwil.” De rechter vroeg  zich af of je na veertig jaar bankrelatie de klant niet een beetje aan de hand kan nemen. Dat kan wel, zei een van de aanwezige bankiers, maar de vraag is of de wet de bank die ruimte geeft. Maar de rechter kijkt daar duidelijk anders naar. De uitspraak op maandag 8 augustus laat weinig heel van de opstelling van de Rabobank. Het bevriezen van de rekening is onterecht en het onderzoek door Rabobank onder de maat. Bovendien mag de bank wat het nu een onaanvaardbaar risico vindt, niet met terugwerkende kracht toepassen op het verleden. Daarnaast, oordeelt de rechter, heeft Rabobank  Conrado niet een serieuze tweede kans gegeven.||https://www.nrc.nl//nieuws/2022/08/08/rabobank-verliest-van-vleeshandelaar-a4138441
2022-08-08||PostNL verhoogt  prijzen  voor pakketbezorging||PostNL was een van de winnaars van de coronapandemie, maar van dat sentiment is weinig over. Het postbezorgbedrijf heeft last van de  inflatie: stijgende brandstofprijzen en arbeidskosten. Ook versturen mensen fors minder pakketten en brieven dan vorig jaar.  De omzet daalde afgelopen kwartaal met 11 procent naar 746 miljoen euro. Het bedrijf kwam uit op een EBIT (winst voor aftrek van renten en belastingen) van 10 miljoen euro. De winstverwachting voor het hele   jaar werd naar beneden bijgesteld tot  tussen de 145 en 175 miljoen euro (eerder was die tussen de 210 en 240 miljoen). Dit is al de tweede keer dat het bedrijf de winstverwachting voor dit jaar naar beneden bijstelt. Dat alles  leidt ertoe dat topvrouw Herna Verhagen de prijzen voor het versturen van pakketten voor 2023 gaat verhogen. Hoeveel precies moet duidelijk worden na gesprekken met de webwinkels. „Of de webwinkels dit vervolgens aan  consumenten  doorberekenen, is iets waar wij geen voorspellingen over kunnen doen”, schrijft een woordvoerder van het  bedrijf in antwoord op vragen van deze krant. In de pandemie  bezorgde PostNL  tientallen miljoenen pakketten meer dan anders. Er werden ook meer kerstkaarten verstuurd omdat mensen niet meer bij elkaar op bezoek konden.  Nu weet men de  winkelstraat  weer beter te vinden. Ook zet de inflatie de  consumentenbestedingen onder druk, aldus PostNL. Bovendien zijn volgens het bedrijf de uitgaven verschoven  „naar diensten zoals vakanties, etentjes en theaterbezoekjes”. PostNL bezorgde in het tweede kwartaal 12 procent minder postpakketten dan in dezelfde periode een jaar geleden, en  7 procent minder post.    Ook bedrijven als Zalando en Bol.com zien minder behoefte aan thuisbezorging. Vorige week meldde  Het Financieele Dagblad dat de voor dit najaar geplande beursgang van Bol.com niet  doorgaat vanwege de slechte marktomstandigheden.     Toch is er iets veranderd ten opzichte van vóór de pandemie. Weliswaar zijn de „e-commerce-bestedingen teruggevallen, ze liggen nog steeds boven het niveau van voor de pandemie”, aldus PostNL.  PostNL kampt met een stevig personeelstekort. Er zijn tussen de 1.300 en 1.500 postbezorgers nodig. Afgelopen maanden bezorgde zelfs kantoorpersoneel post.  In een poging meer personeel te werven, maakte het bedrijf vorige week bekend alle  (nieuwe) bezorgers direct een vast contract aan te bieden. Dat nieuws leidde er volgens PostNL toe dat de afgelopen dagen zo'n tien keer zoveel sollicitaties binnenkwamen als normaal. In mei kwamen PostNL en de vakbonden ook tot een nieuwe cao, met 8 procent loonsverhoging, verdeeld over twee jaar. De pakketbezorging wordt grotendeels uitbesteed aan honderden onderaannemers. Dat gaat niet altijd goed, de arbeidsinspectie legde PostNL al tonnen aan boetes op omdat er illegalen en  zwartwerkers werden ingezet.  Het is verder opvallend dat PostNL melding maakt van stijgende kosten door  benzineprijzen, omdat het bedrijf sterk inzet op elektrificatie van vervoer.  Het is lastig te achterhalen hoe groen het bedrijf nu al is. In totaal rijden er nu zo'n 2.500 elektrische voertuigen (bussen en scooters) voor PostNL, een uitbreiding van 300 sinds begin dit jaar.  Hoeveel voertuigen er precies voor het bedrijf rijden, kan PostNL desgevraagd niet zeggen. Wel meldt het bedrijf dat inmiddels 20 procent van de 'last-mile' bezorging (het laatste stukje tot de deur van de consument) emissievrij is. Daar zit echter ook briefbezorging bij, wat vaak met de fiets of wandelend gebeurt. In ieder geval wil PostNL  in 2030 alle pakketten en post emissievrij bezorgen.   ||https://www.nrc.nl//nieuws/2022/08/08/postnl-verhoogt-prijzen-voor-pakketbezorging-a4138444
2022-08-08||Groot afluisterschandaal brengt Griekse premier aan het wankelen|| De Griekse regering is verwikkeld in een groot afluisterschandaal dat de positie van de premier aan het wankelen brengt. Er is geschokt gereageerd op de onthulling dat een oppositieleider en twee journalisten zijn afgeluisterd door de Griekse inlichtingendienst met behulp van geavanceerde spionagesoftware. De zaak  wordt al het Griekse Watergate genoemd – en roept herinneringen op aan het kolonelsregime van 1967 tot 1974, toen politieke tegenstanders voortdurend in de gaten werden gehouden. De directeur van de inlichtingendienst nam vrijdag ontslag in reactie op beschuldigingen van Nikos Androulakis,  leider van de sociaal-democratische oppositiepartij Pasok, dat hij was afgeluisterd. Eerder op de dag was de neef van premier Kyriakos Mitsotakis, die tevens diens naaste adviseur en vertrouweling is, al opgestapt. Daarmee leek hij de premier te willen beschermen door de klap voor hem op te vangen. Maar de aftocht van Mitsotakis’ rechterhand werd ook opgevat als een verkapte schuldbekentenis. „Ik had nooit verwacht dat de Griekse regering me zou bespioneren met behulp van de meest duistere praktijken”, verklaarde een geschokte Androulakis vrijdag in een toespraak die op televisie werd uitgezonden. „Het is onze democratische plicht om de vrijheden en mensenrechten van Griekse burgers te beschermen. Vandaag is het moment van de waarheid voor degenen wier arrogantie en gevoel van straffeloosheid hen tot alles in staat stellen.” Androulakis is naast Grieks parlementslid ook Europarlementariër. Hij werd op de hoogte gebracht van de spionage door de cyberbeveiligingsdienst van het Europees parlement in Straatsburg. Zijn mobiele telefoon bleek te worden afgeluisterd met behulp van de spyware Predator, die in staat is om  toegang te krijgen tot versleutelde berichten, wachtwoorden te registreren, en camera’s van mobiele telefoons te activeren. Vorige week deed Androulakis aangifte bij het Griekse Hooggerechtshof. Een vertrouweling van de premier is afgetreden, net als de directeur van de inlichtingendienst   De omvang van het afluisterschandaal is  nog niet duidelijk. Twee Griekse journalisten zijn eveneens door de inlichtingendienst bespioneerd met behulp van Predator. De baas van de dienst gaf een van de zaken vorige maand toe tijdens een gesloten parlementszitting. Volgens hem werd de journalist gevolgd op verzoek van een buitenlandse inlichtingendienst. Vraag is of dat waar is. Volgens critici lijkt het er eerder op dat de Griekse regering stelselmatig kritische journalisten en politieke opponenten bespioneert. Androulakis heeft het Griekse parlement opgeroepen  een onderzoekscommissie in te stellen die zich in de kwestie gaat verdiepen. De regering zegt dat ze een formeel verzoek hiertoe zal steunen. Oud-premier Alexis Tsipras van de linkse partij Syriza beloofde geen middel onbeproefd te laten bij het blootleggen van de wantoestanden. „In plaats van hypocriete excuses en leugens zou Mitsotakis moeten zeggen welke andere politici en journalisten zijn gevolgd”, zei hij.  De pogingen van Mitsotakis om afstand te nemen van het schandaal werken tot nu toe averechts. Hij verontschuldigde zich tegen Androulakis. „Het is een onvergeeflijke fout”, zei de premier tegen het weekblad To Vima zondag. „Ik wist het niet, anders zou ik het nooit hebben toegestaan.” Dat kunnen veel Grieken moeilijk geloven. Nadat hij in 2019 aan de macht kwam, plaatste hij de inlichtingendienst onder zijn directe verantwoordelijkheid. Ook veranderde hij de wet, zodat hij zelf de directeur kon benoemen. Vier dagen nadat het schandaal uitbrak, richtte Mitsotakis zich maandagavond direct tot het volk. In een videoboodschap vanaf Kreta noemde hij het afluisteren van Androulakis „legaal”, maar ook een politieke „fout”. „Afgezien van het feit dat alles wettig was, heeft de Nationale Inlichtingendienst de politieke dimensie van de specifieke actie onderschat”, aldus Mitsotakis. „Het had niet mogen gebeuren, omdat dit het vertrouwen van de burgers in de nationale veiligheidsdiensten heeft aangetast.” De premier herhaalde dat hij er niet vanaf wist. „Als dat wel zo was geweest, had ik het niet toegestaan.” Omdat de baas van de inlichtingendienst en zijn rechterhand politiek verantwoordelijk waren, heeft hij hen ontslagen. Maar veel vragen bleven onbeantwoord. Na de speech eiste Androulakis dat bekend wordt gemaakt waarom hij werd bespioneerd. ||https://www.nrc.nl//nieuws/2022/08/08/afluisterschandaal-in-griekenland-a4138443
2022-08-08||VS zeggen Oekraïne 4,5 miljard dollar overheidssteun en 1 miljard aan wapens toe||De Verenigde Staten hebben maandag aangekondigd 4,5 miljard dollar (ruim 4,3 miljard euro) via de Wereldbank te verstrekken aan de Oekraïense overheid. Dat meldt het Amerikaanse Agentschap voor Internationale Ontwikkeling (USAID). Daarbovenop kondigde het Pentagon aan opnieuw militaire hulp te sturen, ditmaal ter waarde van ruim 1 miljard dollar. Het gaat hierbij om extra munitie, uitrusting en wapens, waaronder raketten en precisie-artilleriesystemen. Het bedrag van 4,5 miljard dollar, dat in delen wordt overgemaakt aan Oekraïne, is bedoeld om „het acute begrotingstekort, veroorzaakt door Poetins brute agressieoorlog, te helpen verlichten”, aldus USAID. Met het geld kan de Oekraïense regering essentiële diensten blijven leveren aan de bevolking, zoals financiële hulp aan kinderen met een beperking en aan arme Oekraïners. De Wereldbank schat dat als gevolg van de oorlog eind 2023 ruim de helft van de Oekraïners in armoede zal leven.  De totale Amerikaanse begrotingssteun komt met de nieuwe schenking op 8,5 miljard dollar. Volgens de VS zorgt dit ervoor dat de Oekraïense regering haar kerntaken kan blijven uitvoeren. Zo kunnen gas en elektriciteit worden verstrekt aan scholen, ziekenhuizen en andere belangrijke infrastructuur en zijn met het geld de salarissen van ambtenaren, gezondheidswerkers en leraren doorbetaald. Volgens Oekraïense schattingen is er meer steun nodig. Overheidsfunctionarissen zeggen dat het land zo’n 5 miljard dollar per maand te kort komt. ||https://www.nrc.nl//nieuws/2022/08/08/vs-zeggen-oekraine-45-miljard-dollar-overheidssteun-en-1-miljard-aan-wapens-toe-a4138440
2022-08-08||De springruiters zijn soms iets te veel ‘kermisklantjes’||De springsport is onvoorspelbaar, dat bleek drie weken geleden maar weer eens. Op 20 juli maakte bondscoach Jos Lansink zijn definitieve team voor het WK in het Deense Herning bekend. En precies een dag later kwam Willem Greve, één van de geselecteerde ruiters, ongelukkig ten val kwam tijdens een concours.  Gevolg: een gebroken enkel en bovenarm. En een afmelding voor Herning. Pech voor Greve en voor Lansink,  voor wie het WK zijn eerste grote toernooi als bondscoach is.   Greve en zijn paard waren „een van de sterkere combinaties”, zegt Lansink. „Een steunpilaar valt weg.” Kort daarvoor was al bekend geworden dat Marc Houtzager, onderdeel van het Olympisch team van Tokio in 2021, ook moest afhaken voor het WK vanwege een hoefblessure van zijn toppaard Dante.  Deze woensdag komt de vierkoppige springploeg  voor het eerst in actie in Herning. Twee andere Olympische ruiters van Tokio komen wel in actie: Harrie Smolders en  Maikel van der Vleuten. Die laatste behaalde individueel   brons bij de Spelen.  De eveneens ervaren reserve Jur Vrieling  schoof door om de plek van de uitgevallen Greve op te vullen.  Talent Sanne Thijssen werd voor het eerst geselecteerd voor het Nederlands team. Met haar 23 jaar is ze nog jong, zegt Lansink.  „Maar ik denk persoonlijk dat ze wel met de druk om kan gaan.”  Het doel van dit WK is duidelijk: minstens vijfde worden en zo een startbewijs binnenhalen voor de Spelen van  Parijs, 2024. Hoe haalbaar is dat? Lansink: „Als ik heel eerlijk ben kan dat alle kanten uitgaan. Er zijn zes of zeven sterke landen. De vorm van de week zal doorslaggevend zijn. Als je in het begin teveel fouten maakt, dat blijft je dat de rest van de dagen achtervolgen.”  De landenteams rijden drie  dagen achtereen in verschillende rondes tegen elkaar voor een plek op het podium. Op zondag wordt ook nog individueel gereden.   Bondscoach Jos Lansink volgde in januari Rob Ehrens op, wiens contract na zestien jaar niet verlengd werd door paardensportbond KNHS.  Redenen daartoe waren  de magere prestaties van de springploeg de afgelopen jaren. Ook zou Ehrens te weinig zichtbaar zijn geweest.   Wat is het stempel dat Lansink, zelf zevenvoudig Olympisch deelnemer, drukt? „Jos laat niets aan het toeval over”, zegt Iris Boelhouwer, technisch directeur van de KNHS. „Hij gaat heel planmatig te werk: dit is het doel, hier gaan we pieken. Rust en duidelijkheid, dat is de hand van Jos.”  Lansink zelf zegt dat hij veel nadruk heeft gelegd op de jaarplanning van zijn team, op het kiezen welke wedstrijd wel gereden wordt en welke niet. „Ik heb gezegd: probeer niet te veel te doen.”   Want dat ligt op de loer in de springsport. Het programma van topspringruiters en -amazones is de laatste jaren veel drukker geworden, door commerciële concoursen  Rolex Grand Slam en de Global Champions Tour. Die zijn lucratief, maar kosten ook veel tijd en energie van zowel berijders als paarden. Dat kan  ten koste gaan van de prestaties op een WK, zegt Lansink. „Je zult keuzes moeten maken. Je kunt niet op elke kermis dansen. Minder kan af en toe ook meer zijn, dat heb ik als ruiter zelf ook altijd gemerkt.”  „Ik noem de  springruiters en -amazones wel eens liefkozend mijn kermisklantjes”, zegt Boelhouwer van de KNHS. „Ze zijn zoveel van huis. Van woensdag tot en met zondag. Tegenwoordig kun je elk weekend wel kiezen voor meerdere wedstrijden op het hoogste niveau.” Wie relatief weinig rijdt zakt weg op de wereldranglijst, en is op minder concoursen welkom.  De springsport moet uitkijken om niet „richting golf of tennis te gaan”, vindt Boelhouwer. „Dat je alleen nog maar commerciële circuits hebt, zoals Wimbledon. Dan gaan de prijzen boven de lands-eer.”  Het gaat al jaren niet geweldig met het Nederlandse springen. De laatste Olympische teammedaille was tien jaar geleden: zilver tijdens de Spelen van 2012 in Londen. Vrieling en Van der Vleuten reden toen ook. De opdracht aan Lansink van de KNHS is dan ook om over twee jaar in Parijs als team weer op het podium te staan. Eén van de problemen is dat beloftevolle paarden geregeld naar het buitenland verdwijnen omdat ze verkocht worden. Lansink: „Nederland is en blijft  een handelsland.” Het is als eigenaar van een goed presterend paard ook lastig hoe je de keuze maakt tussen geld en sportprestatie, zegt hij. Neem  Team Nijhof, de hengstenhouderij die eigenaar is van Grandorado, waarmee Willem Greve rijdt.  Besloten werd om een tijdlang niet met de hengst te dekken, om zo goed mogelijk sportief te kunnen  presteren. Maar toen viel Greve dus net voor het WK uit met een arm- en enkelbreuk. Lansink: „Zij  zijn veel geld misgelopen.”  Er wordt wel al jaren geprobeerd  om goede paarden te behouden voor de Nederlandse sport.   Deels met succes: vorige week werd bekend dat het de  stichting Nederlands Olympiade Paard (NOP) –   gefinancierd  door  sportkoepel NOC-NSF en de KNHS – is gelukt  om  twee topspringpaarden voor langere tijd vast te leggen. De eigenaren krijgen een financiële vergoeding, zodat ze in Nederland kunnen blijven. Het gaat om Beauville Z en Monaco, waarop respectievelijk Van der Vleuten en Smolders rijden.   In  Herning is dit meteen zichtbaar: de paarden verschijnen woensdag aan de start met hun ‘nieuwe’ namen  Beauville Z N.O.P. en Monaco N.O.P.||https://www.nrc.nl//nieuws/2022/08/08/de-springruiters-zijn-soms-iets-te-veel-kermisklantjes-a4138442
2022-08-08||Recordverlies voor Japanse techinvesteerder SoftBank|| Topman Masayoshi Son ging diep door het stof, maandag in Tokio bij de presentatie van de kwartaalcijfers  van ’s werelds grootste techinvesteerder SoftBank. „Ik moet nederig en eerlijk toegeven dat het erg slecht gaat”, zei hij volgens persbureaus.  Het Japanse SoftBank maakte in het tweede kwartaal (april, mei en juni) van dit jaar omgerekend 23 miljard euro verlies. Dezelfde periode vorig jaar leverde het concern nog 5,5 miljard euro winst op. „Dit verlies is het grootste in onze bedrijfsgeschiedenis en we nemen dit heel serieus”, aldus Son, die SoftBank in 1981 oprichtte en daarmee miljardair werd.   De beroerde cijfers van SoftBank weerspiegelen het rap omgeslagen wereldwijde  beurssentiment  over de techsector, inclusief de start-ups waar Son graag geld in steekt. Sinds centrale banken eind vorig jaar de eerste  renteverhogingen aankondigden, begonnen beleggers het vertrouwen te verliezen in techaandelen. Die zijn de voorbije jaren vooral de hoogte in geschoten omdat beleggers hoge toekomstige winsten verwachtten. De snelstijgende rente –  een reactie van centrale banken op  de piekende inflatie –  gooit roet in het eten. De waarde van bedrijven  waarin SoftBank belangen heeft, staat zwaar onder druk.      Neem de beurskoers van Coupang, een Zuid-Koreaanse webwinkel en streamingdienst, waarin SoftBank een belang van (naar schatting) meer dan een kwart heeft. Het aandeel Coupang is sinds begin dit jaar met meer dan een derde gedaald.  Of neem Alibaba, de Chinese online gigant waarin SoftBank tot voor kort een belang van ongeveer een kwart had, maar waarin het zijn belang nu gestaag afbouwt. Alibaba is nu ruim 22 procent minder waard op de beurs dan begin dit jaar.  Een ander voorbeeld: het aandeel in de  Amerikaanse taxi-app Uber, waarin SoftBank een van de belangrijkste investeerders is, is sinds de jaarwisseling 27 procent gedaald. Soms speelde de (geo)politiek een rol bij de verliezen van SoftBank. De door SoftBank gefinancierde Chinese start-up Sensetime, die kunstmatige intelligentie ontwikkelt, werd eind juni door de Amerikaanse overheid op een zwarte lijst geplaatst en verloor daarop de helft van zijn beurswaarde.    Ook veel niet-beursgenoteerde bedrijven waarin SoftBank geld heeft gestoken, dalen in waarde. Dit leidt nu tot afschrijvingen op de balans van de investeerder. Eerder dit jaar mislukte de verkoop van de Britse chipontwerper ARM, in 2016 aangekocht,  aan de Amerikaanse chipfabrikant Nvidia vanwege bezwaren van mededingingsautoriteiten.  SoftBank treft voorbereidingen voor een beursgang van ARM, maar moet nu gedwongen wachten op een beter beursklimaat. De Zweedse fintech Klarna, vorig jaar nog  met honderden miljoenen dollars gefinancierd door SoftBank, is in een jaar tijd 85 procent van zijn marktwaarde kwijtgeraakt. Het Chinese ByteDance, eigenaar van socialemediaplatform TikTok, verloor zo’n 25 procent van zijn marktwaarde.   Het is allemaal nogal wennen voor Son, die zijn reputatie en zijn vermogen heeft gebouwd op een juiste inschatting van de opbrengsten van de techsector. „Toen we grote winsten maakten, werd ik wat  overmoedig. Terugkijkend voel ik me  nogal  beschaamd en vol berouw”, aldus Son, geciteerd door zakenkrant  The Wall Street Journal. SoftBank, zei hij, had „selectiever”  moeten zijn.  Overigens moest SoftBank eerder ook al gas terugnemen, nadat het in 2019 miljarden had verloren op een investering in coworkingbedrijf WeWork en tegenvallende resultaten van Uber.            Zijn conclusie uit deze deemoed: voorzichtigheid is geboden, ook nu sommige techaandelen voor een prikje te krijgen zijn. „Nu lijkt de perfecte tijd om te investeren, omdat de aandelenmarkt zo is gedaald. En ik voel de aandrang om dit te doen, maar als ik hieraan toegeef, zouden we een klap kunnen krijgen die onomkeerbaar is.”   SoftBank is al begonnen met het terugdringen van de eigen kooplust. Het belangrijkste fonds van SoftBank, Vision Fund,  deed 600 miljoen dollar aan nieuwe investeringen in het afgelopen kwartaal, vergeleken met ruim 20 miljard dollar in dezelfde periode een jaar eerder.  SoftBank,  zei Son, begint ook met een bezuinigingsoperatie  om de kosten te drukken bij zijn twee hoofdfondsen, Vision Fund en Vision Fund 2. Geen enkele afdeling wordt overgeslagen, zo waarschuwde de topman.  SoftBank zelf komt voorlopig niet in gevaar, denkt Son. De recente reductie van het belang in de Chinese webgigant Alibaba versterkte de cashpositie van SoftBank, zei hij. De verkoop, dit jaar,  van ongeveer een derde van zijn aandelen in Alibaba leverde SoftBank 22 miljard dollar op, zo berichtte  The Financial Times onlangs. Alibaba was  een van de (zeer) succesvolle investeringen van Son.  SoftBank, zelf eveneens beursgenoteerd, lijdt vooralsnog niet  erg onder de slechte prestaties. Aan de beurskoers staat het aandeel SoftBank krap 5 procent hoger dan begin dit jaar. En maandag leek Sons mea culpa beleggers enigszins gerust te stellen: het aandeel sloot in Tokio 0,7 procent hoger.  ||https://www.nrc.nl//nieuws/2022/08/08/recordverlies-voor-japanse-techinvesteerder-softbank-a4138439
2022-08-08||In plaats van merkkleding naar de Zeeman|| Abdoe doet het niet langer: schoenen kopen van 200 euro of meer. „Vroeger kon het gewoon. Die koopkracht had ik. Nu is het anders.” De 30-jarige Utrechter (die niet met zijn achternaam in de krant wil) houdt van kleding en lekker eten. Hij geniet van zijn take away-cappuccino  op een bankje in winkelcentrum Hoog Catharijne in Utrecht. Abdoe is zzp’er en werkt van klus tot klus voor verschillende opdrachtgevers. „Ik kook in restaurants, schilder huizen of werk weer ergens in een winkel.” Door het personeelstekort is er volgens hem genoeg werk.  Sinds de inflatie omhoog is geschoten, let hij steeds meer op zijn uitgaven. Hij verdient „genoeg” met zijn klussen. „Ik zit wel ver boven het modaal inkomen per maand.” Maar het geld gaat er niet meer zo hard uit als voor de inflatie. „Vroeger gaf ik niets om het prijskaartje. Ik kocht wat ik mooi vond.” Abdoe (30) is zzp’er en verdient bovenmodaal. Koopt maar even geen schoenen meer van 200 euro. Abdoe koopt tegenwoordig minder dure kleding en schoenen. „Ik koop nu alleen wat ik nodig heb.” Hij houdt van merken als Ralph Lauren, Nike en Puma. Van het laatste kocht hij onlangs sportschoenen. „Ik hou van schoenen die lekker lopen. Die zijn vaak prijzig. Ik heb deze daarom pas in de aanbieding gekocht voor maar 50 euro.” Hij wijst ze aan: ze zijn zwart, met een witte zool. „Zijn wel leuk, toch?”  Winkelen in grote merkkledingwinkels doet hij niet meer. Hij loopt nu ook binnen bij de Zeeman. Het zwarte bloesje met korte mouwen dat hij nu draagt, heeft hij daar gekocht. „Ze hebben toch wel mooie kleding, hoor.” En dat blijft hij ook voorlopig doen. „Je weet niet wat er volgend jaar gebeurt. Straks wordt alles nog duurder. Dan kan ik beter nu alvast bewuster gaan leven.”  Maar er is wel iets waar hij niet op zal besparen: eten. Hij houdt van uitgebreid koken voor zichzelf en voor zijn vrienden. „Gezond eten is belangrijk voor me. Ik geniet er ook van. Daar zal ik wel voor blijven betalen.” Abdoe heeft geen vast budget voor boodschappen en uit eten gaan, maar denkt zeker 1.000 euro per maand uit te geven aan eten. „Mijn ontbijt kost me al een tientje per dag.” Voor hem is goed blijven eten een must. „Je kan dan beter op kleding besparen.” Illustratie Stella Smienk Meer afleveringen 
				Duurder leven
			||https://www.nrc.nl//nieuws/2022/08/08/in-plaats-van-merkkleding-naar-de-zeeman-a4138438
2022-08-08||Hoe legaal sekswerk uit Tunesië verdween||Voyeuristisch voelt het: gluren door het kijkgaatje van de eeuwenoude ijzeren toegangspoort halverwege een ongure straat in de oude stad van Tunis. Onhandig manoeuvrerend valt er nog net een  glimp op te vangen van de plek waar vrouwen tot voor kort in samenwerking met de Tunesische zedenpolitie legaal seks verkochten. Onmogelijk om je seks en lust voor te stellen in dit doodlopende steegje met wrakkige, minuscule huisjes aan weerszijden. Haveloze matrassen op de stoep, stank en vuilnis. Niettemin spreekt de 41-jarige ‘Sonia’, haar beroepsnaam, haast met  nostalgie van „saamhorigheid en een bruisende, gezellige sfeer”. Alleen de eerste maanden van de vijftien jaar dat ze er als sekswerker actief was herinnert ze zich als „heel erg zwaar’’.  Haar gedachten gaan terug naar die beginjaren. Werken in de  Impasse Sidi Abdallah Guech was niet haar idee, vertelt ze. „Op achttienjarige leeftijd raakte ik zwanger van mijn dochter. Maar mijn toenmalige vriend zag dat niet zitten en ging weg.” Sonia – klein, rond gezicht met getekende wenkbrauwen – besloot de afkeuring van de samenleving te trotseren en hield het kind.  Het is een mooie, warme zondagavond. Op het terras in Sonia’s woonwijk Bardo, nabij het centrum van de Tunesische hoofdstad, is het vechten om een tafeltje. „Vanaf dat moment begon de politie me in de gaten te houden”, vervolgt ze. „Zij zagen mij als ‘hoer’ en als ik op straat liep werd ik regelmatig opgepakt wegens prostitutie. Maar ik deed toen nog helemaal geen sekswerk!” Buiten de legale bordelen zijn alle vormen van prostitutie in Tunesië strafbaar. „Op een gegeven dag zei de politie: weet je dat je ook legaal in een bordeel kunt werken?”  Het kon snel worden geregeld. Ze diende een schriftelijk verzoek in, voegde pasfoto’s, een geboorteakte, een bewijs van goed gedrag en een gezondheidsverklaring bij en kwam via de politie op ‘de lijst’ van de Tunesische zedendienst. Die stuurde haar naar ‘Abdallah Guech’. Daar verruilde Sonia haar vrijheid voor een zekere protectie, met alle beperkingen van dien. Vanaf toen was het hofje aan de eind van de steeg haar werk, leef- en woonplek. Maar voor elk ommetje en elk verlof had ze toestemming nodig. Alcohol en drugs waren verboden, lichamelijke onderzoeken verplicht. „Je wende eraan”, verzekert Sonia. „Voor mijn dochter vond ik tegen betaling een pleeggezin. Ik zat met drie andere vrouwen in een huis. We konden goed met elkaar opschieten, we waarschuwden elkaar als een klant dronken was.” Spaarzaam levend had Sonia halverwege 2010 genoeg geld gespaard om haar kamer te kopen voor 42.000 dinar (13.000 euro). Maar de Arabische Lente van 2011, die kort daarop volgde, zette een streep door al haar toekomstplannen.  De eerste democratische verkiezingen brachten de moslim-democratische partij Ennahda in de regering. De moreel-politieke wind waaide nu uit een andere hoek. In stilte werd het ene na het andere bordeel gesloten. Vooralsnog kraaide daar geen haan naar. Instituties als justitie en het politieapparaat pasten zich aan. Maar het bleven staten in een staat, gewend de wet naar eigen goeddunken te interpreteren. Ingesleten routines veranderden niet, hooguit de mikpunten, ervoer Sonia. „Vanaf 2011 liet de politie ons niet meer met rust”, vertelt Sonia met onderkoelde woede in haar stem. „We moesten ’s nachts en op vrijdagen dicht. Ze begonnen te dreigen, te intimideren en te chanteren.”  Kalm vervolgt ze haar relaas. „Ergens op een zaterdagochtend in 2016, ik had een vrij weekend, werd ik tijdens het boodschappen doen ineens opgepakt door de politie. Zogenaamd omdat ik dronken was. Maar hoe dan? Het was klaarlichte dag!” Ze mocht weliswaar kort daarop naar huis en won de daaropvolgende rechtszaak. Maar ze werd voorgoed van ‘de lijst’ geschrapt. Met de strijdlust van iemand die geen andere opties heeft,  overhandigt ze het stapeltje juridische processtukken. „Trouwens, die politieagenten waren bekenden van ons. Sommige kwamen regelmatig langs voor een beurt en eisten daarna geld.” Zo stierf het legale sekswerk in Tunesië een langzame dood door heimelijk regeringsbeleid en misdragingen door de politie. Van de tientallen legale bordelen in 2010, over het hele land verspreid, waren er in 2020 nog slechts enkele over, in de hoofdstad Tunis en in de havenstad Sfax. Duizenden banen sneuvelden, van sekswerkers, hun schoonmakers en boodschappenjongens.   Boos spreken sommige Tunesiërs nu over de ‘islamitische kruistocht’ van Ennahda, die in 2011 zou zijn begonnen onder druk van salafistische groeperingen. Juristen en het ministerie van Binnenlandse Zaken brengen daar evenwel tegenin dat het oude prostitutiebeleid niet strookte met nieuwe wetgeving tegen mensenhandel.   Tot het laatste toe bleven de Fransen, de voormalige koloniale mogendheid,  dominant aanwezig in de Tunesische sector voor sekswerk, weet Latifa Habidi. Zij maakte tot maart 2020 schoon in Abdallah Guech en heeft het wereldje door en door leren kennen. „In Tunis hadden de meeste bordeelpanden een Franse eigenaar.” De eigenaren woonden meestal in Frankrijk, maar lieten het beheer van de panden over aan Tunesiërs. Daaronder vielen dan weer de bordeelhoudsters. Volgens de officiële regels mochten dat alleen vrouwen zijn.  Fransen speelden een grote rol in sekswerk in hun  voormalige kolonie Habidi oogt klein en kwetsbaar, zo bungelend met haar benen in een bruin velours trainingspak op een grote ijzeren barkruk. Ze laat haar knuffeltje uit haar hand op tafel glijden en vervolgt: „Voor het dagelijks reilen en zeilen huurden de bordeelhoudsters op hun beurt een soort managers in. Die hielden de kas bij en zorgden ervoor dat de sekswerkers hun verdiensten kwamen inwisselen voor fiches. Maandelijks, als ze op verlof gingen, konden de vrouwen de fiches dan weer inleveren voor de uitbetaling van het salaris.” Toen in maart 2020 in Tunesië corona uitbrak, sloot de Tunesische regering zonder omhaal de laatst overgebleven sekshuizen definitief. Deze keer pakte het ministerie van Binnenlandse Zaken het anders aan, vertelt Bouthayna Aoussaoui. Zij richtte een organisatie op om  sekswerkers te steunen. Oud-werknemers in Tunis en Sfax kregen volgens haar een aanbod van het ministerie. „Ze hadden recht op een maandelijkse overheidstoelage, mits ze ‘een akte van berouw’ tekenden, waarin stond dat ze vrijwillig uit het vak waren gestapt en beloofden hun werkzaamheden nooit meer te hervatten. Veel vrouwen zijn analfabeet, dus zetten ze blindelings hun handtekening.”  Bouthayna – blond, klein en vrij fors – is een vrouw die snel vertrouwen inboezemt. We lopen haar tegen het lijf bij een matig bezocht evenement waar aandacht wordt gevraagd voor de risico’s van hiv en aids. „In de loop der jaren zijn veel sekswerkers op straat of in een van de illegale sekshuizen beland. Dat leidde tot een enorme stijging van het aantal besmette personen en ongewenste zwangerschappen’’, vertelt Bouthayna, terwijl ze langslopende kennissen groet. „Andere vrouwen kwamen op straat terecht. Sommige sliepen met hun kinderen in tuinen.’’ Wat Sonia vooral pijn doet, is het gevoel dat ze van de Tunesische samenleving niet mag bestaan. Buren groeten niet en familie en vrienden vermijden contact. Ze solliciteerde als schoonmaakster, barvrouw en verkoopster, vroeg tevergeefs een winkelvergunning aan, sprak met politici en bepleitte de zaak bij tientallen organisaties. Op een dag zei de gouverneur het recht in haar gezicht: „Met uw verleden vindt u nooit meer een baan.” Bitter klinkt ze als ze het vertelt. „Nu moeten we zien rond te komen van een overheidstoelage van 200 dinar (62,50 euro) per maand. Ik ben ter dood veroordeeld door de Tunesische autoriteiten.’’ Pijnlijke afwijzing ervaart ook ‘Hadia’ (43) „Mensen vinden mij een ‘slechte vrouw”, constateert ze. Ze begon haar loopbaan in Tunis en liet zich daarna overplaatsen naar legale bordelen in andere plaatsen. Die omzwervingen brachten haar naar Sfax, zo’n driehonderd kilometer ten zuiden van Tunis. Wij spreken elkaar via Skype. Kort na de revolutie moest haar bordeel dicht. Hadia, de naam waaronder ze werkt, kon haar baan houden, zij het onder heel andere condities. „Mijn bordeelhoudster ging ondergronds verder, en nam ons mee. Maar de meeste klanten weigeren een condoom en er zijn geen dokterscontroles meer.”  Weemoed, welhaast, klinkt ook door in de manier waarop ze vertelt over minder slechte tijden. „Voor de revolutie werkten we van acht uur ’s morgens tot elf uur ’s avonds. Zwaar, maar het leverde genoeg op. Nu heb ik  hooguit twee of drie klanten per dag, en het tarief hangt af van wat de klant wil geven. Sommigen betalen tien dinar, anderen vijf of twintig. Soms betalen ze helemaal niet. Een deel gaat naar de bazin.”  In Sfax is de wereld klein. Om arrestaties te voorkomen vallen bordeelhouders terug op ‘contacten’, legt Hadia uit. „De politie komt regelmatig langs om geld te halen. In ruil daarvoor worden we beschermd. Daar maken de bordeelhouders afspraken over.”  Soms lopen die afspraken mis, maakte ze mee. „Ineens deed de politie een inval in het pand waar ik werkte. Twee vrouwen en ik werden gearresteerd en veroordeeld tot een jaar gevangenisstraf. Vreselijk. Geen sigaretten, smerig, vies eten en met meer vrouwen op één cel.”  Toch keerde ze in het vak terug, nu bij een andere bordeelhoudster. „Ik heb geen geld en woon alleen. Wat moet ik anders?  De legale prostitutie in Tunesië gaat terug tot de tijd dat het land een Franse kolonie vormde, van 1881 tot 1956. Ook de Franse bestuurders zaten om morele redenen met betaalde seks in hun maag. Toch lieten ze die – net als in Algerije en elders in de Maghreb – toe in de hoop  er zo nog  enige controle over te kunnen houden. Hun grote vrees was dat koloniale functionarissen en militairen geslachtsziekten zouden oplopen en verspreiden. Daarom voerden zij een vergunningenstelsel in, waarbij prostituees aan strenge regels waren gebonden die hun bewegingsvrijheid flink beperkten. ||https://www.nrc.nl//nieuws/2022/08/08/hoe-legaal-sekswerk-uit-tunesie-verdween-a4138437
2022-08-08||Risico op een nucleaire ramp ‘zeer reëel’ door beschietingen kerncentrale||Zes reactoren op een rij, waarvan er ondanks de oorlog nog enkele in gebruik zijn. Daarnaast een grote opslagplaats voor kernafval, direct aan de rivier de Dnjepr. De kerncentrale in Enerhodar, in de  regio Zaporizja, is de grootste van Europa en tegelijkertijd één van de kwetsbaarste nucleaire objecten op het continent.  Wie dit complex onder vuur neemt moet wel haast van zijn verstand zijn beroofd. En toch werd de kerncentrale de afgelopen dagen tot tweemaal toe beschoten. Vrijdag vielen er volgens Russische media twintig artilleriegranaten op het terrein, waardoor er brand uitbrak in een leiding voor waterstof, reactor nummer drie zonder stroom kwam te zitten, en de capaciteit van reactor vier terugviel. Zondag volgde een nieuwe beschieting, ditmaal met raketartillerie. Volgens het Oekraïense energiebedrijf Energoatom kwamen de raketten vlak naast de opslagplaats voor verbruikte splijtstof terecht. Door rondvliegende metaalscherven raakte één personeelslid gewond.  Wie verantwoordelijk is, is onduidelijk. Volgens Rusland schieten Oekraïense troepen vanaf de overkant van de Dnjepr op de centrale. Volgens Kiev heeft Rusland zelf de centrale onder vuur genomen, om een nucleaire crisis uit te lokken waarmee het Westen onder druk kan worden gezet.  Er bestaat een reële kans op een ongeluk in de centrale, die al sinds maart op de frontlinie ligt. Rafael Mariano Grossi,  directeur van het Internationale Atoomenergieagentschap (IAEA) sprak zaterdag van een „zeer reële kans op een nucleaire ramp”. Grossi riep de strijdende partijen op inspecteurs toe te laten om de veiligheid van de centrale te controleren.  President Zelensky waarschuwde in zijn dagelijkse toespraak: „Als er God verhoede iets onherstelbaars gebeurt zal niemand de wind kunnen stoppen die de radioactieve besmetting zal verspreiden.” Oekraïne roept al langer op tot een gedemilitariseerde zone rond de centrale.  Net als de beruchte kerncentrale in Tsjernobyl stamt het complex in Enerhodar  uit de jaren tachtig, maar het gebruikt geen grafiet, maar water als middel om de kernsplijting te controleren. De zes reactorkoepels zijn versterkt met gewapend beton en moeten de impact van een neerstortend vliegtuig kunnen weerstaan, maar de nucleaire opslag op het complex is kwetsbaarder.  Datzelfde geldt ook voor randapparatuur, zoals de elektriciteitstoevoer en water voor het controleren van de kernsplijting en de koeling. Het Russische ministerie van Defensie meldde maandag dat er door schade aan een van de elektriciteitslijnen gevaarlijke schommelingen in de stroomtoevoer onstonden. Uit voorzorg zijn verschillende reactoren afgekoppeld van het elektriciteitsnetwerk.  Toch lijkt veiligheid niet voorop te staan voor Moskou. Volgens Kiev gebruikten Russische troepen de centrale voor de opslag van munitie en het parkeren van materieel. De Russische onafhankelijke nieuwssite Insider citeerde vrijdag anonieme bronnen die meldden dat er zich ten minste vijfhonderd Russische militairen op de centrale zouden bevinden. Ook zouden de Russsen raketten afvuren vanaf Vodyane, op ongeveer vier kilometer van de centrale. Oekraïne meldt al langer dat de Russen beschietingen uitvoeren op Melitopol,  op de andere oever van de Dnjepr, vanuit de omgeving van de centrale  – in de wetenschap dat de Oekraïners moeilijk terug kunnen schieten. Volgens president Zelensky gebruiken de Russen de centrale als „nucleair schild”.  De afgelopen weken hebben de Oekraïense strijdkrachten het initiatief genomen in het zuiden en zijn de Russen langzaam teruggedrukt, tot op een twintigtal kilometers van stad Cherson. Om de val van deze belangrijke stad te voorkomen is Moskou bezig versterkingen aan te voeren. Rusland lijkt bovendien vastbesloten om de kerncentrale bij Enerhodar in handen te houden.  Volgens de Oekraïenska Pravda heeft de commandant van het Russische garnizoen zijn mannen laten weten dat de centrale is voorzien van explosieven. „De vijand weet dat de centrale Russisch zal zijn of van niemand”, zou de commandant hebben gezegd. ||https://www.nrc.nl//nieuws/2022/08/08/de-enorme-risicos-van-een-kerncentrale-op-de-frontlijn-in-oekraine-a4138435
2022-08-08||Column | Mensen zijn geen ‘risicovogels’ die je zomaar ophokt in een leegstaand hotel||We zitten in het zwaarste vogelgriepseizoen ooit. Landelijke maatregelen zijn van kracht. In sommige regio’s moeten commerciële houders hun dieren ‘ophokken’, particulieren dienen te zorgen voor afscherming van ‘risicovogels’, en als er bij een bedrijf vogelgriep wordt ontdekt, dan worden alle dieren ‘geruimd’, zoals dat heet in leedloze bestuurstaal. Sinds oktober viel dat lot in Nederland al aan 3,7 miljoen vogels ten deel. „Vóór het ruimen stelt een deskundige de waarde van dieren en producten (eieren) vast. Deze waarde vergoedt de overheid”, zo stelt rijksoverheid.nl de pluimveehouder gerust. Ik herinner me de ontsteltenis die ik als kind voelde toen de vogelgriep rondraasde en ik vreesde dat het handjevol kippen dat wij in onze achtertuin hielden op een dag ook aan ruiming ten prooi zou vallen. Met de kinderen uit de buurt maakten we er een film over. Mijn zusje en ik speelden plattelandskinderen die hun kippen verstopten onder het bed. Mijn buurmeisje en broer speelden inspecteurs die uit Den Haag kwamen om onze dieren af te pakken.  Met de plattelanders die momenteel het nieuws domineren deelde mijn vroegere ik dus een zekere strijdbaarheid ten aanzien van het Haagse bestuur, maar over dieren dachten we behoorlijk verschillend. Dat mijn lieve kippen zouden kunnen worden gedood om ziekte bij andere vogels te voorkomen, vond ik onbestaanbaar. Voor mij waren de dieren onvervangbaar, bijna vergelijkbaar met mensen, of toch in ieder geval minder vergelijkbaar met eigendomsobjecten waarvan de overheid de waarde eventueel in geld zou kunnen vergoeden. In de grotemensenwereld denkt men anders. In zijn boek Anarchy, State, and Utopia bespreekt filosoof Robert Nozick het idee van „utilitarisme voor dieren, kantianisme voor mensen”. Volgens die moraal dient de totale hoeveelheid geluk voor alle levende wezens in principe gemaximaliseerd te worden, maar gelden er strenge beperkingen voor wat er met mensen mag gebeuren. Waar het is toegestaan om dieren te gebruiken als middel om andere wezens meer geluk te bezorgen – mits het voordeel voor deze anderen tegen het dierenleed opweegt – mag een mensenleven onder geen beding worden opgeofferd ten behoeve van andermans geluk. Voor dieren geldt dus het utilitaristische the greatest good for the greatest number; mensen daarentegen hebben onvervreemdbare rechten: naar het idee van Immanuel Kant mogen ze nooit alleen als middel worden gebruikt, maar zijn ze altijd ook een doel op zich. Vanuit zo’n filosofie kan het ruimen van dieren inderdaad acceptabel zijn om verspreiding van een virus tegen te gaan; het ruimen van mensen nooit. Met de woorden die ik nu heb zou ik de wens die ik als kind had omschrijven als het idee om de regel ‘utilitarisme voor dieren, kantianisme voor mensen’ te vervangen door ‘kantianisme voor allemaal’. Twintig jaar later vrees ik soms echter dat het eerder ‘utilitarisme voor allemaal’ is, waar de wereld naartoe beweegt.  Niemand zou vandaag de dag voorstellen om mensen te ruimen. Maar utilitaristisch denken is beleidsmakers niet vreemd. Tijdens de pandemie – niet die in de dierenwereld, maar die in de mensenwereld – zagen we het in het vlijtige rekenwerk van economen die lieten weten dat de coronamaatregelen ons netto alleen maar levensjaren zouden kosten. Ze stelden voor om kwetsbaren zo lang in leegstaande hotels onder te brengen, als waren ze een stel af te schermen risicovogels. Net zo goed zit er een soort utilitarisme in het Chinese zero-covidbeleid, waarin de staat alles met mensen mag doen om besmettingen te voorkomen, tot maandenlang solitair ophokken aan toe. En ook technocraten in onze regering toonden een zekere utilitaristische gezindheid, toen ze de toekomst van de coronapas wilden laten afhangen van de berekeningen van TU Delft: hoe effectief zou het zijn voor de virusbestrijding om het recht op vaccinatievrijheid op te schorten? Je moet mensen niet als dieren behandelen. Dan liever nog dieren als mensen.||https://www.nrc.nl//nieuws/2022/08/08/mensen-zijn-geen-risicovogels-a4138416
2022-08-08||Een flipperkast én een flink salaris moeten de archeoloog naar Limburg lokken||Het is echt zo: een archeoloog omringt zich met brokken en scherven. Tientallen, misschien wel honderden liggen er in dit depot op een bedrijventerrein in Roermond. Archeoloog Nico van der Feest pakt een plastic zakje op met een grijs stukje steen erin: „Portlandcement. Dat werd pas rond 1900 geïntroduceerd. Dan weet je: wat je verder uit de grond haalt, is niet oud.” Ouder is het massieve brok steen dat hij net heeft laten zien. In het steen zitten grote, gladde kiezelstenen: restant van een Romeinse weg bij Cuijk. Of het Venetiaanse glas, waarin verschillende kleuren in elkaar zijn gedraaid, gevonden bij een opgraving in het centrum van Roermond. En daar de mensenschedels, gevonden in de buurt van een oud leprozenhuis in Gouda. Op de plek waar ze een paar eeuwen geleden werden begraven staat inmiddels een Lidl-parkeergarage.   Functie: KNA archeoloog/KNA prospector Bedrijf: Aeres Milieu  Locatie: Roermond Open sinds: oktober 2021  Zo gaat het wel drie kwartier door: van de ene vondst naar de andere. Van der Feest, grote tatoeages op beide armen en bretels aan zijn korte broek, heeft over alles dat hier ligt een verhaal te vertellen.  Het is dan ook niet moeilijk voor te stellen dat hij al door verschillende bedrijven werd benaderd om bij hen aan de slag te gaan. Ze boden hem meer geld dan hij nu verdient. „Dan krijg ik er misschien 300 euro per maand bij. Maar dan moet ik mezelf ook in een keurslijf stoppen.” Liever blijft hij op zijn huidige plek: hier voelt hij de vrijheid om zijn werk zo in te vullen als hij zelf zinnig acht. Zijn werkgever Gé Reuver hoort het met zichtbare opluchting aan. Zou Van der Feest wél vertrekken, dan levert dat hem direct een probleem op. Reuver is mede-eigenaar van ingenieursbureau Aeres Milieu, dat in zijn huidige bezetting al een tekort heeft aan archeologen. Al ruim negen maanden staat er een vacature open voor een extra vrouw of man. Reuver, zelf bodemonderzoeker: „Maar er is bijna niet aan te komen.” Tijdens en na de vorige  economische crisis, waarin archeologen juist heel moeilijk aan werk kwamen, gaven velen er de brui aan, vertelt Reuver. Nu de vraag weer is toegenomen, trekken werkgevers allemaal aan dezelfde kleine poel mensen.  „Destijds reageerden wel vijftien mensen op een vacature en nodigde je er drie uit voor een gesprek. Nu komen er gewoon geen reacties.” Aeres wordt aan het prille begin van bouwprojecten ingeschakeld door projectontwikkelaars. Voordat die mogen gaan bouwen, moeten ze onderzoek laten doen naar onder meer de waterkwaliteit, geluid, flora en fauna, stikstof, grond en historische waarde. Dat biedt Aeres vrijwel allemaal aan: naast archeologen heeft het bijvoorbeeld ook bodemonderzoekers en geohydrologen (wateronderzoekers) in dienst.   Destijds reageerden wel vijftien mensen op een vacature en nodigde je er drie uit voor een gesprek Gé Reuver Eigenaar Aeres Milieu Ook daarvan zou Reuver er graag  een paar extra in dienst nemen. Werk is er genoeg. Alle achttien werknemers van het bureau hebben het druk, drukker dan Reuver zou willen. „Nu zitten mensen vaak in de stress omdat er rapporten af moeten.”  Met klanten spreekt Reuver inmiddels langere termijnen af. Kon het bedrijf een paar jaar geleden een project nog binnen  vijf of  zes weken afronden, nu is die „doorlooptijd” eerder tussen  de acht en twaalf weken. Met twee of drie mensen erbij, zegt Reuver, zou iedereen op kantoor minder druk ervaren en zou het werk sneller af zijn. Nu moet er vooral niemand plotseling ziek worden. „We draaien met minimale bezetting op volle toeren.” Archeoloog Van der Feest vreest dat de toenemende tijdsdruk op den duur tot slecht onderzoek zal leiden. Bij concurrerende bedrijven, die ook kampen met tekorten, ziet hij het al weleens gebeuren: summier bronnengebruik, weinig historische context. Terwijl daarin nu juist de waarde zit van hun werk. „Het is toch zonde als je wel de tijd neemt om iets op te graven, maar niet om het verhaal te vertellen. Dat tast uiteindelijk het begrip van een locatie aan.”  Om iedereen zo ontspannen en „happy” mogelijk te houden, organiseert Reuver regelmatig een werkuitje. De laatste keer toerden ze met de collega’s op een e-scooter door de omgeving van Roermond, ze eindigden in een adventurepark. Op kantoor wordt intussen een nieuwe „ontspanningsruimte” gebouwd. De flipperkast en PlayStation zijn er al, die staan tot de ruimte af is tussen een paar bureaus.  In de vacature die Aeres uit heeft staan wordt dat vertier beschreven als „top entertainment tijdens de pauze en vrijdagmiddagborrel”, een „prettige en ontspannen werksfeer” en „heerlijke koffie op kantoor”. Al is Reuver bescheiden over de aantrekkingskracht van dat alles op potentiële nieuwe werknemers. „We zijn een klein bedrijf en zitten in een uithoek van het land. Het is geen logische plek om naartoe te verhuizen.” Een junior archeoloog begint tegenwoordig op het salaris dat hij een paar jaar geleden nog betaalde aan een senior archeoloog Aantrekkelijker is waarschijnlijk het salaris dat het bedrijf betaalt: de afgelopen jaren ging dat fors omhoog. Dat moest wel, zegt Reuver: niet alleen om mensen te werven, ook om ze vast te houden. Een junior archeoloog begint tegenwoordig op het salaris dat hij een paar jaar geleden nog betaalde aan een senior archeoloog. Die seniors verdienen bij zijn bedrijf inmiddels tussen de 4.000 en 4.500 euro per maand, een stijging van „honderden euro’s”. Veel verder kan en wil hij niet omhoog, zegt Reuver, want het economisch klimaat zal onherroepelijk weer eens omslaan.  Tot die tijd zal het op personeelsgebied behelpen zijn. Misschien kan hij weer eens een recruiter inschakelen – de laatste keer leverde dat een nieuwe werknemer op. Of, al is het met enige schroom, zélf mensen benaderen op LinkedIn. „Maar iemand bij een ander wegvissen, dat doe ik liever niet. Dat voelt oncollegiaal.” Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/08/08/een-flipperkast-en-een-flink-salaris-moeten-de-archeoloog-naar-limburg-lokken-a4138414
2022-08-08||Wie staat er nog wel achter de nieuwe coronawet?|| Wie staat er nog wel achter de nieuwe coronawet? Nog voordat het wetsvoorstel aan de Tweede Kamer is voorgelegd, neemt de kritiek toe. Met  wetswijziging zal de overheid permanente bevoegdheden krijgen om grondrechtenbeperkende maatregelen  te nemen als corona weer oplaait, zoals de afstandsregel, de mondkapjesplicht, de sluiting van publieke plekken en de quarantaineplicht.  Maandag publiceerde het Adviescollege toetsing regeldruk een eerder verstuurde brief aan minister Ernst Kuipers (Volksgezondheid, D66), waarin het  de indiening van het wetsvoorstel  ontraadt. Het  advies-orgaan noemt het „onverstandig” om coronamaatregelen wettelijk vast te leggen, zonder eerst te evalueren welke maatregelen eerder effectief waren.  Het college, dat het kabinet en de Tweede en Eerste Kamer adviseert over wetsvoorstellen, sluit zich daarmee aan bij een groeiende groep critici. Eerder toonden het Nederlands Genootschap van Burgemeesters, de Vereniging van Nederlandse Gemeenten en het Veiligheidsberaad zich in een gezamenlijke statement al kritisch. Daarin stond dat de wet niet bijdraagt aan „robuuste” pandemiebestrijding, maar dat het juist tot meer onduidelijkheid leidt. Ook gezondheidsdiensten GGD en GHOR uitten felle kritiek.  Voorheen werden bevoegdheden om coronamaatregelen te nemen vastgelegd in een tijdelijke wet, maar die werd eind mei verworpen door de Eerste Kamer. Volgens een woordvoerder van minister  Kuipers is dit de reden dat het kabinet haast moest maken. In Trouw erkende hij dat het kabinet „liever meer tijd” had gewild om de wet voor te bereiden. De ‘nieuwe coronawet’ is een wijziging van de Wet publieke gezondheid (Wbg). De wetswijziging ligt op dit moment bij de Raad van State; eind deze maand wordt er een advies verwacht.  De kritiek, ook bij de overheidslagen waar straks de verantwoordelijkheid komt te liggen, is tweeledig. Enerzijds procedureel: burgemeesters en wethouders hadden graag vooraf betrokken willen worden in de totstandkoming van de wetswijziging.  Er is ook inhoudelijke kritiek. Burgemeesters en wethouders hekelen het feit dat corona, een tijdelijk probleem, leidend wordt in de wetswijziging. Dit zou niet in lijn zijn met een eerder advies van de Raad van State om de algehele crisisbeheersing juridisch en constitutioneel beter toe te rusten. Liesbeth Spies, burgemeester van Alphen aan den Rijn en voorzitter van het Nederlandse Genootschap van Burgemeesters, vindt de wet „onverstandig en niet helder”. Tegen de NOS zei ze maandag dat burgemeesters na de wijziging verantwoordelijk worden voor de pandemiebestrijding, „zonder dat daar een motivatie bij wordt gegeven”. Dit botst volgens haar ook met een andere wet, de Wet veiligheidsregio’s, die regelt dat in acute crisissituaties de verantwoordelijkheid bij de voorzitter van de veiligheidsregio komt te liggen.  Ook de GGD en GHOR vinden dat de wet tot onduidelijkheid leidt. De regels voor quarantaine zijn volgens de gezondheidsdiensten niet duidelijk in de wetswijziging verankerd. Zo vinden ze het niet duidelijk wat onder quarantaine precies wordt verstaan.   Een woordvoerder van minister Kuipers zegt dat een deel van de kritiek wordt ‘meegenomen’ in het wijzigingsvoorstel. Zo is verduidelijkt dat de voorzitter van de veiligheidsregio in acute scenario’s de bevoegdheid heeft, niet de burgemeester. Andere zorgen, zoals die van het Adviescollege toetsing regeldruk en de GGD, worden niet ingewilligd of in een later stadium behandeld. „We hebben deze wet opengesteld voor consultatie, omdát we commentaar wilden”, zegt de woordvoerder van de minister. „Het is nu aan de Raad van State om de wet te beoordelen. Die bekijkt ook of de juiste afwegingen zijn gemaakt in reactie op de consultatie. Daarna gaat de wet, misschien in aangepaste vorm, naar de Kamer.” Als de huidige kritiek aanhoudt, is de goedkeuring van de wet door de Eerste Kamer allerminst een zekerheid. De regeringspartijen hebben namelijk geen meerderheid in de senaat. Ondertussen is er geen wettelijke basis voor nieuwe coronamaatregelen, als de besmettingen weer toenemen. Dit betekent overigens niet dat Kuipers, mocht het aantal besmettingen weer oplaaien, helemaal geen coronamaatregelen kan nemen. Hij gaf aan dat er waar nodig noodverordeningen ingesteld kunnen worden door de veiligheidsregio’s. Net zoals bij het begin van de coronacrisis.  
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/08/groeiende-kritiek-op-coronawet-a4138411
2022-08-08||Drie dagen verwoestende strijd tussen Israël en Islamitische Jihad||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/08/drie-dagen-verwoestende-strijd-tussen-israel-en-islamitische-jihad-a4138396
2022-08-08||Een fataal cadeau||Met Rabbit Island heb ik intussen een latrelatie. Liefje op afstand. Niet konijnen zwaaien er de scepter maar zeehonden. Niks verkeerds aan (waar zeehonden zwemmen, zwemt vis) maar een zeehondenkaak heb je liever niet in je rubberbootje. Dus peddel ik met grote bogen om het eiland heen. Tussendoor zwaai ik naar de koeien die me vanaf de kliffen op het vasteland verstomd gadeslaan. Op Kreta zwaaide ik naar geiten, hier naar koeien.  Het is mijn laatste visdag in Ierland en de vangsten zijn kostelijk. Twee mooie koolvissen, een jonge congeraal, zeeforel, paar schollen, zwemkrab. Elk dier gaat terug in ’t water want vanavond eet ik uithuizig. Kalm dobberend maak ik mijn laatste uurtjes vol, zonnetje boven m’n bolletje, an saol maith.   Tot iets ongelooflijks gebeurt.  Boem! Vette pollak aan de stok. Blikkerend in ’t zonlicht, purperen gloed over de borstvinnen. Het dier kijkt me gelouterd aan. Ik denk: verrukkelijk pan-exemplaar ben jij. Zal ik je schenken aan m’n huisbaas als afscheidscadeau?  Maar pollak is bederfgevoelig en aangezien ik geen koeling aan boord heb en ik hier nog zeker de hele middag ronddobber, besluit ik ’m vrij te laten. Ik peuter de haak eruit, maar ai-ai, haakje te diep in de keel, straaltjes bloed tussen de kieuwen. „Je gaat het toch wel redden, hè jongen?”, mompel ik bezorgd als ik hem vrijlaat. Zigzaggend schiet hij de diepte in.  Nieuw aas aan de haak en kalm hengel ik weer verder. Plotseling luid gekrijs boven mijn hoofd. Achter mij een meute meeuwen die halfslachtige duikvluchten maken. En dan zie ik hem, de arme vis, zielloos drijvend op het water. Het haakje is ’m toch fataal geworden. Ik voel me slecht. Oké, dan toch maar een kadootje voor de huisbaas. Is z’n dood toch nog ergens goed voor.  Rustig peddel ik richting de vis, en moet grinniken om de meeuwen. Want telkens als er een omlaag schiet ontdekt ’ie gefrustreerd dat het exemplaar tóch een paar maten te groot is voor z’n vraatzucht. Dat gaat zo eventjes door. Maar dan… landt een grote mantelmeeuw naast de vis, statig en koninklijk wit, ook deze aarzelt, doet z’n bek open, aarzelt opnieuw, en vervolgens wordt de vis – groter dan hijzelf! – door z’n keel naar binnen geschrokt.  De staart steekt nog uit zijn bek als ie probeert op te stijgen. Dat lukt niet, de passagier is te zwaar. Weer klappen de vleugels maar de meeuw raakt niet los van het water. Het geklapwiek gaat nog even door tot ’ie langzaam, als een op drift geraakte helikopter, opstijgt en zwalkend in ’t luchtruim verdwijnt. Lang kijk ik de vogel na, en ik kon nog net zien hoe hij hoog boven de kliffen als een baksteen naar beneden stortte tussen de koeien.  ||https://www.nrc.nl//nieuws/2022/08/08/een-fataal-cadeau-a4138410
2022-08-08||Love in the Fast Lane||‘Je ligt er niet recht voor.” Dario buigt nog een keer voorover en richt zich op, terwijl hij een flap Hawaii-hemd terugstopt in zijn bermuda. „Het moet over ben ik bang. Freddy, gaat dat nog lukken? We doen zo pauze.”  De cameraman neemt zijn positie weer in. Hij heeft net een stap te ver achteruit gezet en met zijn gezette lijf de ventilator plat gedrukt tegen de muur. Nu is het draaimechaniek van de voet kapot. Om de vier seconden hoor je een luide tik.  Freddy Paradise heet eigenlijk Frederick Bentinck. Zijn zegelring ligt op het nachtkastje. Bij het castingbureau moest je zelf met een naam komen, anders deed de agent het voor je. Ik vulde in: Chelsea, naar de club waartegen Feyenoord verloor een week geleden. Mijn pa was vloekend thuisgekomen uit de Kuip.  „Chelsea hoe?” De dame achter het bureautje had een verveelde blik op het formulier geworpen, een pluk haar ronddraaiend met haar wijsvinger.  „Eh, Chelsea… F… Fastlane?”  Ze had kort haar wenkbrauwen opgetrokken en met een vlekkerige Bic-pen het erbij geschreven.  „Marjolein, kun jij je been iets hoger tillen nog? Zo ja, dankjewel.” Dario noemt me bij mijn echte naam, want zo heb ik mij net aan hem voorgesteld.  Een zomerbaantje bij Bram Ladage bleek niet toereikend voor de ravage van vijf jaar kraslotenmisbruik. Daarom lig ik nu hier, voor Dario’s camera, met uitzicht op de schonkige heupbotten van Frederick. Hij heeft twee moedervlekken op zijn buik die elkaar net niet raken als hij heen en weer beweegt. Ik heb niet de beste zomer uitgezocht. De skyline van Rotterdam is omfloerst door een sluipmoordenaar uit de Sahara die in slow-motion het dagelijks leven heeft lamgelegd. Friet bakken bij Bram was dus ook niet ideaal geweest, zo hou ik mezelf voor onder de lampen op het polyester dekbed.  „Wil je een Balisto?” Frederick hengelt een platgedrukte paarse verpakking uit zijn verschoten Eastpak-rugzak. Zwijgzaam eten we de halfgesmolten reep op de rand van het bed. Tien minuten later trekt hij aan mijn haar en versnelt zijn tempo. Na drie takes is het eindelijk klaar. Ik spoel me af onder een lauwe douche. Buiten staat hij verlegen op me te wachten. „Kom, we gaan een ijsje halen.”  Bij de kraam van Bram Ladage is de soft-ijsmachine kapot. Ik wacht op het plein terwijl hij bestelt. Op een bankje in de schaduw delen we een frietje en een blikje lauwe cola. Het is sluitingstijd en het luik gaat naar beneden. Drie meiden van mijn leeftijd lopen de kraam uit. „Hee Marjolein, jij zou toch ook hier komen werken?” Ik schrik op van de schelle stem van Melissa en kijk in een kort moment in paniek naar Frederick en dan naar het roze frietvorkje dat ongebruikt op mijn dijbeen ligt.   „Eh, ik werk nu bij de Kuip. Beetje zelfde werk, maar dan meer frikandellen en mexicano’s enzo, vooral na de wedstrijden.” Frederick knikt instemmend, rekt zich uit en vouwt zijn handen achter zijn hoofd. Hij duwt kort zijn knie tegen de mijne.  De drie verdwijnen lachend en tegen elkaar aanduwend de winkelstraat in. Thuisgekomen hengel ik haastig drie 7-klappers uit mijn tas en kras met de achterkant van het frietvorkje de vakjes gretig open. Met één armbeweging veeg ik de kaartjes van tafel. Morgen zie ik Frederick weer.  Meer afleveringen 
				Zomerschrijfwedstrijd 2022
			 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/08/love-in-the-fast-lane-2-a4138409
2022-08-08||Het is de nachtmerrie van iedere stedenbouwkundige: een verlaten plein. Hoe voorkom je dat?||Het is de nachtmerrie van elke stedenbouwkundige: een plein ontwerpen waar niemand gebruik van maakt. ‘Dat overkomt mij niet’, zullen de meesten denken. Toch heb je ze ertussen zitten: de verlaten pleinen, waar voorbijgangers zich met gebogen hoofden overheen haasten en waar zelfs de meeuwen zich niet laten zien.  Wat maakt een plein een goed plein?
 Wat maakt zo’n plein tot een mislukking? En omgekeerd, wat bepaalt het succes van pleinen waar juist iedereen samenkomt?  De Amerikaanse socioloog en stedenbouwkundige William H. Whyte onderzocht het mysterie op een aantal New Yorkse pleinen gedurende de hele jaren zeventig, door middel van langdurige observatie onder de naam ‘The Street Life Project’. In 1980 resulteerde dit in het beroemd geworden The Social Life of Small Urban Spaces, een boek waarin Whyte probeerde te verklaren waarom sommige pleinen zo’n groot succes waren, terwijl andere alleen werden gebruikt om  over te steken. Lag het misschien aan de zon? Nee, daar vond hij geen sterk verband. Lag het aan de schoonheid van het plein? Ook niet per se. Mensen letten helemaal niet zo op de gebouwen om zich heen, schreef Whyte, eerder op de dingen in hun onmiddellijke omgeving.  De vorm dan? Ook daar vond Whyte geen verband. Ook pleinen die volgens ontwerpers een ‘foute’ vorm hadden, zoals uit de hand gelopen stoepen, bleken populair. Omvang, ten slotte, bleek ook niet belangrijk: zowel grote als kleine pleinen konden een hit zijn.  Het belangrijkste, schreef Whyte, is  voldoende aantal zitplaatsen. „Mensen zijn geneigd te zitten waar er plekken zijn om te zitten. Dit komt misschien niet over als een intellectuele granaatinslag, nu ik terugkijk op ons onderzoek vraag ik me af waarom ons dit niet vanaf het begin al duidelijk was.”  Hoe denken de Nederlanders van nu over het ideale plein? 76 mensen vulden het NRC-lezersonderzoek in en nog een aantal reageerde op Twitter. Hoewel dit natuurlijk geen wetenschappelijk verantwoorde steekproef is, geven hun antwoorden wel een beeld van wat mensen verwachten van een plein.  Wat opvalt, is dat de respondenten vrij eensgezind zijn, en ook dat hun voorkeuren grotendeels overeenkomen met wat Whyte ruim veertig jaar geleden optekende. Zo bevestigen ze  zijn bevinding dat zitplaatsen essentieel zijn. En, belangrijk: dat in elk geval een deel van die zitplaatsen gratis moet zijn. Er zijn bankjes nodig (bijna iedereen benadrukt dit), en eventueel een ijssalon, kiosk of andere gelegenheid om „makkelijk een natje en een droogje te scoren”. Bijna even vaak als bankjes worden bomen genoemd, „liefst flinke bomen op leeftijd”, omdat ze zorgen voor schaduw en beschutting.  Een twistappel blijkt het met terrassen bezaaide Plein  in Den Haag   Wensen over de vorm (rond, rechthoekig, schelpvormig) lopen uiteen, net als ideeën over de ideale grootte. Een goed plein is volgens Emmelie Beelen „dertig  bij dertig  meter”. Anderen houden het bij „liefst variërend van klein tot middelgroot” (Max de Lange) en „niet te groot, maar groot genoeg om elkaar te kunnen ontwijken en intiem genoeg om met elkaar te kunnen afspreken” (Richard Koek). Dat de grootte weinig uitmaakt voor het uiteindelijke succes, zoals William H. Whyte al schreef, blijkt ook uit het feit dat mensen zowel heel grote pleinen aanprijzen (de Brink in Deventer) als piepkleine (het Utrechtse Nijntjepleintje).  Belangrijker dan het exacte formaat is voor mensen dat een plein „geborgenheid” moet geven. Daarvoor dient het „aan ten minste drie kanten omsloten” te zijn, aldus Egbert Wesselink. Volgens Frank van Mil is „vooral de verhouding tussen lengte/breedte en de hoogte van de bebouwing/pleinwanden van belang”. Want: „Bij verhoudingsgewijs te lage pleinwanden wordt een plein snel guur.” Welke pleinen doen het goed in de ogen van respondenten? De Deventer Brink, Goudse  Markt en Delftse Beestenmarkt worden vaak genoemd. Het Rotterdamse Schouwburgplein is een antivoorbeeld („grote leegte”, „te veel steen en beton”), evenals het Zwolse Lubeckplein („een bakoven”, „een afschuwelijke rode plek”, „misschien wel het misluktste plein van Nederland”). Een twistappel blijkt het met terrassen bezaaide Haagse Plein: volgens sommigen een „nachtmerrie” waar „honderden mensen boven alles uit tetteren”, voor anderen „een aangename, centrale plek in de stad, waar veel gebeurt”. Een laatste belangrijke succesfactor zijn de mensen die het plein bevolken. Een geslaagd plein is een divers plein. Iedereen moet zich er thuis kunnen voelen. „Een goed plein wordt vooral bezocht door vrouwen en meisjes, immers zij zijn de ottertjes van de samenleving”, aldus At van Stein: „Waar de otter verschijnt is het oppervlaktewater schoon, als er vrouwen en meisjes op een plein komen voelt het veilig, schoon en uitnodigend.” Dit beschreef William H. Whyte al in 1980: „Als een plein een kleiner dan gemiddeld aandeel vrouwen heeft, is er iets mis.”  Ook qua leeftijd vinden de  respondenten diversiteit belangrijk. Ouderen moeten comfortabel kunnen zitten, en opvallend veel respondenten vinden een fonteintje essentieel voor de kinderen. Jeroen Vader beschrijft het vreedzaam coëxisteren van verschillende bevolkingsgroepen op het Amsterdamse Bellamyplein: „Peutertjes leren er badderen, kleuters leren er fietsen, jongeren doen er skatekunstjes, yuppen eten hun dure maar wel superlekkere ijsjes, de buurman gebruikt het als huiskamer, bezoekers aan de markt rusten er even uit, jongeren roken een jointje.” Toch doen sommige pleinen juist hun best om bepaalde mensen op afstand te houden: bankjes hebben leuningen om slapende zwervers te weren, muurtjes hebben stekels tegen hangjongeren. William H. Whyte was er kritisch over. Veel pleinen leden volgens hem niet onder de aanwezigheid van ongewensten, maar onder de ingrepen om die ongewensten te weren. En wie waren die ongewensten? Niet zozeer dieven en dealers, maar drinkebroers, „zwervers die uit flesjes in papieren zakken drinken – de minst gevaarlijke van de marginale stadsbewoners, maar een symbool, misschien, van wat men zelf had kunnen zijn als de zaken anders waren gelopen”. De pogingen deze mensen te weren met „defensieve infrastructuur”, vond hij niet alleen onsympathiek, ze hadden een averechts effect: juist de ‘gewone’ mensen werden erdoor afgeschrikt, terwijl de ongewensten minder hoge eisen stelden aan comfort.    Wat betreft de respondenten van het lezersonderzoek zijn ook de minder mainstream stadsbewoners van harte welkom. Thomas Heij beschrijft goedkeurend de „wisselende groepen mensen” op het Haagse Plein, waar hij graag komt: „politici, journalisten, ambtenaren, winkelpubliek, toeristen, omwonenden, schoonmakers, zwervers, horecapersoneel en uitbaters”. En Menke van Daalen schrijft over haar favoriete plein, het Utrechtse Ledig Erf: „De drie cafés met elk hun eigen doelgroep zorgen samen met de beroepsdrinkers op de bankjes voor een prettig gemengde terrasbevolking.”  Zo zijn we weer terug bij de zitplaatsen: alleen met voldoende gratis plekken om rond te hangen is een plein een plek voor iedereen. Zoals Birgit Roozeboom het poëtisch samenvat: „Ruimte met niks, ruimte voor iedereen invulbaar.” In de zomer stromen de pleinen weer vol: mensen flaneren, trappen een balletje, zitten op het terras of hangen op een bankje. Al eeuwen is het plein de plek waar mensen samenkomen. Maar hoe komt het dat het ene plein veel geslaagder is dan het andere? Wat maakt een plein een goed plein? En is Nederland wel goed in het maken van gezellige pleinen? NRC wijdt deze zomer een serie aan dit fenomeen.  1 Lezersonderzoek: wat maakt een plein geslaagd?  2  Het perfecte plein 3 Het dorpsplein 4 Het gedeelde plein  5 Het nutteloze plein||https://www.nrc.nl//nieuws/2022/08/08/wat-maakt-een-plein-een-goed-plein-a4138405
2022-08-08||Opinie | Thuis plast iedereen genderneutraal, waarom zou dat in publieke ruimtes anders moeten zijn||De Tweede Kamer behandelt in september, na het zomerreces, het voorstel om de ‘Transgenderwet’ (onderdeel van het Burgerlijk Wetboek) te wijzigen. Daarmee dreigt een volgende stap op de dwaalweg die onder druk van een radicaal genderdiscours is ingeslagen. Al in 2014 is de beslissende afslag genomen, het werd mogelijk ‘geslacht’ in de Basisregistratie Personen (BRP) te wijzigen zonder (cosmetische) transitie. Mits een deskundige verklaart dat die persoon een ‘duurzame overtuiging’ heeft tot het ‘gewenste geslacht’ te behoren. In de voorgestelde wetswijziging vervalt de deskundigenverklaring. Merk op dat in de huidige wet geslacht ook al geen objectief te constateren biologisch feit meer is, maar ‘iets tussen de oren’. Dat meestal in plaats van geslacht het woord gender wordt gebruikt is in de praktijk een irrelevant onderscheid. De hamvraag is namelijk: wat betekenen de woorden ‘man’ en ‘vrouw’? Maurits Westerbeek is publicist. Wat nog niet iedereen lijkt te beseffen, is dat het hedendaagse genderdiscours veel verder gaat dan het streven om mensen die niet lekker in het vel zitten waarmee ze geboren zijn de kans te geven hun situatie te normaliseren. Volgens dit discours ben je per definitie man als je je mannelijk voelt, vice versa voor vrouw. Bij de geboorte aanwezige biologische geslachtskenmerken zijn nog slechts een suggestie van moeder natuur die vrijelijk genegeerd kan worden. Er zijn dus twee concurrerende werkelijkheden, die van genderidentiteit bestrijdt de biologische door te proberen hem irrelevant te maken. Het op zijn orwelliaans  kapen van de terminologie die daarin centraal staat (man, vrouw, geslacht) en van nieuwe inhoud voorzien, is daarvan een voorbeeld. Terwijl de biologische verschillen tussen een mannelijk en een vrouwelijk lichaam aan relevantie niets ingeboet hebben. Voor de voortplanting, voor seksuele voorkeur en niet in de laatste plaats op het gebied van medische aandoeningen en de behandeling daarvan.  De ultieme ironie is dat ‘moderne’ ideeën over gender de logische consequentie zijn van een obsessie die traditionele opvattingen teistert: dat de identiteiten van man en vrouw elkaars tegenpolen zouden (moeten) zijn. Stereotiepe identiteiten, door schrijver John Gray (niet te verwarren met de filosoof) gepopulariseerd in zijn bestseller uit 1992 Men are from Mars, Women are from Venus. Voor aanhangers van de gendertheorie komen vrouwen nog steeds van Venus, en mannen nog steeds van Mars. Alleen hebben sommige van die vrouwen tegenwoordig een penis en sommige mannen een baarmoeder. Stel je een man voor (met penis) die een beroep in de zorg heeft gekozen, zich graag wat frivoler kleedt, ook al niet warm loopt voor Rico Verhoeven en Max Verstappen, en nog zo wat zaken die Mars/Venus-technisch wringen. Die man komt er, als hij gevoelig is voor genderlogica, nauwelijks onderuit zich af te vragen of het genderlabel vrouw niet beter bij hem past. Na de wetswijziging kan hij/zij dat zo gaan ophalen bij een overheidsloket, en weer inleveren als het tegenvalt. Voor welk probleem is dit een oplossing? Ieder mens is anders en hoe specifieker genderlabels worden gedefinieerd, hoe meer er van nodig zijn Wat in het wetsvoorstel bij het oude leek te blijven is dat de Transgenderwet, ook na de voorgestelde wijzigingen twee smaken blijft onderscheiden: man en vrouw. Het genderdiscours is al een stuk verder. D66-Kamerlid Lisa van Ginniken heeft op de voorgestelde wetswijziging een amendement ingediend om ‘non-binair’ wettelijk als derde ‘geslachtsoptie’ te erkennen. Iemand bij wie de ervaren ‘mannelijke’ en ‘vrouwelijke’ kant elkaar precies in evenwicht houden. Er dringt zich een beeld op van de rolmodellen van man en vrouw als de extreme uiteinden van een spectrum met non-binair in het midden. Op dat spectrum zijn nog zeeën van ruimte over, non-binair als ‘derde geslacht’ is inmiddels slechts een van een bonte verzameling genderidentiteiten. Het verrassende is dat dit beeld via een bizarre omweg weer overeenkomsten met de werkelijkheid begint te vertonen. Dat ieder mens anders is en dat hoe specifieker genderlabels worden gedefinieerd, hoe meer er van nodig zijn. Dus uiteindelijk net zoveel als er mensen zijn. Als we het niet zo nauw nemen en al die genders, op het handjevol 24-karaats mannen en vrouwen na, gendertechnisch als non-binair beschouwen, verliezen genderlabels elke betekenis!  De genderbeweging is de mismaakte bastaard van het traditionele geloof in m/v-rolpatronen en het twintigste-eeuwse streven de wereld daarvan te bevrijden. Een wangedrocht dat het genderlandschap in nog meer overbodige compartimenten verdeelt. We zijn juist gebaat bij ‘ontgenderen’ want onderscheid heeft zelden zin. Vreemd genoeg worden bijvoorbeeld genderneutrale toiletten vaak als een uitwas van het denken in genders genoemd, maar het staat er juist haaks op! Iedereen plast en poept thuis genderneutraal, waarom zou dat in de publieke ruimte anders moeten zijn? Het enige onderscheid dat toilettechnisch zin heeft is tussen genderneutrale voorzieningen voor zittend plassen (en poepen) en voor staand plassen (indien nodig met behulp van een plastuit). Die laatste optie eventueel nader onderscheiden in de smaken individueel (met een deur ervoor) en gezamenlijk (urinoirs). In de trein ontbreekt de ruimte voor elk onderscheid, treinreizigers zijn daaraan gewend, ook al toen ze door de NS nog dames en heren werden genoemd.||https://www.nrc.nl//nieuws/2022/08/08/denken-in-genders-stokoude-cliches-in-een-hip-jasje-a4138408
2022-08-08||Te oud om met je ouders op vakantie te gaan? Nee hoor, scheelt nog geld ook||De zussen Kyra (19) en Anna (20) Schuttert kunnen uittekenen hoe het zal gaan. Kyra heeft al netjes haar koffer ingepakt, terwijl Anna nog ‘even snel’ een tentamen moet maken en dan – zo vermoedt Kyra – gauw nog even wat spullen in haar koffer gooit. Hun moeder Brigitte kan er wel om lachen. „Ik ga me er niet mee bemoeien. Daar moet ik wel mijn best voor doen hoor, maar ik weet: ze zijn oud en zelfstandig genoeg.” Toch gaan die zelfstandige dochters nog steeds met hun ouders mee op vakantie. Voorgaande jaren waren de bestemmingen in Europa, zoals Italië en Zuid-Frankrijk. Dit jaar wordt het anders: de familie Schuttert gaat bijna twee weken naar Colombia en aansluitend vier dagen naar New York. „Heel vet”, zeggen de zussen.  Hun moeder heeft er „veel zin in”. Harde cijfers zijn er niet, maar volgens Jan Latten, demograaf en emeritus hoogleraar sociale demografie aan de Universiteit van Amsterdam, blijven jongeren langer met hun ouders op vakantie gaan. En dat  is „volkomen logisch”, zegt hij: jongeren blijven nu langer thuiswonen en doen dus langer mee met het gezinsleven. In 2020 waren jongeren gemiddeld 23,7 jaar toen ze het huis uitgingen, in 2012 was dat nog 22,8, berekende het Centraal Bureau voor de Statistiek (CBS).  „De levensloop van twintigers is veranderd”, zegt Latten. „Het is allemaal wat losser, de stappen in het leven gaan, anders dan voorheen, niet meer één duidelijke richting op.” Hij noemt ze boemerangkinderen: jongeren  proberen verschillende relaties, studies en woonvormen uit – en switchen ook van  uitwonend naar  inwonend en weer terug.  „In de jaren 70, 80 en ook nog 90, ging je pas het huis uit als je een partner had en een vaste verbintenis aanging. Je trouwde, dat gebeurde toen ook veel eerder, je kreeg een gezin, en ja, met je ouders  op vakantie gaan als getrouwd stel, dat was nogal not done. En teruggaan naar je ouders al helemáál niet. Ook niet als je niet voor een partner, maar voor een studie uit huis ging.” CBS-cijfers onderschrijven dat: van de jongeren die in de jaren zeventig uit huis gingen, keerde 7 procent van de mannen en 10 procent van de vrouwen terug. Twee decennia later was dat voor mannen en vrouwen 15 procent, en onder vrouwen is dat percentage inmiddels gestegen: bijna 20 procent van hen keert vijf jaar na vertrek terug naar het ouderlijk huis.  Het vaakst is de reden een verbroken relatie, gevolgd door te weinig geld, een afgebroken studie of gebrek aan woonruimte na het afstuderen. Vertrek is niet meer zo definitief, zegt Latten. „De deur is niet helemaal dicht, sterker nog: die staat wagenwijd open.” Daardoor is volgens hem voor jongeren ook de stap om met ouders op vakantie te gaan, minder groot. Dat ziet ook Berend Simon, manager touroperator bij Sawadee Reizen, die verschillende familiereizen aanbiedt: er gaan nog „heel wat” oudere kinderen mee. „Het gaat dan vooral om avontuurlijke reizen. En ver weg heeft hun voorkeur.”  Dat twintigers van nu graag nog met pa en ma op vakantie gaan, komt ook doordat de huidige pa’s en ma’s  „steeds leukere dingen doen”, zegt Wim Gramsma.  Hij werkte  jarenlang als marketeer in de reisbranche, is docent consumentpsychologie bij Saxion Hogescholen en geeft lezingen over wat er in het brein van vakantiegangers gebeurt. De  avontuurlijke verwegvakanties zijn steeds meer in trek bij vijftig- en zestigplussers, ziet Gramsma. „Als ze geld hebben kunnen jongeren met vrienden   op feestvakantie en  dan met hun ouders  wat verder weg. We zijn allemaal veel mondialer geworden. Veertig jaar geleden was kamperen in Frankrijk of een week naar dat duffe hotelletje al een hele onderneming voor gezinnen, áls ze al gingen.”  Latten wijst erop dat vakantie ook meer mag kosten. „Er zijn natuurlijk, helaas, ook veel gezinnen die het niet kunnen betalen, maar de vraag: ‘Ga je nog op vakantie?’ is nu wel normaler. Er  gaat veel meer geld om in vakanties dan vroeger.” Volgens Lonneke van den Berg helpen ouders hun kinderen ook langer op financieel vlak. Ze is socioloog aan de Radboud Universiteit en doet onderzoek naar de levensloopgebeurtenissen van jongvolwassenen. „Jongeren hebben het op financieel gebied niet altijd makkelijk. Dat komt door het leenstelsel, en we kruipen net uit een pandemie. Mogelijk denken ouders: wij kunnen jullie vakantie betalen, maar gaan dan zelf ook mee.”  Win-win: ouders profiteren van het gezelschap, jongeren maken reizen verder weg. Brigitte Schuttert doet daar ook niet geheimzinnig over: zij en haar man betalen de vakantie van hun dochters. „Ze werken, ze studeren, wonen op kamers en weten ook dat zo’n reis duur is, dus ze doen er zeker niet lichtzinnig over. We vinden het belangrijk ze  cultuur mee te geven, en samen herinneringen te maken. Dat ze over een paar jaar nog steeds zeggen: ‘Wij waren daar met z’n vieren, en het was zo vet’.” Illustratie Gijs Kast
 Daar komt bij dat de kloof tussen ouders en hun kinderen kleiner is  dan pakweg twintig, dertig jaar geleden. Gramsma: „Ze vinden het allemaal leuk om op adembenemende plekken te hiken, samen te skiën. En ja, misschien pakt de zoon dan de zwarte piste en ma de gele, maar ze ontmoeten elkaar wel weer onder aan die berg, voor een biertje.” Zo gaat de familie Schuttert de eerste zes dagen in Colombia te paard van plek naar plek. „Ik heb wel zin in een beetje spanning, en een keer een totáál andere wereld zien”, zegt Kyra. Maar zegt ze ook: „Als we naar de camping waren gegaan, had ik het ook leuk gevonden.” Anna: „Je weet  gewoon dat dat ook gezellig wordt met z’n allen.” Wim Gramsma doet als vader ook mee aan de belevingseconomie en het meemaken van wat hij „once in a lifetime-momenten” noemt. „Ouders gunnen hun kinderen die momenten, maar willen er zelf ook onderdeel van zijn.” Afgelopen februari heeft hij geskied met zijn dochter van 22, en zodra zijn zoon van 24 terug is van zijn backpackreis wil Gramsma met hem naar een uitdagende bestemming. De band tussen ouders en hun kinderen is veranderd, stelt socioloog Van den Berg. „De relaties tussen volwassenen en jongvolwassenen is heel hecht, waarschijnlijk hechter ook dan bij voorgaande generaties. Het is allemaal opener, gelijkwaardiger.” Anna beaamt het. „Ik zie mijn ouders niet als vrienden, maar we staan wel dicht bij elkaar, begrijpen elkaar en hebben bijvoorbeeld heel erg dezelfde humor.”  Het past in de trend van ‘intensive parenting’ die Van den Berg in Nederland ziet. Bij deze vorm van ouderschap  zorgen ouders ervoor dat hun kinderen, ongeacht hun leeftijd, hun talenten zo goed mogelijk kunnen ontwikkelen en hun behoeften zo goed mogelijk kunnen vervullen – en die „een aanzienlijke hoeveelheid tijd en geld” kost, volgens  Patrick Ishizuka, hoogleraar sociologie aan Washington University.  „Ouders spelen hier tot op relatief hoge leeftijd nog een belangrijke rol in het leven van hun kinderen. Er is ook nog een zorgtaak als ze 20 zijn, of ouder.” Verklaarbaar is het ook, stelt Van den Berg. De gezinnen zijn veel kleiner, en er is dus veel meer tijd en aandacht voor ieder kind. Daarnaast hebben jongvolwassenen in die twintigerslevensfase lang niet altijd een (vaste) partner die bepaalde zorgtaken op zich kan nemen. „Die ondersteunende, zorgende rol vervullen de ouders deels. Ook als hun kinderen het huis uit zijn.” Brigitte Schuttert herkent dat: „Onze dochters kunnen zich goed redden, daar sturen we ook op aan, maar ze weten dat hier de deur altijd openstaat.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/08/te-oud-om-met-je-ouders-op-vakantie-te-gaan-nee-hoor-scheelt-nog-geld-ook-a4138406
2022-08-08||Daklozen in Straatsburg zijn steeds vaker zeventien of achttien jaar||Thuis is voor  Alain Houyoux (22)  een rugzak. Een grote, legergroene plunjezak waar met  stift  teksten als „god noch meester noch vaderland” op geschreven zijn. „C’est ça” – Houyoux klopt, gezeten in een  Straatsburgse winkelstraat, twee keer met vlakke hand op de tas, alsof hij een vriend op de schouder slaat – „mijn huis”. De tas, gevuld met  een slaapzak, wat kleding, zijn bril en een doosje paracetamol, gaat overal mee naartoe. Als Houyoux  naar een voedselronde gaat. Als hij struinend door ‘Stras’ een slaapplek voor de avond uitzoekt („bij de kruidenzaak verderop lig je beschut”). Als hij bedelt en onderwijl op zijn mobiel  Minecraft speelt of door nieuwsapps scrollt.   Sinds 2017 leeft Houyoux – slank, kaalgeschoren hoofd, rossig baardje – op straat. Hij belandde er door een combinatie van weerzin tegen de moderne maatschappij en familieproblemen; zijn in Noord-Frankrijk wonende ouders spreekt hij niet meer. „Zij stemmen op de Rassemblement National en ik heb niets met extreem-rechts”, verklaart hij, gezeten in een kleermakerszit. Voor hem staat een  bordje waarop hij om een euro of een tegoedbon voor een restaurant vraagt.   Houyoux kent mensen die het prima vinden om te leven op straat, maar zelf zou hij graag een appartement willen, en een baan Houyoux past in het plaatje van een groeiende groep daklozen, ziet  stadsgenoot Julien Kauffman van de hulporganisatie Coup d’Bol. De gemiddelde dakloze in Straatsburg was eerder volgens een telling uit 2020 tussen de 25 en 54 jaar oud, maar „de laatste tijd zien we steeds meer jongeren op straat, sommigen zijn nog maar zeventien of achttien jaar”. Veel komen net als Houyoux uit andere delen van het land naar het progressieve Straatsburg,  in de hoop dat daar meer hulp is. Julien Kauffmann is op pad voor de daklozen in Straatsburg. Foto Valentine Zeler
 Sowieso lijkt het aantal daklozen de afgelopen maanden toegenomen. Harde cijfers zijn er niet, maar Kauffman merkt het aan de nieuwe gezichten die hij geregeld ziet op straat, aan het telefoonnummer voor noodopvang, dat continu overbelast is, en aan het feit dat bij de voedselrondes die hij wekelijks organiseert  het eten steeds eerder op is. „De situatie is alarmerend, en het gaat verder achteruit door de oorlog in Oekraïne.” De komst van de ruim tweeduizend Oekraïense vluchtelingen in de Oost-Franse stad legt  druk op de nood- en opvangdiensten voor daklozen. Zo zijn honderden opvangplekken voor  daklozen  de afgelopen maanden voor de vluchtelingen beschikbaar gesteld. Ook Houyoux merkt dat de hulpdiensten overbelast zijn. „Ik heb afgelopen winter tijdens een sneeuwstorm een hele nacht moeten wachten op hulp, ik werd wakker onder een pak sneeuw. En ik heb me laatst aangemeld voor een opvanghuis waar de wachttijd normaal drie maanden is, maar door die  Oekraïense stakkers moet ik zes maanden wachten”, zegt hij.  „De gemeente wil de Oekraïeners helpen, maar haar landgenoten laat ze creperen op straat.” Houyoux kent  mensen die het prima vinden om te leven op straat, maar zelf zou hij graag een appartement willen, en een baan. Hij wil in de beveiliging of de horeca  werken, maar ondanks de   personeelstekorten lukt het niet om überhaupt een sollicitatiegesprek te krijgen. „Ze nemen  mijn cv niet  eens aan. Een keer deed een eigenaresse van een restaurant zelfs voor mijn neus de deur op slot.” Het komt doordat mensen hem herkennen van straat, zegt hij. En door zijn thuis, dat hij op zijn rug meesleept. Woningnood, inflatie, de oorlog in Oekraïne en de nasleep van corona zorgen dat steeds meer mensen op straat belanden. In de serie Dakloos doen correspondenten verslag van een sluimerende crisis.||https://www.nrc.nl//nieuws/2022/08/08/dakloze-is-hier-vaak-een-jongere-2-a4138404
2022-08-08||Er zigzagt water door de hete supercomputer. Zonder kan-ie niet||Computers en water gaan niet goed samen, weet iedereen die ooit een glas omstootte over een laptop. Toch rukt in datacentra het water op, tot ín de computers. Koeling is cruciaal voor datacentra, waar steeds compactere elektronica steeds meer rekenkracht heeft, met dus steeds meer hitte op een klein oppervlak. Langsstromend water koelt beter dan lucht uit een ventilator. Het scheelt energie en geld. Een van Nederlands krachtigste computers staat in een datacentrum op het Science Park in Amsterdam: Snellius, de nationale  supercomputer – vernoemd naar de  wiskundige Willebrord Snel van Royen. Snellius is gemeenschappelijk bezit, alle wetenschappers in Nederland kunnen rekentijd boeken. „Sommige wetenschap kan alleen bedreven worden met uitzonderlijke rekenkracht. Denk aan de genetica, of klimaatwetenschap, waar met uitgebreide modellen wordt gewerkt”, zegt Valeriu Codreanu, hoofd high performance computing bij SURF, de ict-samenwerkingsorganisatie van onderwijs en onderzoek in Nederland. „Voor computers geldt: to outcompute is to outcompete: wie het beste kan rekenen wint. Daarom zijn krachtige computers voor onderzoekers cruciaal.” De computer is ‘super’ omdat er heel veel servers – nu zo’n 600 stuks – aan elkaar gekoppeld zijn die razendsnel kunnen communiceren. Snellius, vorig jaar feestelijk in gebruik genomen, behoort als hij eind 2023 op volle capaciteit draait tot de top-100 krachtigste computers ter wereld. Hij beslaat nu bijna een volledige gang, is verdeeld over 25 kasten – ‘racks’ – en heeft 6,1 petaflop per seconde aan rekencapaciteit. „Het betekent dat de computer meer dan zes miljoen miljard berekeningen per seconde kan doen”, zegt Codreanu. Er staan twee uitbreidingen op het programma, het wordt 21 petaflop per seconde. Logisch dat juist supercomputers de modernste koeltechnologie gebruiken. „Onder onze voeten ligt een leidingenstelsel. Het is een gesloten systeem, met aftakkingen naar elk rack”, zegt Walter Lioen, afdelingshoofd onderzoeksdiensten bij SURF, terwijl hij een van de kasten opent. In Snellius worden verschillende typen waterkoeling gecombineerd. „De racks met cpu’s, het meestgebruikte type processor, worden gekoeld met water in de achterdeur, zoals een radiator in een auto. Dit is technologie die ook bij een vorige supercomputer al werd gebruikt en nu  gemeengoed is in datacentra.” Binnen in de systemen zijn nog steeds ventilatoren aan het werk, die tezamen een oorverdovend geluid produceren. Het rack met gpu’s – grafische processoren die voor machine learning  heel geschikt zijn – heeft hypermoderne directe waterkoeling: koperen buisjes zigzaggen door het systeem, vlak langs de verschillende onderdelen op de printplaten. „Dit gpu-rack is ook voor onze leverancier Lenovo het nieuwste van het nieuwste”, zegt Lioen. „Voor de racks met cpu’s was deze directe waterkoeling nog niet beschikbaar, voor de nieuwe racks die eind dit jaar komen wel.” Datacentra slurpen energie, alleen het rack met gpu’s van Snellius verbruikt op volle capaciteit al 70 kilowatt – een doorsnee laptop vraagt zo’n 70 watt. Het energieverbruik maakt datacentra de laatste jaren controversieel. Een nieuw datacentrum kan niet zomaar meer worden aangesloten op het energienet, er is te weinig capaciteit beschikbaar. Ook verbruiken ze soms heel veel duurzaam opgewekte energie, die dan niet beschikbaar is om de rest van Nederland te verduurzamen. Vooral de komst van de allergrootste datacentra, ‘hyperscales’, wordt daarom sceptisch ontvangen. „Als je veel rekenkracht nodig hebt, is veel energie verbruiken niet te vermijden”, zegt Lioen. „Toch zijn de efficiëntieslagen die computers als deze maken indrukwekkend. Dit is de zevende generatie wetenschappelijke supercomputer in Nederland. Met elke generatie komt er 10 keer meer rekenkracht bij, maar het energieverbruik blijft vrijwel gelijk.” Energieverbruik hangt sterk samen met koeling. Lange tijd werden datacentra enkel met lucht gekoeld. Van grote airconditioners in de gangen tot kleine ventilatoren in de systemen zelf. Lucht is veilig, maar jaagt het energieverbruik enorm aan. Water kan vier keer meer warmte per kilo opslaan dan lucht. „Als vuistregel kun je stellen dat je boven op de energie om het systeem te draaien nog 60 procent extra energie nodig hebt voor koeling als je met lucht koelt”, zegt Lioen. „Koel je met koud water dan is dat 40 procent extra, met warm water zoals wij hier gebruiken nog maar 20 procent.” Het risico is niet helemaal nul, er kan altijd iets breken Walter Lioen afdelingshoofd Met 22 graden gaat het water Snellius in, opgewarmd tot ongeveer 32 graden komt het er weer uit. „Bij koudwaterkoeling ben je nog energie kwijt aan het afkoelen van het water, hier gebeurt dat vrijwel gratis omdat de buitentemperatuur bijna altijd lager dan 30 graden is”, zegt Lioen. „Er is wel nog energie nodig om het water rond te pompen.” Met de restwarmte worden andere gebouwen op het Science Park verwarmd. Water klinkt als een uitstekende oplossing. Toch zou een lek een duur grapje zijn – Snellius kost 20 miljoen euro. „Het risico is niet helemaal nul, er kan altijd iets breken”, zegt Lioen. „Maar dit is echt een ander verhaal dan waterkoeling die mensen soms thuis met rubberen slangen in hun computer knutselen. Het gaat hier door  koperen leidingen en alle aansluitingen hebben speciale no drip-technologie.” Zal het water nog verder oprukken? „Er bestaan al systemen die volledig ondergedompeld zijn, dan liggen de computers in een soort aquarium met speciale koelvloeistof”, zegt Lioen. „De apparatuur is dan natuurlijk goed geseald, maar toch lijkt het me voor onderhoud een enorm gedoe. Ik geloof er nog niet zo in, maar wie weet.”  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

||https://www.nrc.nl//nieuws/2022/08/08/er-zigzagt-water-door-de-hete-supercomputer-zonder-kan-ie-niet-a4138403
2022-08-08||Apocalyptische dromen en pratend vuilnis op Festival Boulevard||Festival Boulevard begint met een ritje met de pendelbus naar Rosmalen. Het Bossche theater- en dansfestival kent weliswaar een aangenaam gemoedelijk festivalhart, in het Zuiderpark, waar in tenten kleinere voorstellingen staan, maar spreidt zich ook uit tot locaties elders in en ver buiten de stad. In theater Perron-3 in Rosmalen speelt het raadselachtige The making of Berlin van het Vlaamse gezelschap Berlin, dat naam maakte met de producties Zvizdal en True Copy. In een op een doek op het podium geprojecteerde film is te zien hoe het gezelschap gaat samenwerken met Friedrich Mohr, een Duitser op leeftijd, die in de oorlog ‘orkestregisseur’ was bij de Berliner Philharmoniker („een soort roadie”). Volgens Mohr zou er in mei 1945 een kort concert plaatsvinden (Siegfrieds treurmars uit de Götterdämmerung van Wagner) in de zwaar gebombardeerde stad, waarbij het orkest verdeeld zou worden over bunkers en met veldtelefoons contact zou hebben. Zijn droom is om dat apocalyptische concert alsnog uit te voeren. Het gezelschap gaat proberen dat te realiseren. In de documentaire, de ‘making of’, zien we regisseur Yves Degryse contact leggen met de Vlaamse Opera en Vlaamse radio en gesprekken voeren met de fascinerende Mohr, die lijdt onder zijn verleden in het orkest, waar joodse orkestleden werden weggestuurd. De krukkige opbouw van de documentaire, die veel te raden laat, loopt gelijk op met het koddige gedrag van de theatermakers. Mohr wordt daarentegen een steeds ontroerender figuur, dankzij een ontmoeting met een oude vriend en de tragiek rond zijn vrouw. Tot het moment dat de film een grote wending neemt, die het verhaal op zijn kop zet. De focus wordt verlegd naar de vorm van dit project en de vraag wat feit en wat fictie is. Waar en hoe lopen verbeelding en werkelijkheid in elkaar over? De levensloop van Mohr en zijn wens het einde van de wereld te bezingen raken ondergeschikt aan wat de makers zelf aan het doen zijn. Jammer, want minder interessant. Tegelijk realiseer je je als kijker hoe vernuftig gelaagd deze productie is opgezet. Razend knap, al resteert na afloop ook een gevoel van lege virtuositeit. Op het podium worden er ook in praktische zin meerdere lagen gecreëerd, door het live toevoegen van extra beelden en het gebruik van een tweede doek op het achterpodium. Die theatrale symboliek komt niet erg uit de verf, al kan dat liggen aan de technische problemen waar Berlin bij de uitvoering donderdag mee kampte. Boulevard geeft ruimte aan makers om grenzen op te zoeken en terrein te verkennen, en dat levert doorgaans spraakmakend theater op. Maar veel werk oogt dit keer pril of onvolgroeid. Dat maakt deze editie teleurstellend. Het festival had daarbij de pech dat een potentieel interessante voorstelling, Infinity Chan van het Zuidelijk Toneel, nog niet af is en zich beperkt tot try-outs. Een voorbeeld van een tegenvallend werk is De Volle Vuilkar van Schippers&VanGucht. Het prikkelende concept – vuilnis horen praten over hun afgeschreven levens – is beter dan de uitwerking. Spannend is het nog wel om in een echte vuilniswagen gepropt te worden, naast een bak bewerkt afval. De tekst van Abdelkader Benali is echter te gewild filosofisch voor de omstandigheden en de houtje-touwtjetechniek (licht, het doen beweging van de spullen) doet het sprookje geen recht. Alleen de fiets hoor je met aanstekelijk esprit een nieuw leven opeisen. Een van de beloftevollere kleinere voorstellingen is Kiss the earth, you scum, waarin Karlijn Hamer opereert als het ruige nichtje van Naomi Velissariou: teksten zingend over een beat. Met het verschil dat Hamer een stuk primitiever klinkt. Haar woede over alles wat er mis is in de wereld smijt ze de bezoekers, staand rond een verhoogd podiumpje, recht in het gezicht, daarbij geregeld stampend en tapdansend op metalen platen. Met medeperformer Julie Kurris creëert ze een intense punkvibe: „I’m gonna make you feel like shit!” Eenzelfde soort furieuze energie, maar dan perfect gestroomlijnd, etaleert de Britse choreograaf Joseph Toonga in Born to exist. Zijn drie danseressen maken slaande en korte, felle bewegingen over een minimalistisch geluidsdecor en roepen onder meer „Fuck you” tegen het publiek. Meest ongemakkelijk wordt het als de zwarte vrouwen apen imiteren en ‘hoehoe’-keten slaken. Ook van deze kwaadaardige uitbeelding van racisme komen de danseressen terug als ongenaakbare, zelfbewuste vrouwen. Loffelijk is dat Boulevard op een buitenpodium in het Zuiderpark volop gratis voorstellingen programmeert. Voornamelijk dans, zoals Rise van de Spaanse Wonderground Company, waarbij de twee dansers in een pakkend, dramatisch duet eerst instortten en dan opnieuw ontdekken wat het is om mens te zijn. Even prettig is de overloop voorstelling die op eerdere festivals in première ging, zoals het intense  NarcoSexuals van Dries Verhoeven en Exit van Circumstances en Piet van Dycke. „Het heet Exit, daarom lopen ze steeds door die deuren”, fluistert een hele rij dames achter mij aan elkaar door, bij aanvang van de voorstelling. Inderdaad. Op het podium staat een gebouwtje in u-vorm, met vijf deuren, aanvankelijk benut voor sierlijke looppatronen. Het deel in het midden blijkt een muur die aan de bovenkant om zijn as kan draaien als een rad. De vier dansers benutten die werveling op alle mogelijke manieren: om zich op te laten hijsen en op het dakje ernaast te springen, om over heen te lopen en om op te balanceren, als een surfboard hoog in lucht. Solo, met twee en uiteindelijk met zijn vieren voeren ze er verbluffende, gevaarlijk ogende acrobatische toeren op uit. De Vlaamse choreograaf Piet Van Dycke (1996), alom geroemd als aanstormend talent sinds hij in 2018 in Tilburg afstudeerde, vroeg dan ook vier dansers met een circus-achtergrond voor deze voorstelling. Hun dubbele talent maakt Exit tot een opwindend uur fysieke krachtpatserij – en dat ook nog op de mooiste plek in het Zuiderpark, midden in een dichte kring populieren. Berlin: ‘The making of Berlin’ 
●●●●● Oscar Kocken & Lucas de Waard: ‘1’ 
●●●●● Karlijn Hamer: ‘Kiss the earth, you scum’ 
●●●●● Circumstances/ Piet Van Dycke: ‘EXIT’ 
●●●●● Schippers&VanGucht: ‘De Volle Vuilkar’ 
●●●●● Joseph Toonga: ‘Born to exist’ 
●●●●● Laika & hetpaleis/ Michai Geyzen: ‘Vuur/toren (6+)’ 
●●●●● Het Zuidelijk Toneel/ Club Gewalt: ‘Drei, vier, flirt mit mir’ 
●●●●● King Sisters: ‘Rebuilding a voice’ 
●●●●● Kristel van Issum, Martin Kers en Han Stubbe/ DansBrabant:  ‘#Catalog of Shadows II’ 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/08/apocalyptische-dromen-en-pratend-vuilnis-op-festival-boulevard-a4138402
2022-08-08||Historisch laag waterpeil van stuwmeer bij Las Vegas legt voor de vierde keer lichaamsresten bloot||Door het historisch lage waterpeil van een Amerikaans stuwmeer kunnen mogelijk decennia-oude misdrijven of vermissingszaken worden opgelost. In een door droogte geteisterd recreatiegebied op ruim dertig minuten rijden van Las Vegas zijn afgelopen weekend opnieuw menselijke resten aangetroffen. Sinds mei zijn al vier keer skeletresten ontdekt in de wateren van Lake Mead, het grootste kunstmatige stuwmeer van het land. Door de uitzonderlijke droogte zijn de waterstanden dit jaar gedaald tot het laagste niveau sinds het reservoir in de jaren dertig werd gevuld, melden Amerikaanse media. De toezichthouders van het park kregen zaterdagochtend rond 11.15 uur een telefoontje over de vondst van skeletresten op een strandje, waarna een duikteam de overblijfselen veiligstelde. Sectie moet nu uitwijzen wanneer en hoe de persoon is overleden. Intussen buigt de politie zich over een lijst met vermiste personen. Bij zeker één eerdere vondst in Lake Mead vermoedt de politie dat er sprake is van een misdrijf. Op 1 mei werd het lichaam van een man ontdekt in een metalen vat. Hij had een schotwond, waarop direct een moordonderzoek is opgestart, zei politiechef Jason Johansson tegen CNN. Een lijkschouwer heeft vastgesteld dat de man tussen de jaren zeventig en tachtig om het leven moet zijn gekomen. Een week later werden de autoriteiten opnieuw gealarmeerd over de vondst van stoffelijk overschot. In een baai in het gebied waren skeletresten gevonden, die na sectie afkomstig blijken te zijn van iemand tussen de 23 en 37 jaar oud. En op 25 juli werden op een strandje wederom overblijfselen gevonden. Hoe deze twee personen om het leven zijn gekomen, is nog onduidelijk. Is de maffia, die in de jaren zeventig en tachtig floreerde in Las Vegas, verantwoordelijk voor de dood van deze vier personen? Of behoren de lichamen toe aan mensen die zijn verdronken toen het waterpeil nog hoog was? In Amerikaanse media wordt gespeculeerd over de doodsoorzaak en de mogelijke betrokkenheid van de georganiseerde misdaad.  Volgens voormalig burgemeester van Las Vegas, Oscar Goodman, is Lake Mead „geen slechte plek om een lichaam te dumpen”. Historicus Geoff Schumacher, directeur van een maffiamuseum in Las Vegas, trekt de maffia-theorie maandag tegen NBC News in twijfel. Hij noemt het onwaarschijnlijk dat leden van de maffia lichamen zo dichtbij Las Vegas zouden hebben gedumpt, omdat ze van de radar van de politie wilden blijven. Intussen blijft het waterpeil van Lake Mead dalen en vrezen de autoriteiten dat er de komende tijd nog meer menselijke resten worden ontdekt. Momenteel is het waterpeil ongeveer 317 meter boven zeeniveau, zo’n 50 meter lager dan in 1983. Zakt de waterstand nog iets verder, tot zo’n 305 meter, dan kan de waterkrachtcentrale geen stroom meer genereren. Wetenschappers wijten het lage waterpeil aan de opwarming van de aarde. Het westen van de Verenigde Staten is de afgelopen dertig jaar een stuk warmer en droger geworden.||https://www.nrc.nl//nieuws/2022/08/08/historisch-laag-waterpeil-in-amerikaans-stuwmeer-legt-voor-de-vierde-keer-lichaamsresten-bloot-a4138399
2022-08-08||Brits museum geeft Benin-bronzen terug aan Nigeria|| Britse roofkunstspecialisten juichen: voor het eerst zal een door de Britse overheid gefinancierd museum geroofde Benin-bronzen teruggeven aan Nigeria. Het gaat om een collectie van 72 voorwerpen van het Horniman Museum, een natuurhistorisch en antropologisch museum in Londen dat vorig jaar in Groot-Brittannië tot ‘museum van het jaar’ is uitgeroepen. Naast twaalf bijzonder waardevolle bronzen helmen en reliëfs retourneert het museum ook een altaarstuk en alledaagse voorwerpen zoals waaiers en manden en een sleutel „van het paleis van de koning”. In een zondag gepubliceerd persbericht staat dat het Horniman in januari een restitutieverzoek ontving van de Nationale Commissie voor Musea en Monumenten in Nigeria. Onderzoek maakte vervolgens duidelijk dat de voorwerpen met geweld zijn verkregen, stelt Eve Salomon, voorzitter van de raad van toezicht van het museum.  Na extern overleg met „bezoekers, schoolkinderen, academici, erfgoedprofessionals en kunstenaars in Nigeria en het Verenigd Koninkrijk” kwam het bestuur tot de conclusie dat teruggave „moreel gepast is”. Britse militaire troepen namen in 1897 Benin City in en verwoestten bij deze strafexpeditie het koninklijk paleis, waarbij zo’n 10.000 reliëfs, heiligdommen en gebeeldhouwde ivoren voorwerpen werden buitgemaakt. Deze schatten zijn op grote schaal verhandeld en verworven door Europese en Amerikaanse musea.  De universiteiten in Oxford en Cambridge maakten vorige week bekend dat ze hun Benin-collecties zullen teruggeven. Blijft de vraag wat het British Museum gaat doen. Met 900 objecten is de Londense instelling eigenaar van de grootste Benin-collectie ter wereld. Tot nu toe heeft het museum teruggaveverzoeken genegeerd en wilde het alleen praten met Nigeria over „onderzoeks- en culturele uitwisselingsinitiatieven”. In The Guardian noemt Dan Hicks, hoogleraar hedendaagse archeologie aan de Universiteit van Oxford, de beslissing van het Horniman Museum van „immens belang”. Volgens Hicks, die een boek over de Britse roofkunst publiceerde met de titel Brutisch Museums, is de weigerachtige opstelling van het British Museum onhoudbaar: „Met elke dag van niets doen en elke dag proberen vast te houden aan de oude argumenten, maakt het museum zichzelf alleen maar meer en meer irrelevant.”  Een messing plaquette met daarop een krijgsheer en een militaire priester die een leren geschenkendoos draagt.   Foto Dani Tagen/ Horniman Museum and Gardens Vanwege hun grote financiële waarde op de kunstmarkt zijn Benin-bronzen de afgelopen jaren uitgegroeid tot een toetssteen voor de bereidheid van westerse musea om in het koloniale tijdperk geroofd Afrikaanse erfgoed terug te geven. Langjarig verzet tegen teruggave is de afgelopen jaren onder politieke en publieke druk verkruimeld. Duitse overheidsmusea en het Metropolitan Museum in New York maakten vorig jaar bekend Benin-bronzen te restitueren. De vier Nederlandse volkenkundige musea, met samen zeker 114 geroofde Benin-objecten in de collecties, hebben laten weten teruggaveverzoeken welwillend te zullen behandelen.||https://www.nrc.nl//nieuws/2022/08/08/brits-museum-geeft-benin-bronzen-terug-aan-nigeria-a4138401
2022-08-08||Niet eerder was het tijdens de vakantie zó druk op Europese wegen||Niet eerder heeft de ANWB zo’n drukke zomer gezien. Dat bevestigt een woordvoerder van de ANWB maandag na berichtgeving in het Algemeen Dagblad. Bij de alarmcentrale kwamen sinds eind juni 440.000 meldingen binnen. Er werden 30 procent meer pechgevallen geregistreerd dan in 2019, de laatste zomer zonder coronabeperkingen. Ook staan er vaak honderden kilometers file, en niet meer alleen op zaterdagen.  „Mensen zijn de zwarte zaterdag dit jaar gaan mijden”, zegt Arnoud Broekhuis van de Verkeerscentrale. In voorgaande jaren wilden mensen vaak niet afwijken van vertrek op de eerste weekenddag – accommodatieverhuur is vaak van zaterdag tot zaterdag – maar nu zijn ook vrijdag, zondag en maandag dagen van topverkeersdrukte. „Gisteren was er ruim twee uur vertraging tussen de Deense grens en Hamburg, dat is veel voor een zondag”, zegt Broekhuis.  Redenen voor de drukte zijn, behalve het opheffen van de coronamaatregelen, de grote drukte op Schiphol en het feit dat mensen intercontinentale reizen vaak toch nog risicovol vinden, zegt Broekhuis. „Daarnaast komen er ook elk jaar meer auto’s en mensen bij.”  Het hoogseizoen zorgt ook voor „uitdagingen”, zegt de ANWB-woordvoeder. In Frankrijk worden auto’s met pech bijvoorbeeld vaak naar een garage gebracht, maar die kampen daar met personeelstekorten. Huurauto’s zijn vanwege de schaarse onderdelen moeilijker te vinden. Daardoor moeten vakantiegangers soms langer wachten op hulp.  Uit onderzoek van het Nederlandse Bureau voor Toerisme en Congressen bleek begin juli dat meer dan driekwart van de duizend ondervraagde Nederlanders deze zomer op vakantie gaat. Uit een enquête van de ANWB bleek in juni al dat driekwart van de ondervraagden vakantieplannen had voor deze zomer. Wel zeiden ze dichterbij huis te willen blijven, vanwege het gevaar van een mogelijke coronagolf, de hoge brandstofprijzen en inflatie. ||https://www.nrc.nl//nieuws/2022/08/08/niet-eerder-zulke-vakantiedrukte-op-europese-wegen-a4138397
2022-08-08||Opinie | Stikstofoverleg met boeren is  failliet van  poldermodel||Het poldermodel maakt sinds mensenheugenis onderdeel uit van het Nederlandse bestuurlijke bestel. Na het baanbrekende ‘Akkoord van Wassenaar’ wordt de schoonheid van een moeizame onderhandeling gevierd en wordt het compromis bewierookt. Geheel in de traditie van het model dat zijn oorsprong kent in de tijd van de drooglegging van talrijke polders, worden bestuurlijke conflicten getemperd door alle belanghebbenden om tafel te verzamelen en  met elkaar te onderhandelen totdat er witte rook is.  Abush Derks is politicoloog en studeerde af op de legitimiteit van het poldermodel. Het poldermodel is echter niet boven elke twijfel verheven, integendeel. Zo verzette Klaas Dijkhoff  zich ooit tegen de gedachte dat hij als Kamerlid door de zogenaamde klimaattafels met een voldongen feit werd geconfronteerd, waardoor diezelfde tafels de facto een soort uitvoerende macht zouden worden. Dijkhoff werd vervolgens verweten zich op een on-Nederlandse manier van het compromis af te keren. Kanttekeningen bij het poldermodel zijn echter gevarieerder. Zo worden er sinds de ontzuiling al twijfels geplaatst bij de legitimiteit van een akkoord dat door ministers met belangenorganisaties wordt gesloten. Die twijfels zijn onder andere gericht op de vraag welke organisaties geïnstitutionaliseerd zijn en daardoor toegang hebben. Tevens worden vakbonden  er regelmatig van beticht onvoldoende representatief te zijn voor de machtspositie die ze in het Nederlandse bestel toegekend wordt.  De meest recente uitwas van het poldermodel is de introductie van Johan Remkes als bemiddelaar om de stikstofdiscussie te sussen. Op de persoon van Remkes is zowel terecht als onterecht het een en ander af te dingen, maar wellicht nog kwalijker is de vanzelfsprekendheid waarmee het polderen tot een doel in plaats van een middel verheven wordt. Het is nog maar de vraag  of er binnen het kabinet overeenstemming is over de insteek en het mandaat van de stikstofbemiddelaar; de geest terug in de fles zien te krijgen of toch terug naar de tekentafel? Welk van de twee smaken het ook mag zijn, in beide gevallen is sterk te betwijfelen of polderen het aangewezen instrument is. De pretentie dat er op deze manier gelegenheid tot inspraak/bijsturen is, is een onjuiste. Het herzien van het reeds aangekondigde beleid – los van elk inhoudelijk oordeel – zou niet met de vertegenwoordigers van welk particulier belang dan ook moeten worden bediscussieerd. Er is maar één vergaderzaal die zich voor een dergelijke discussie leent en dat is de nationale vergaderzaal.  Dan was er nog de commotie over het niet aanvaarden van de uitnodiging van Remkes door diverse organisaties, die was nogal bevreemdend en tegelijkertijd ronduit gênant. Dat we kennelijk op het punt gekomen zijn dat nota bene de premier organisaties moet smeken om aan tafel plaats te nemen omwille van het gesprek is niets minder dan een brevet van onvermogen. Polderen mag dan wel tot onderdeel van onze institutionele gereedschapskist zijn vervaardigd, het politieke primaat ligt nog altijd bij onze beide Kamers. Maatschappelijk draagvlak creëren is prijzenswaardig, maar dat zou aan de voorkant plaats moeten vinden, niet achteraf als een noodrem. Wanneer de uitvoerende macht er niet in slaagt om uitvoering te geven aan hetgeen draagvlak heeft in beide Kamers, zit er niets anders op dan een gang terug naar de Staten-Generaal. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/08/stikstofoverleg-met-boeren-is-failliet-van-poldermodel-a4138400
2022-08-08||Hoe romantische schilders in de 19de eeuw de reislust naar exotische oorden aanwakkerden||Ergens in de buurt van Rome hobbelt een ossenkar over de begroeide rotsen van een natuurlijk bruggetje. De ondergaande zon baadt het achterliggende Romeinse heuvellandschap in een oranje gloed. Plak er de hashtags #Goldenhour en #Wanderlust op en de connectie tussen dit negentiende-eeuwse schilderij van Pierre Louis Dubourcq en de socialemediaposts van hedendaagse reisinfluencers is snel gelegd. Het Dordrechts museum mikt met de tentoonstelling Wanderlust op een breed publiek en lokt deze door de landschapsschilderijen van reislustige schilders uit de negentiende eeuw in een universele context de plaatsen. Wie voelt zich nou niet aangetrokken tot de romantiek van de heuvels, de bergen, de zee en de wijngaarden? Net als reisprogramma’s of reisvloggers je het gevoel kunnen geven op vakantie te gaan zonder echt te vertrekken, probeert ook het Dordrechts Museum de nieuwsgierigheid naar het onbekende te prikkelen. De tentoonstelling is gecentreerd op, wat voor de eenvoud „Nederlandse schilders” worden genoemd, die in de negentiende eeuw voor uiteenlopende redenen in het buitenland aan het werk gaan. De nadruk ligt op het avontuur dat de voornamelijk welgestelde mannen aangingen en de ontwikkeling die de kunstenaars doormaakten alvorens ze ‘volleerd’ huiswaarts keerden. Bij het allereerste schilderij waar je tegenaan loopt in de tentoonstelling blijkt echter al dat de kunstenaars regelmatig dusdanig onder de indruk waren dat ze helemaal niet meer terugkwamen. De Dordtenaar Abraham Teerlink arriveerde na het winnen van de Prix de Rome in 1808 via Parijs in Italië, daar trouwde hij achtentwintig jaar later met de Toscaanse schilder Anna Muschi en produceerde in hetzelfde jaar Gezicht op Florence vanaf S. Miniato (1836). In 1857 stierf hij in Rome na een half leven in Italië. Ook Arnhemmer Antonie Sminck Pitloo schilderde eerst het prachtige La Grotta di Posillipo (1826) voordat hij elf jaar later in Napels overleed. Wanderlust beperkt zich echter niet tot de Italië-migranten. Die bestemming was gebruikelijk onder meer vanwege de Grand Tour-traditie waarbij veelbelovende kunstenaars die kant op werden gestuurd om te leren van de oude meesters. Dat er nog veel meer ondernomen werd, komt duidelijk terug in de vele reisbestemmingen waarin de expositie is opgedeeld. Zo trokken schilders op eigen houtje naar kunstenaarskolonies in Frankrijk om inspiratie bij elkaar en de natuur te vinden (zoals Willem Roelofs en Jacob Maris) of naar Praag om het stedelijk landschap in te kaderen (Jacob Abels). Weer anderen bleven dichter bij huis en vonden in de Rijn of Maas al een onuitputtelijke inspiratiebron (Barend Cornelis Koekkoek). Een enkeling stak de oceaan over om ook het Amerikaanse landschap te verbeelden (Alexander Wüst). Ook Suriname en Nederlands-Indië komen als reisbestemming aan bod,  al is het duidelijk dat de curatoren hiermee worstelden. Er is immers nogal een machtsverhouding in het spel tussen kolonist en koloniën. Dit probeert de tentoonstelling op te lossen door ook kunstenaars uit de betreffende gebieden zelf te presenteren. Het resultaat is een raar  contrast. Waar bij de schilderijen gemaakt in de andere landen de romantische noot de boventoon voert, worden onder de paraplu van Suriname bijvoorbeeld botanische studies getoond van Elisabeth Johanna Koning. Bij Nederlands-Indië vallen vooral de twee levensgrote portretten van de Javaanse schilder Raden Saleh Sarief op, gemaakt door de Duitse schilder Johann Karl Bähr. De twee schilderijen van vulkaanuitbarstingen van de Javaanse schilder zelf vallen daarnaast een beetje weg. Je vraagt je af wat de curatoren hier wilden. Uitleg is er overigens volop. Bij praktisch elk schilderij wordt met minimaal tien regels toegelicht   hoe de schilder tot het werk kwam en welke  reis  daarvoor afgelegd was. Er wordt daarbij niet geschuwd om de romantische bubbel te barsten door er bijvoorbeeld op te wijzen hoe Alexander Wüst heel bewust zijn imago van doorgewinterde reiziger cultiveerde. Of hoe August Legras zichzelf zag als iemand die de realiteit boven de verbeelding prefereerde maar toch de Europese invloed in zijn schilderijen van het Algerijnse en Tunesische landschap zorgvuldig buiten beeld liet, om zo een onverstoorde fantasie in stand te houden. Wanderlust slaagt erin om de reislustigheid van de kunstenaars over te brengen en verleid de bezoeker zowel in beeld als begeleidende tekst. De opzet van de tentoonstelling maakt dat je op een relatief bescheiden oppervlak ontzettend veel verschillende reizen en personages tegenkomt. Bijzonder zijn de woeste schilderingen van de Noorse kust door Betzy Akersloot-Berg die in Nederland vooral bekend is van haar schilderingen van het Vlielandse wad, normaal gesproken te zien in het Tromp’s Huys in Oost-Vlieland. De dreigende luchten en klotsende golven vormen een mooi contrast met de zonnige idylles uit Zuid-Europa.  Wanderlust. Nederlandse kunstenaars op reis 1800-1900.  Te zien t/m 8/1/23 in het Dordrechts Museum. Inl: dordrechtsmuseum.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/08/hoe-romantische-schilders-in-de-19de-eeuw-de-reislust-naar-exotische-oorden-aanwakkerden-a4138398
2022-08-08||Eerste twee kinderen Toeslagenaffaire terug bij ouders met behulp van Ondersteuningsteam||Twee kinderen van toeslagenouders zijn onder begeleiding van het landelijke Ondersteuningsteam Uithuisplaatsingen Toeslagenaffaire weer terug naar huis gegaan. Dat bevestigt projectleider Judith Peeters van het door de overheid opgezette team maandag na berichtgeving van de Volkskrant. Een 12-jarige jongen gaat terug naar zijn moeder. Ook gaat een kind van 16 jaar, dat al in het proces van terugplaatsing zat toen het Ondersteuningsteam ging helpen met de begeleiding, terug naar huis. Het Ondersteuningsteam helpt sinds april gedupeerde gezinnen van wie de kinderen uit huis zijn geplaatst, vanwege problemen die direct of indirect met de kindertoeslagenaffaire te maken hebben. Zo worden ouders bijvoorbeeld ondersteund bij het aanvragen bij de rechter van herziening van een uithuisplaatsing, en in het contact met jeugdzorg en gemeenten. De begeleiders van het Ondersteuningsteam besluiten zelf niet over de terugplaatsingen, dat is aan Jeugdzorg.  Tot nu toe hebben ruim 140 ouders aangeklopt voor hulp, voornamelijk alleenstaande moeders. Volgens het CBS zijn er tussen 2015 en 2021 meer dan 1.600 kinderen van gedupeerden in de Toeslagenaffaire uit huis geplaatst.  Overigens is terugplaatsing niet altijd het gewenste resultaat van het Ondersteuningsteam, laat projectleider Peeters weten. „Er is een maatschappelijke en politieke druk dat alle kinderen zo snel mogelijk naar huis zouden moeten, maar dat is niet overal het beste. Soms zitten kinderen al lange tijd bij een voogd of kunnen ze niet terug. Er zijn ook veel onderliggende resultaten die we helpen behalen, zoals contactherstel of emotioneel herstel.” In september komt het landelijke team met een voorlopig resultatenrapport.  In Nederland worden jaarlijks ongeveer twintigduizend kinderen uit huis geplaatst. De oorzaken daarvan zijn niet altijd even duidelijk te herleiden. Ook de cijfers van het CBS geven geen inzicht in de oorzaken van de uithuisplaatsingen, en ook niet in een eventueel verband tussen de uithuisplaatsing en de toeslagenaffaire. Wel is bekend dat schuldproblematiek en andere financiële zorgen kunnen leiden tot onder andere stress, depressie en slechtere besluitvaardigheid - wat weer gevolgen kan hebben voor de zorg voor een kind.||https://www.nrc.nl//nieuws/2022/08/08/eerste-twee-kinderen-toeslagenaffaire-terug-met-behulp-van-ondersteuningsteam-a4138394
2022-08-08||Tegenstrijdigheid is het woord van Derk Sauers televisieavond|| Rusland, ‘de Rus’ valt onmogelijk  in een televisiebeeld te vangen, daarvoor is het land, het volk te veelzijdig en complex. Goed of fout, aanvaller of bevrijder, winnaar of verliezer. Tussen het zwart-wit zit een hoop grijs. Dat kun je ook zeggen van de man die zondagavond in Zomergasten over zijn tweede vaderland sprak. Derk Sauer (69) woont en werkt al 32 jaar in Rusland waar hij eigenaar en uitgever is van onder meer The Moscow Times.  Woonde en werkte, want sinds Rusland Oekraïne binnenviel zijn media die dat een ‘invasie’ of een ‘oorlog’  noemen verboden in het land. Sauer en een deel van zijn redactie werken nu vanuit Amsterdam.  In de ondertitel stond Derk Sauer steeds aangeduid als journalist en ondernemer. En elk van die ‘identiteiten’ leidde tot vragen bij presentator Janine Abbring. Op z’n negentiende zat Derk Sauer in Ierland, niet om te studeren zoals zijn ouders dachten, maar om van nabij te volgen hoe de strijd tussen de katholieken en protestanten daar verliep. De film Belfast  brengt hem terug naar die jaren. Hij leerde er dat de ‘goeden’ elkaar soms nog grimmiger uitmoorden dan de vijand. De goeden, dat waren de arbeiders en Sauer kwam hun   katholieke emancipatiebeweging  steunen. Hoe ‘onafhankelijk journalistiek’ en neutraal zat hij daar precies, vroeg Abbring. Hij hield  het erop dat hij een  „revolutionair met een pen” wilde zijn. Maar het antwoord op de vraag waar hij eigenlijk naar toeging met een  auto vol wapens, dát kwam  niet.  Zijn tweede identiteit, die van ondernemer, kwam ter sprake na een fragment uit Citizen K. Begin jaren negentig, de Sovjet Unie was uit elkaar gevallen. Het is chaos, en uit die chaos weten handige mensen munt te slaan. Michail Chodorkovski maakte fortuin door computers uit het Westen te importeren. Daarna stapte hij in de olie-business en groeide uit tot een van de rijkste oligarchen. Abbring vraagt wat de definitie is van oligarch en of Derk Sauer er niet zelf ook een is. Hij viel met zijn neus in de boter, zei hij zelf, toen hij precies in die tijd in Moskou een „mediabedrijfje” opzette. Toen dat succesvol werd, maakte hij diezelfde Michail Chodorkovski aandeelhouder omdat hij hem kon beschermen tegen de Russische maffia. Hier blijkt dat de „wilde tijd” die Sauer in Rusland beleefde, voor Nederlandse oren en ogen nauwelijks te verbeelden is. Niet dat hij niet zijn best doet om zoveel mogelijk kanten te laten zien van Rusland en de Russen. De roekeloosheid waarmee het bevroren Baikal-meer wordt gebruikt als snelweg, ook als het allang dooit. Maar het lukt niet om woorden te geven aan wat we in Aquarela  zien gebeuren – auto stort in wak, twee mannen spartelen tussen de ijsschotsen, een dode dobbert onder het ijs. De natuur is „overweldigend”, de mensen zijn „fatalistisch”, en voor het verlangen naar dat land bestaat alleen een Russisch woord dat veel sterker is dan heimwee.  Het gevoel kruipt „in de botten en het bloed” en het werd bij hem aangewakkerd door te kijken naar Garagenvolk, waarin we Russen zien fitnessen, mijmeren, lallen, zingen en op het leven toosten in hun garages. „Zo Russisch.” Tegenstrijdigheid is het woord van Sauers televisieavond. De ondernemende journalist (of journalistieke ondernemer) liet zien dat het slechte kan leiden tot goede resultaten; zoals in Over the Limit, waarin een jonge turnster tot grote successen wordt gemanipuleerd door vrouwelijke coaches. Dat je  medelijden kunt voelen met oud-president Boris Jeltsin in Putin’s Witnesses. Hij hielp Poetin in het zadel, maar kreeg niet eens een bedankje van hem. De zachte kant van een agressor, daar begon deze aflevering van Zomergasten mee. In The Occupant zien we beelden uit de telefoon van een Russische krijgsgevangene. Verjaarscadeau voor zijn dochtertje – een roze fiets. Familiefeestje. Dolle avond met makkers. Uniform aan. Vliegtuig in.  Oorlog.     
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/08/48873023-a4138395
2022-08-08||PostNL waarschuwt voor prijsverhoging vanwege inflatie||PostNL gaat ervan uit dat het de prijzen moet verhogen vanwege de „stijgende brandstofprijzen en hogere arbeidskosten”, zegt topvrouw van het bedrijf Henna Verhagen maandag in een persbericht bij de kwartaalcijfers. Het postconcern moest in de kwartaalcijfers voor de tweede keer dit jaar zijn winstverwachtingen aanpassen, omdat de resultaten van de afgelopen maanden tegenvielen. Dat had naast de inflatie ook te maken met het afschaffen van de coronamaatregelen, waardoor Nederlanders weer meer naar fysieke winkels gingen in plaats van producten online te bestellen.  PostNL verzond in het tweede kwartaal van 2022 12 procent minder postpakketten dan in dezelfde periode een jaar geleden. De winstprognose was aan het begin van dit jaar nog tussen de 210 en 240 miljoen euro, nu tussen de 145 en 175 miljoen euro. Verhagen noemt de macro-economische en geopolitieke situatie „uitdagend” voor een bedrijf in de logistiek.  Eerder deze maand kondigde PostNL aan dat alle bezorgers voortaan een vast contract aangeboden krijgen, in een poging nieuwe werknemers aan te trekken. In mei was er al een nieuwe cao afgesloten, waarin een loonsverhoging van 8 procent voor alle postbezorgers werd vastgelegd en staat dat sommigen recht hebben op een bonus tot 250 euro. Bob van Ierland, directeur post bij PostNL, zei dat de maatregelen hard nodig zijn om nieuwe postbezorgers te werven „in de huidige krappe arbeidsmarkt”. ||https://www.nrc.nl//nieuws/2022/08/08/postnl-waarschuwt-voor-prijsverhoging-vanwege-inflatie-a4138392
2022-08-08||China verlengt militaire oefeningen rond Taiwan||De Chinese krijgsmacht gaat toch door met militaire oefeningen rondom Taiwan. De gevechtssimulaties zouden zondag eigenlijk ten einde komen, maar worden nu toch voor onbepaalde tijd verlengd. Dat laat de verantwoordelijke krijgsmachtafdeling maandag weten, meldt persbureau Reuters. De jongste krijgshandelingen zullen aanvallen op zee en tegen onderzeeërs nabootsen. Er is niet aangegeven wanneer deze beginnen. Het militaire machtsvertoon is een reactie op het bezoek van de voorzitter van het Amerikaanse Huis van Afgevaardigden Nancy Pelosi, die vorige week daar onder meer de Taiwanese president Tsai Ing-wen ontmoette. Deze actie stuitte China tegen de borst, omdat Beijing het democratische land ziet als een afvallig onderdeel van China. De Chinese Communistische Partij zinspeelt al jarenlang op een ‘hereniging’ van het eiland met het Chinese moederland. Kort na het vertrek van Pelosi uit Taiwan begon China met militaire oefeningen, waarbij Chinese marineschepen de zeegrens van het land overstaken. Ook vlogen Chinese straaljagers door het Taiwanese luchtruim en werden ballistische raketten afgevuurd. Door de krijgsoefeningen werd Taiwan de facto van de buitenwereld afgesloten. Zondag waren nog 66 Chinese straaljagers en 14 marineschepen actief rond Taiwan. Maandag liet het Taiwanese ministerie van Transport en Communicatie weten dat het luchtruim grotendeels weer open is en dat er weer vluchten op het eiland kunnen worden uitgevoerd. Ook veel van de civiele scheepvaart is inmiddels hervat. In reactie op het Chinese wapengekletter heeft Taiwan aangekondigd komende dinsdag en donderdag artillerieoefeningen te gaan uitvoeren. Het Taiwanese ministerie van Buitenlandse Zaken veroordeelde maandag de Chinese legeroefeningen en betichtte Beijing van het bewust de confrontatie uitlokken.||https://www.nrc.nl//nieuws/2022/08/08/china-verlengt-militaire-oefeningen-rond-taiwan-a4138393
2022-08-08||Kerncentrale in Zaporizja weer beschoten, werknemer gewond||Op dezelfde dag dat het vertrek van vier nieuwe schepen vol graan uit Oekraïne liet zien dat het akkoord hierover vooralsnog standhoudt, heeft Oekraïne Rusland beschuldigd van „nucleaire terreur” wegens beschietingen van de belangrijke kerncentrale bij Zaporizja. Volgens de Oekraïense president Zelensky is deze kerncentrale vrijdag en zaterdag met Russisch raketvuur bestookt. Daarbij is een werknemer op de centrale gewond geraakt en is een van de leidingen voor stroomtoevoer beschadigd. Zelensky zei dat deze gevaarlijke aanvallen op de grootste kerncentrale van Europa aanvullende sancties tegen Rusland nodig maken. Maandagochtend liet het hoofd van de Russische bezettingsmacht in de regio Zaporizja aan het Russische staatspersbureau Interfax weten dat de kerncentrale „normaal opereert”. Gevaarlijk veel straling
Volgens autoriteiten in het door Rusland gecontroleerde gebied heeft juist Oekraïne zich schuldig gemaakt aan beschietingen en is daarbij een aantal kantoren bij de kerncentrale beschadigd. Het Internationaal Atoomenergie-agentschap heeft gewaarschuwd dat bij beschadiging van de reactor in Zaporizja gevaarlijk veel straling kan vrijkomen. Dit weekeinde zijn vier schepen met in totaal 170.000 ton graan, overwegend mais, vertrokken uit Oekraïense havens aan de Zwarte Zee. Dit gebeurde onder het akkoord dat onder auspiciën van Turkije en de Verenigde Naties is gesloten. Maandagochtend vertrokken opnieuw twee vrachtschepen met graan vanuit de Oekraïense havens, zo meldde het Turkse ministerie van Defensie. De vaartuigen zetten koers naar Italië en Turkije.  Vóór de Russische invasie in Oekraïne op 24 februari namen Rusland en Oekraïne samen een derde van de graanexport ter wereld voor hun rekening.||https://www.nrc.nl//nieuws/2022/08/08/kerncentrale-in-zaporizja-weer-beschoten-werknemer-gewond-a4138391
2022-08-08||Kremlin-kritische journalist Ovsjannikova veroordeeld tot huisarrest||						Dit blog is gesloten. 						De Russische journalist Marina Ovsjannikova is veroordeeld tot twee maanden huisarrest. Dat heeft een rechtbank in de Russische hoofdstad Moskou bepaald, zo meldden internationale persbureaus donderdag. Ovsjannikova verwierf bekendheid door live op televisie protest aan te tekenen tegen de Russische invasie in Oekraïne. Tegen haar liep een strafzaak vanwege het verspreiden van „valse informatie” over en het „in diskrediet brengen” van de Russische strijdkrachten.  Ovsjannikova werkt sinds april als correspondent in Moskou bij de Duitse krant Die Welt. Daarvoor was de 44-jarige journalist actief bij de Russische televisie. In die rol liep ze in maart — enkele weken na de Russische invasie in Oekraïne — met een protestbord door de studio tijdens een live nieuwsuitzending. Kijkers zagen haar boodschap „stop de oorlog. Geloof niet in propaganda. Hier wordt tegen u gelogen”. De actie ging de wereld over — een kritische noot over het Kremlin is op de Russische televisie uniek.  Vorige maand demonstreerde ze opnieuw, ditmaal met een spandoek waarop ze de Russische president Vladimir Poetin „een moordenaar” noemde en zijn soldaten „fascisten”. Woensdag werd Ovsjannikova gearresteerd nadat de politie een inval had gedaan bij haar thuis. Eerder kreeg ze een geldboete vanwege het „organiseren van een illegaal protest”. In Rusland is het verboden „desinformatie” over Russische overheidsdiensten te verspreiden. Daarop staat een maximale celstraf van vijftien jaar.

Marina Ovsjannikova  werkt voor de Duitse krant Die Welt. Foto Alexander Zemlianichenko/AP Photo

 Marina Ovsjannikova  werkt voor de Duitse krant Die Welt. Foto Alexander Zemlianichenko/AP Photo 						De ontploffingen die woensdag- op donderdagnacht klonken op een Wit-Russische militaire basis in de buurt van de Oekraïense grens zijn het gevolg van een „technisch ongeluk”. Dat stelt het Wit-Russische ministerie van Defensie volgens persbureau Reuters. Na middernacht waren ten minste acht explosies hoorbaar bij een door Rusland gebruikt militair vliegveld dat op dertig kilometer van de Oekraïense grens ligt verwijderd, in de plaats Zjabrovka. Volgens Reuters komen de kraters die de ontploffingen achterlieten sterk overeen met die op het militaire vliegveld op de Krim, van eerder deze week. Dat bewijst mogelijk dat dezelfde langeafstandswapens zijn ingezet die in staat zijn Russisch luchtafweer te omzeilen. Net als bij de aanval op de Krim eist Oekraïne niets op. Presidentieel adviseur Mychajlo Podoljak sprak op Twitter van Russische „karma”. Podoljak: „Rusland moet de epidemie van technische ongelukken op luchtmachtbases op de Krim en in Wit-Rusland beschouwen als een waarschuwing: vergeet Oekraïne, doe het uniform uit en vertrek. Niet in de bezette Krim noch in bezet Wit-Rusland zullen jullie veiligheid ervaren. Overal zal karma jullie vinden.” Wit-Rusland is een bondgenoot van Rusland. De luchtmachtbasis in Zjabrovka staat sinds vorige maand volledig onder Russische jurisdictie. Het is niet bekend hoe groot de schade is. 						António Guterres, de secretaris-generaal van de Verenigde Naties (VN), roept op tot een staakt-het-vuren rondom de in Oekraïne gelegen kerncentrale Zaporizja. Dat zei hij donderdag tijdens een bijeenkomst van de Veiligheidsraad van de VN, melden verschillende internationale persbureaus. „Ik roep de strijdkrachten van de Russische Federatie en Oekraïne op om onmiddellijk alle militaire activiteiten in de nabijheid van de fabriek te staken en zich niet op de faciliteiten of de omgeving ervan te richten”, aldus Guterres.  De secretaris-generaal reageert hiermee op de recente beschietingen rondom de kerncentrale. Volgens de Oekraïense president Volodymyr Zelensky werd de centrale vorige week vrijdag en zaterdag bestookt met Russisch raketvuur. Volgens Guterres zijn de beschietingen een „onacceptabele” situatie, ook zei hij zich ernstig zorgen te maken omdat potentiële schade aan de centrale of andere nucleaire faciliteiten catastrofale gevolgen kan hebben.  Ondanks de oproep van Guterres werd de centrale volgens Energoatom, het Oekraïense staatsbedrijf dat eigenaar is van alle Oekraïense kerncentrales, vandaag wederom gebombardeerd. Er werden „vijf inslagen” geregistreerd, „direct naast de opslag van stralingsbronnen”. Volgens het bedrijf raakte er niemand gewond en is de situatie momenteel onder controle. Lokale Russische functionarissen beschuldigen Oekraïne zelf van de beschietingen.  De kerncentrale in Zaporizja is al sinds het begin van de oorlog in Russische handen. De centrale is de grootste van Europa, tien keer groter dan de centrale bij Tsjernobyl. Een man staat in een krater veroorzaakt door een Russische raketaanval in Kushuhum, nabij Zaporizja.  Foto Dmytro Smolienko/Reuters 						Woensdag gemaakte satellietbeelden tonen aan dat minstens acht Russische gevechtsvliegtuigen zijn verwoest bij de explosies op de luchtmachtbasis Saki, aan de westelijke kust van de Krim. Dat meldt The New York Times op basis van satellietfoto’s. Rusland ontkende eerder dat er gevechtsvliegtuigen zijn verwoest en stelt dat er helemaal geen aanval is geweest.  Dinsdag waren zeker twaalf explosies te horen op de Russische vliegbasis Saki bij de plaats Novofjodorovka, op ruim tweehonderd kilometer van het front. De Krim is lang gespaard gebleven voor het oorlogsgeweld, maar nu lijkt Oekraïne een manier te hebben gevonden om ook doelen te treffen die voorheen buiten schootsafstand lagen. Oekraïne heeft de aanval niet bevestigd, maar president Zelensky zei in een toespraak dat Rusland „acht gevechtsvliegtuigen kwijt zal zijn”.  The New York Times heeft satellietbeelden van de luchtmachtbasis van Saki bekeken, die door het Amerikaanse beeldverwerkingsbedrijf Planet Labs zijn verzameld. Op de beelden zijn drie grote kraters en acht verwoeste gevechtsvliegtuigen te zien. Daarnaast lijken twee gebouwen in de buurt van de vliegtuigen te zijn verwoest. Volgens Oekraïne werd de aanval uitgevoerd met hulp vanaf de Krim zelf.  Satellietbeelden van Planet Labs Foto AP 						De Russische autoriteiten hebben de Russische journalist Marina Ovsjannikova gearresteerd die wereldwijd bekend werd nadat zij in een live televisie-uitzending protesteerde tegen de oorlog in Oekraïne. Dat meldt haar advocaat woensdag aan persbureau AFP. Volgens de advocaat is tegen haar een strafzaak begonnen op grond van het verspreiden van „valse informatie over de Russische strijdkrachten” en het „in diskrediet brengen” van het leger, wat verboden is in Rusland sinds de invasie van 24 februari in Oekraïne. Ook is een inval gedaan in het huis bij de 43-jarige journalist.  In maart liep de vrouw in beeld op televisie met een protestbord waarop stond: „Stop de oorlog. Geloof niet in de propaganda. Hier wordt tegen u gelogen.” De beelden gingen de wereld rond. Vorige maand protesteerde Ovsjannikova opnieuw met een spandoek met de tekst: „Poetin is een moordenaar, zijn soldaten zijn fascisten”. Volgens haar advocaat hebben de arrestatie en de strafzaak te maken met het laatste protest. Ze riskeert een gevangenisstraf van maximaal 15 jaar. Ironisch bericht
Het is niet eerste keer dat Ovsjannikova wordt opgepakt of een boete krijgt. Maandag schreef ze op Facebook dat ze „naar de rechtbank gaat zoals ze naar haar werk gaat.” Gevolgd door de ironische boodschap: „Ik betreur het ten zeerste dat ik niet alle grootsheid van de ‘Russische wereld’ kan beschrijven. Ik bedank Poetin namens 30 miljoen Russen die in de 21ste eeuw leven zonder riolering en goede toiletten.” Ovsjannikova werkte voorheen voor de Russische staatstelevisiezender Rossija-1. Sinds april is de Russische journalist aangesteld als correspondent in Moskou bij de Duitse krant Die Welt. De Russische autoriteiten hebben de voormalige staatstelevisiejournalist Marina Ovsjannikova gearresteerd. Foto Alexander Nemenov/AFP 						Zeker dertien mensen zijn in de nacht van dinsdag op woensdag om het leven gekomen bij beschietingen in de Oekraïense stad Marganets. Ook raakten zeker elf mensen gewond. Dat laat Valentyn Reznytsjenko, de gouverneur van de regio Dnipropetrovsk, woensdag weten.  Door de beschietingen raakten meer dan twintig gebouwen beschadigd, waaronder twee scholen, een overheidsgebouw en een concertzaal. Duizenden mensen zitten volgens Reznytsjenko zonder elektriciteit.  Marganets ligt op zo’n zestig kilometer van de stad Zaporizja. De kerncentrale in die stad is al sinds het begin van de oorlog in Russische handen. De centrale is de grootste van Europa, tien keer groter dan de centrale bij Tsjernobyl. Beschietingen bij de centrale deze week kwamen volgens Rusland van Oekraïense militairen, vanaf de overkant van de rivier de Dnjepr. Volgens Kiev heeft Rusland zelf de centrale onder vuur genomen, om een nucleaire crisis uit te lokken waarmee het Westen onder druk kan worden gezet.
					 						Dinsdag vonden meerdere explosies plaats op een luchtmachtbasis op de Krim. De ontploffingen hebben één leven geëist, schrijft Sergej Aksjonov, de Russische bestuurder van het Oekraïense schiereiland, op Telegram. Vijf à zeven anderen zouden gewond zijn geraakt.  Op video’s is te zien dat strandgangers wegrennen terwijl een grote rookpluim achter hen verschijnt. De oorzaak van de serie explosies is niet duidelijk: een Russische militair spreekt tegenover staatsmedia van „een overtreding van brandveiligheidsvoorschriften”, maar Aksjonov noemt op Telegram ook een „terroristische dreiging”. Oekraïne heeft gereageerd met een sarcastische tweet: „Het ministerie van Defensie wil iedereen eraan herinneren dat de aanwezigheid van bezettingstroepen niet verenigbaar is met het toerismeseizoen.” Iryna Veresjtsjoek, een van de Oekraïense vicepremiers, schrijft op Facebook: „De explosies van vandaag zijn nog een herinnering aan van wie de Krim is. Want het is van Oekraïne!” De Krim werd in 2014 geannexeerd door Rusland. De explosies van dinsdag zijn uitzonderlijk: het schiereiland staat tot nu toe niet op het spel in de gevechten die sinds het begin van de oorlog in februari woeden. De luchtmachtbasis, die voor de annexatie door Oekraïne werd gebruikt, is ook ingezet bij aanvallen op Oekraïne.

Een rookpluim boven de luchtmachtbasis vlakbij het dorp Novofedorivka. Foto Stringer/Reuters

 Een rookpluim boven de luchtmachtbasis vlakbij het dorp Novofedorivka. Foto Stringer/Reuters 						De Razoni, het eerste vrachtschip dat sinds het begin van de oorlog uit Oekraïne is vertrokken, is door de Libanese koper geweigerd omdat het schip vijf maanden vertraagd is. Dat meldt de Oekraïense ambassade in Libanon maandag op basis van informatie van de schipper. Het in de Libanese stad Tripoli aangemeerde schip is nu op zoek naar een andere koper en plek om de lading van 26.500 ton maïs te lossen. Dit kan in Libanon of een ander land, schrijft de ambassade.  Vorige maand sloten Rusland en Oekraïne een graanakkoord met de Verenigde Naties en Turkije dat een einde moet maken aan de maandenlange exportstop van landbouwproducten. Oekraïne is een van de grootste graanproducenten ter wereld, maar door de Russische blokkade van belangrijke havens zoals Odessa, Tsjornomorsk en Joezjne, ligt zo’n 22 miljoen ton graan en andere landbouwproducten te wachten op export. In het akkoord werd onder meer afgesproken dat graanschepen onder toezicht veilig van Odessa naar Istanbul kunnen varen. Daar wordt de lading gecontroleerd om te voorkomen dat de schepen worden gebruikt voor het importeren van wapens.  Maandag bleek volgens persbureau Reuters, die de overeenkomst heeft ingezien, dat in de deal is vastgelegd dat schepen die Oekraïens graan aan boord hebben, beschermd worden door een bufferzone van tien zeemijl. Militaire schepen, vliegtuigen of drones mogen „niet meer in de buurt komen van een vrachtschip dat door de humanitaire corridor vaart”, aldus het akkoord.  De Razoni, met aan boord 26.500 ton maïs. Foto via AFP 						De Russische krijgsmacht heeft in de nu 5,5 maanden durende oorlog in Oekraïne tussen de 70.000 en 80.000 militairen verloren. Die schatting deelde de Amerikaanse onderminister van Defensie Colin Kahl maandag tijdens een persconferentie. Het gaat om leden van de Russische krijgsmacht die in Oekraïne gedood zijn of gewond zijn geraakt. Kahl noemde de forse Russische verliezen „opmerkelijk”, aangezien de Russische krijgsmacht „geen van Vladimir Poetins doelen” behaald heeft. Volgens de onderminister waren het overnemen „van het gehele land” en het omverwerpen van de Oekraïense regering hiervan de belangrijkste. Kahl, die maandag ook een militair steunpakket aan Oekraïne aankondigde, roemde de moraal van de Oekraïners, die „letterlijk voor hun bestaansrecht vechten” en daarom een voordeel zouden hebben op de Russen. Kahl maakte wel een kanttekening bij de door hem genoemde aantallen. In oorlogstijd bestaat er veel „mist”, aldus de hoge Pentagon-functionaris, en dus blijven de door hem genoemde aantallen schattingen met een foutmarge. Ook maakte de onderminister niet duidelijk of hij krijgsgevangenen heeft meegenomen in zijn schatting. Russische krijsgevangenen vorige maand in een cel in de Oekraïense hoofdstad Kiev. Foto Sergej Supinsky/AFP 						De Verenigde Staten hebben maandag aangekondigd 4,5 miljard dollar (ruim 4,3 miljard euro) via de Wereldbank te verstrekken aan de Oekraïense overheid. Dat meldt het Amerikaanse Agentschap voor Internationale Ontwikkeling (USAID). Daarbovenop kondigde het Pentagon aan opnieuw militaire hulp te sturen, ditmaal ter waarde van ruim 1 miljard dollar. Het gaat hierbij om extra munitie, uitrusting en wapens, waaronder raketten en precisie-artilleriesystemen. Het bedrag van 4,5 miljard dollar, dat in delen wordt overgemaakt aan Oekraïne, is bedoeld om „het acute begrotingstekort, veroorzaakt door Poetins brute agressieoorlog, te helpen verlichten”, aldus USAID. Met het geld kan de Oekraïense regering essentiële diensten blijven leveren aan de bevolking, zoals financiële hulp aan kinderen met een beperking en aan arme Oekraïners. De Wereldbank schat dat als gevolg van de oorlog eind 2023 ruim de helft van de Oekraïners in armoede zal leven.  De totale Amerikaanse begrotingssteun komt met de nieuwe schenking op 8,5 miljard dollar. Volgens de VS zorgt dit ervoor dat de Oekraïense regering haar kerntaken kan blijven uitvoeren. Zo kunnen gas en elektriciteit worden verstrekt aan scholen, ziekenhuizen en andere belangrijke infrastructuur en zijn met het geld de salarissen van ambtenaren, gezondheidswerkers en leraren doorbetaald. Volgens Oekraïense schattingen is er meer steun nodig. Overheidsfunctionarissen zeggen dat het land zo’n 5 miljard dollar per maand te kort komt.

Een beschoten hotel in de Oekraïense stad Svitlodarsk. Foto Alexander Ermochenko/Reuters

 Een beschoten hotel in de Oekraïense stad Svitlodarsk. Foto Alexander Ermochenko/Reuters 						Op dezelfde dag dat het vertrek van vier nieuwe schepen vol graan uit Oekraïne liet zien dat het akkoord hierover vooralsnog standhoudt, heeft Oekraïne Rusland beschuldigd van „nucleaire terreur” wegens beschietingen van de belangrijke kerncentrale bij Zaporizja. Volgens de Oekraïense president Zelensky is deze kerncentrale vrijdag en zaterdag met Russisch raketvuur bestookt. Daarbij is een werknemer op de centrale gewond geraakt en is een van de leidingen voor stroomtoevoer beschadigd. Zelensky zei dat deze gevaarlijke aanvallen op de grootste kerncentrale van Europa aanvullende sancties tegen Rusland nodig maken. Maandagochtend liet het hoofd van de Russische bezettingsmacht in de regio Zaporizja aan het Russische staatspersbureau Interfax weten dat de kerncentrale „normaal opereert”. Gevaarlijk veel straling
Volgens autoriteiten in het door Rusland gecontroleerde gebied heeft juist Oekraïne zich schuldig gemaakt aan beschietingen en is daarbij een aantal kantoren bij de kerncentrale beschadigd. Het Internationaal Atoomenergie-agentschap heeft gewaarschuwd dat bij beschadiging van de reactor in Zaporizja gevaarlijk veel straling kan vrijkomen. Dit weekeinde zijn vier schepen met in totaal 170.000 ton graan, overwegend mais, vertrokken uit Oekraïense havens aan de Zwarte Zee. Dit gebeurde onder het akkoord dat onder auspiciën van Turkije en de Verenigde Naties is gesloten. Maandagochtend vertrokken opnieuw twee vrachtschepen met graan vanuit de Oekraïense havens, zo meldde het Turkse ministerie van Defensie. De vaartuigen zetten koers naar Italië en Turkije.  Vóór de Russische invasie in Oekraïne op 24 februari namen Rusland en Oekraïne samen een derde van de graanexport ter wereld voor hun rekening.

De belangrijke kerncentrale van Zaporizja ligt in door Rusland gecontroleerd gebied. Foto Ed Jones/AFP

 De belangrijke kerncentrale van Zaporizja ligt in door Rusland gecontroleerd gebied. Foto Ed Jones/AFP 						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/08/08/oekraineblog-8-augustus-a4138382
2022-08-08||Column | Sommigen leken met Pride te denken: &#8216;Is het nou nóóit genoeg, stelletje zeikerds?&#8217;||Voor het eerst in drie jaar kon ik in mijn eigen stad weer eens lekker ‘homo’s gaan kijken’, zoals Jan Roos zijn Twittervolgers o zo vriendelijk toewenste. Ik wurmde me als vanouds door een benauwende grachtenmenigte, bleef af en toe staan om de extase van mijn gemeenschap zwaaiend mee te vieren of om met mijn vriend te lachen om de taalcreativiteit van al die bedrijven die je verder nooit zo uitgesproken ziet. Ik sta in een rok en draag plateauzolen, achter me staat een groepje mannen voetbaltransfers te bespreken. Ik genoot een hoop, ergerde me een beetje. Kortom: het was een Canal Parade volgens het boekje. Vergeef mijn cynisme, maar ik merk dat we langzaam stil zijn blijven staan. Ik denk nog vaak aan die keer dat  een kennis van me wilde weten – nou ja, eigenlijk zat het antwoord al in de vraag verstopt – of Pride nog wel nodig was. Of aan die keer dat ik als sportredacteur een tophockeyer vroeg wat hij dacht van het initiatief om regenboogbanden te dragen en hij zei dat hij het wat overdreven vond: „Ze hebben toch al een hele dag?”  Maar dat is dan nog buiten de lgbtqia+-gemeenschap. Ik zie dat een soortgelijk sentiment ook ín de gemeenschap is binnengedrongen. ‘Is het nou nóóit genoeg, stelletje zeikerds?’ In NRC werd directeur Lucien Spee geïnterviewd over het plan van de gemeente Amsterdam om Pride inclusiever te maken, mee te laten groeien met de tijdgeest.  Die liet zich wel heel erg kennen. Mensen reageren „te veel vanuit emotie” en de gemeente is die emoties „te serieus” gaan nemen. En op de vraag waarom sommige groepen zich niet vertegenwoordigd voelen in de huidige opzet: „Sommige mensen haten witte mannen.”  Het lijkt soms of we onze acceptatie overschatten en daardoor onterecht koesteren. Zelfs de status quo is niet iets om kritiekloos trots op te zijn. Niet zolang ik  zoals laatst nog  appjes krijg van vrienden die onderweg naar huis zijn achtervolgd, verbaal zijn lastiggevallen of in elkaar getrapt zijn.   Los daarvan: waarom zouden wij in Nederland, het eerste land dat het huwelijk openstelde voor partners van hetzelfde geslacht, niet weer een voortrekkersrol willen nastreven? Onze zelfgenoegzaamheid staat vooruitgang in de weg. De afgelopen tien jaar zijn we voorbijgehold, zo blijkt bijvoorbeeld uit de Spartacus Gay Travel Index van de queer-vriendelijkste landen. We scoorden in 2012 acht punten op de verschillende onderdelen, in 2021 nog steeds. Toen was dat genoeg voor plek drie wereldwijd, nu voor plek veertien. En waar ligt dat aan? Dat de gemeenschap en haar issues zijn veranderd, maar wij niet mee zijn veranderd. Zaterdagnacht stond ik ver van de dagjestoeristen met kattenoortjes, plakdiamantjes en vervaagde regenboogschmink  op een feestje waar iedereen eraan werd herinnerd dat Pride bovenal een protest is. We vierden dat we gevierd mogen worden, we koesterden dat we gekoesterd worden en stonden stil bij dat we nog verder moeten.  ||https://www.nrc.nl//nieuws/2022/08/08/met-ongepaste-trots-a4138336
2022-08-08||Wat vindt NRC | Overlastgevende dieren vertonen hun natuurlijke gedrag||Elke zomer kruipt het komkommerdier weer uit zijn nest. Het dier dat de gemoederen bezighoudt van achterblijvende vakantievierders en media op zoek naar verhalen. Denk aan de Zeister leeuw die een hond bleek te zijn in 1996, de lanspuntslang die tevergeefs werd gezocht in de omgeving van Enkhuizen in 1999, en ‘Winnie de poema’ op de Veluwe in 2005. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Meer recent zijn het niet de écht gevaarlijke dieren die aandacht krijgen, maar eerder overlastgevende diersoorten. De afgelopen weken kwamen zoal voorbij: de terrormier in het Groene Hart, een parkietenplaag in de grote steden, en een wespenwolk in Twente. Mieren, parkieten, wespen. Afzonderlijk zijn het geen dieren waarvoor alarmbellen hoeven af te gaan, tenzij je hoogst allergisch bent voor de steek van de laatste. Lastig zijn ze wel, althans vanuit het ingesleten perspectief, waarin de natuur tekortschiet wanneer zij iets anders dient dan het menselijk gerief. De terrormier - eigenlijk het mediterraan draaigatje (Tapinoma nigerrimum) – graaft ondergrondse superkolonies, liefst onder warme tuin- en stoeptegels. Die zanderig worden, en risico lopen om te verzakken of in te storten. Bijkomende schade: het draaigatje beschermt bladluizen tegen hun vijanden, dus planten worden plakkerig. Afhankelijk van wie het overkomt, is de beet van het draaigatje ‘niet meer dan een speldenprikje’. De halsbandparkiet is eveneens een invasieve exoot, eind jaren zestig ontsnapt uit volières. De vogel – of liever de zwerm – is vooral heel luidruchtig. En ja, vies voor wie zijn auto onder de slaapboom van de parkiet parkeert. En ook de wesp is vervelend, zeker voor wie buiten zit te eten of te drinken. Deze zomer zijn er vooral méér wespen dan normaal, en eerder in het seizoen.  Maar eigenlijk vertonen deze ‘zomerdieren’ hun natuurlijk gedrag, en al enkele zomers achtereen. De wesp is op zoek naar zoetigheid en die maak je juist agressief door te gaan wapperen. Dat de halsbandparkiet zich in zo groten getale heeft kunnen vestigen in Nederland, komt door de mens die hem ’s winters is gaan bijvoeren – zonder die hulp zou hij niet overleven. Het mediterrane draaigatje komt via exotische potplanten zoals de olijfboom Nederland binnen, en gedijt in tegeltuinen. Nóg een reden om te ontstenen, naast het feit dat meer groen voor afwatering en verkoeling zorgt. Dat alle drie door de steeds milder wordende winters zich prettig voelen, moet ook te denken geven.   Alle drie lijden ze bovendien onterecht aan een imagoprobleem: één nest wespen kan duizenden muggen vangen, mieren eten dode insecten, de parkietenpopulatie lijkt te stabiliseren. Is het niet de mens die moet voorkomen dat zij een plaag worden of overlast veroorzaken en het label ‘terror’ krijgen?  Natuurlijk moet een wespennest op een onwenselijke plek binnenshuis worden bestreden, en helemaal de kolonie draaigatjes die zo uitdijt dat spouwmuren worden ondergraven en er gevaarlijke situaties ontstaan. Maar verder? Zoals een wespenbestrijder deze week in NRC zei: „Wij geloven niet in ongedierte, je hebt alleen plaagdieren. Die kunnen overlast veroorzaken, maar horen wél bij de natuur. Wat je kunt laten zitten, moet je laten zitten.” Deze natuur hoeft niet opgezocht, maar bevindt zich in de eigen omgeving. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/08/overlastgevende-dieren-vertonen-hun-natuurlijke-gedrag-a4138374
2022-08-08||Column | Wat zeiden de jonge corpsballen met hun woorden over zichzelf?||
		Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
	 

							Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
						
 
 

								Meer artikelen van Louise Fresco
							
 De relatie tussen mannen en vrouwen is op onnavolgbare wijze verwoord door schrijver en kunstcriticus John Berger: „Men look at women. Women watch themselves being looked at.” De benoemde asymmetrie komt voort uit machtsverhoudingen: pas de recente economische autonomie van vrouwen maakt het voor hen mogelijk om zichzelf niet meer uitsluitend door de ogen van mannen te beoordelen. Toch blijft het ijkpunt voor mannen andere mannen, terwijl dat voor vrouwen de blikken van mannen voor andere vrouwen zijn. Beiden kijken naar de concurrentie van hun seksegenoten, maar hun assets verschillen. Het is het klassieke verhaal van mannen die hun status bevestigen door de vrouwen die zij kunnen krijgen, en vrouwen die hun status ontlenen aan hun begeerlijkheid in de ogen van mannen. Natuurlijk is het bovenstaande een generalisatie, maar het patroon is niet weg. Nu het stof van afschuw en verontwaardiging is neergedaald, dringt zich de vraag op naar de achtergronden van het gedrag van een aantal leden van het Amsterdamse studentencorps. Dat de gebezigde termen vernederend, kwetsend en onacceptabel zijn behoeft geen discussie. Woorden dragen echter veel meer betekenissen in zich dan alleen de letterlijke. Ze zeggen iets over het object maar ook over het subject, de spreker. Wat zeiden de jonge corpsballen met hun woorden over zichzelf?  Op een eerste niveau lijken de uitspraken  puberale provocaties. Het allerergste zeggen wat je kunt verzinnen om zo de aandacht te trekken van je peers. Wie weet tegelijkertijd je afzetten tegen je nette ouders. Tegenstrijdig waarschijnlijk met wat de zwijgende meerderheid in hun hart echt denkt over vrouwen die zij kennen.  Deze brallerige uitspraken verbergen, denk ik, onzekerheid en zelfs machteloosheid. Jonge mannen hebben het niet per se makkelijk vandaag de dag. Vrouwelijke studenten zijn gemiddeld succesvoller en gedisciplineerder. Zij krijgen op veel plekken de voorkeur om de gender balance te herstellen. Zij zijn veeleisend in wat zij van potentiële mannelijke partners verwachten. Die moeten slim, ambitieus maar ook zacht en empathisch zijn. Onzekerheid overschreeuwen door vrouwen te vernederen tot seksuele objecten past hierbij. Je kunt er nog een laag bovenop leggen. Ook bij veel vrouwen bestaat verwarring over hun rollen en houding tegenover mannen. Vijftig jaar geleden sprak Nancy Friday met duizenden Amerikaanse vrouwen over hun geheime seksuele verlangens. Daarbij viel op hoe vaak vrouwen fantaseerden over een ondergeschikte rol, als slavin, als hoer, gedwongen tot sadomasochistische handelingen. Friday gaf daar als verklaring voor dat juist fantasieën de mogelijkheid bieden seksualiteit te beleven zonder hun eigen verlangens te hoeven erkennen. „Dwing me, alsjeblieft!”, en dergelijke teksten.  Vergelijkbare patronen zie je in Histoire d’O en Vijftig tinten grijs, beide geschreven door vrouwen. Het gaat dus niet om letterlijke verlangens, maar om het verlangen naar vrijheid van seksuele expressie. Die, althans in de fantasie, en uitsluitend daar, ongebreideld en schuldeloos kan zijn. Is het corporale gebral van mannen een uiting van vergelijkbare onderdrukte verlangens, misschien niet eens naar dominantie, maar naar seksuele en affectieve expressie? Analoog met wat Nancy Friday constateerde bij vrouwen? Termen als ‘hoer’ verwijzen naar meer dan de zucht naar seksuele dominantie door losgeslagen jonge mannen. Ze volgen uit de complexe spanningen tussen mannen en vrouwen en tussen mannen en vrouwen onderling. Woorden doen pijn en ja, deze woorden zijn onacceptabel. Tegelijk kun je je ook afvragen of enige weerbaarheid in de samenleving niet zou helpen om deze dronkenmanspraat te relativeren tot wat het is: stomme, denigrerende provocaties gebaseerd op dieper ongemak. Mannen kijken naar vrouwen en de maatschappij kijkt naar hen.||https://www.nrc.nl//nieuws/2022/08/08/ze-overschreeuwen-ook-hun-onzekerheid-a4138339
2022-08-08||Voetbalfans zitten lang niet altijd te wachten op slimme sjaals of tokens voor de stadionmuziek||Stuur een voetbalfan uit de vorige eeuw naar een modern stadion en hij zou zich ontheemd voelen. ‘Slimme’ camera’s met gezichtsherkenning bij binnenkomst, beukende beats voor de aftrap en een wedstrijd die regelmatig wordt stilgelegd om een arbitrale beslissing te heroverwegen – allemaal ondenkbaar in vroeger tijden. Één ding is nog precies hetzelfde: de alomtegenwoordigheid van sjaals in de clubkleuren.  Comfortabel, zichtbaar en relatief goedkoop zijn ze de klassieker in de uitrusting van voetbalfans overal ter wereld. Toch voldoet de clubsjaal binnenkort niet meer, denken ze bij Manchester City. Of althans, niet in de huidige vorm. In samenwerking met het Amerikaanse technologiebedrijf Cisco heeft de Engelse club een ‘slimme sjaal’ ontwikkeld, die komend seizoen getest wordt door een klein groepje fans om bij succes in de verkoop te gaan.  De connected scarf is uitgerust met kleine sensoren die hartslag, temperatuur van de huid en (indirect) transpiratie meten. Zo denkt City een beter beeld te krijgen van de emoties die supporters doormaken tijdens wedstrijden. Wat dat precies toevoegt is niet helemaal duidelijk, maar een directeur van Cisco heeft het in een promotiefilmpje over „een manier om fans te verenigen en te verbinden met de club”. Ook denkt City zijn fans beter te kunnen „begrijpen” door de data die het verzamelt met de sjaals.  City-fans maakten het initiatief op sociale media al snel belachelijk. Sommigen dachten dat het ging om een grap. Maar hoe vergezocht het ook mag klinken, de ‘slimme sjaal’ past in een trend.  Voetbalclubs zijn massaal op zoek naar manieren om hun achterban te vergroten en de betrokkenheid van supporters uit te breiden – en te gelde maken. Fan engagement is de populaire term die clubs, groot en klein, in vervoering brengt.  Het idee is simpel. Betrokken fans zijn loyale fans. En digitale technologie stelt clubs in staat voortdurend met supporters in contact te staan en gegevens te verzamelen over hun voorkeuren. Via sociale media en fan-apps onder meer. Of met de verkoop van ‘fan tokens’, die supporters bijvoorbeeld zeggenschap geven over de muziek die gedraaid wordt na een doelpunt of de keuze van de man van de wedstrijd. Hoe beter een club daar in slaagt, hoe meer die aan zijn achterban kan verdienen. „Hoe meer tijd fans besteden aan hun club, hoe groter de kans dat ze er geld aan uitgeven”, zegt Rui Biscaia, docent sportmanagement aan de universiteit van Bath en gespecialiseerd in fan engagement. Waar de commerciële grenzen van het fenomeen precies liggen, is onduidelijk. Volgens Biscaia is het pionieren wat op dit moment gebeurt. Maar grote clubs als FC Barcelona en Manchester City verwachten dat hun verhouding met supporters wezenlijk zal veranderen. Barca-voorzitter Joan Laporta kondigde eind vorig jaar aan dat de club voor fans een eigen ‘metaverse’ (een wat ongedefinieerd concept van een gedeelde, virtuele driedimensionale ruimte) ontwikkelt. City maakte bekend samen Sony een virtuele replica van zijn stadion te ontwikkelen. Zo zouden fans vanuit hun woonkamer een wedstrijd kunnen beleven alsof ze erbij zijn. ‘Stop de marketing gekte’, stond laatst op een spandoek bij Borussia Dortmund Dit soort initiatieven vergt grote investeringen en is vooral aantrekkelijk voor voetbalclubs met een wereldwijde fanbase. Maar ook bescheiden clubs hebben hoge verwachtingen. Atilla Aytekin, oprichter van het beursgenoteerde game- en advertentiebedrijf Azerion en aandeelhouder van Fortuna Sittard, sprak onlangs in De Limburger over een nieuwe fan-app die moet leiden tot een ‘database van voetballiefhebbers’. „Hoe groter die wordt, hoe interessanter voor adverteerders. Onze ambitie is om binnen drie jaar 25 procent van de omzet (…) door die vierde digitale stroom te laten genereren”, aldus Aytekin.   Grote vraag is of supporters net zo enthousiast zijn en blijven over de commerciële plannen van de clubs. Fans zien zichzelf doorgaans niet als klanten van hun club. Ze wel zo benaderen, kan grote irritatie veroorzaken. „Stop de marketing gekte", stond onlangs op een spandoek bij Borussia Dortmund. Fans van Crystal Palace protesteerden tegen „moreel failliete parasieten”.  Daarbij hebben (verhandelbare) fan tokens in korte tijd een dubieuze reputatie opgebouwd. Veel van die tokens zijn gekoppeld aan cryptomunten, waarvan de koersen de afgelopen maanden zijn gekelderd. FC Groningen ging in zee met een omstreden cryptobedrijf (IQONIQ) dat al failliet ging voordat het beloofde 'fan engagement platform' was gerealiseerd.   ||https://www.nrc.nl//nieuws/2022/08/08/met-slimme-sjaals-en-tokens-munt-slaan-uit-clubliefde-a4138344
2022-08-08||Column | Pride-gangers in de buurtsuper||De tweede shock is groter dan de eerste, omdat ik op de tweede shock niet bedacht was. De tweede vindt plaats bij thuiskomst, na twee weken Suriname; ineens vind ik mijn stad Amsterdam niet langer vies en rommelig en een ramp voor voetgangers, zeker wanneer ze slecht ter been zijn, omdat honderden (bak)fietsen en autoneuzen de doorgang versperren. In vergelijking met de binnenstad van Paramaribo kom je met een paar ommetjes over straat nog een heel eind, en je houdt droge voeten. Als het even flink regent waad je door het hart van de Surinaamse hoofdstad. Ik landde afgelopen zaterdag op Schiphol en eenmaal in de stad weet ik weer dat de Canal Pride wordt gehouden, de botentocht voor het ruimere seks- en genderbegrip. De Amstel draagt het feestgedruis naar mijn werkkamer, maar de ijskast is leeg, er moeten boodschappen worden gehaald. In de buurtsuper hebben de Pride-gangers flink ingekocht, het brood is op en nog zo wat dingen. De lege schappen doen denken aan de Chinese winkels in Paramaribo. Maar het stel dat voor me loopt niet: man en vrouw, allebei 67, schat ik zo nauwkeurig mogelijk, en allebei van top tot teen uitgedost in regenboogkleren, tot kekke hoedjes aan toe. Ik denk meteen dat die mensen met elkaar getrouwd zijn, of minstens toch langdurig samenleven, want ze belichamen het cliché van het ANWB-echtpaar, maar nu dan in die lhbtiq-plus uitmonstering. Zijn ze beiden queer? Zijn het sympathisanten, hebben ze kinderen die ze moreel willen ondersteunen, smachtten ze gewoon weer naar een feest? Met carnaval vraag je je ook niet af of de boerenkiel ook werkelijk om de schouders hangt van een boer. Het is een lieve shock die me overvalt; wat is die seks- en gender-emancipatie toch ruimschoots buiten haar oevers getreden, het is inmiddels een bezigheid voor het hele gezin, zonder leeftijdsgrens.  Nu de eerste shock, bij aankomst in Suriname. Paramaribo toch weer rommeliger en slechter dan  vier jaar geleden, het ooit beroemde stadshotel Krasnapolsky ontmanteld en de directe omgeving een gebied waar onlangs een oorlog moet hebben gewoed. Daarom verlaten man en ik de stad en logeren even in het district Commewijne op Frederiksdorp. Hollandse polders, oude plantagegronden, ooit bedacht door kolonisten maar aangelegd door zwarte slaven. Nu wonen in de buurt de nakomelingen van de contractarbeiders: Hindoestanen en Javanen, landbouwers vooral. Op de fiets, zeer smal, verregend zandpad naar het dorpje Margaretha. Aldaar gekocht een pakje sigaretten voor 1,50 euro. Tussen de landbouwers ineens een jongeman of jongevrouw: Ewig Weiblich zwaaiend met de billen, een miniem topje, ruim in de make-up. Niemand kijkt op, nog geen koe. Weer die zoete shock.||https://www.nrc.nl//nieuws/2022/08/08/zoete-shock-a4138389
2022-08-08||De valse start van Ten Hag bij United komt niet helemaal onverwacht|| Supporters van Manchester United liepen rood aan. Ze maakten wegwerpgebaren. Boegeroep en gefluit galmden door Old Trafford. Na de kansloze nederlaag tegen Brighton & Hove Albion (2-1) verdween het optimisme over de komst van trainer Erik ten Hag abrupt. Het schamele spel maakte – niet voor het eerst in de voorbije jaren – duidelijk dat de vervallen club meer nodig heeft dan een nieuwe coach. Het chagrijn richtte zich niet op de 52-jarige Haaksberger, die  een ovatie kreeg toen hij voor de wedstrijd het veld opliep. Het gebrek aan kwaliteit en alternatieven op cruciale posities riep een déjà-vu-gevoel op. Een machtsstrijd met sterspeler Cristiano Ronaldo legde een vergrootglas op de chaos bij de club die zich afficheert als grootste ter wereld. Ten Hag zette de Portugees, die zint op een transfer, op de bank.  Met deze beslissing nam hij een gecalculeerde gok. Ronaldo was door een spierblessure van Anthony Martial de enige spits in de selectie. Maar Ten Hag zou zijn autoriteit hebben ondermijnd als hij de Portugees had opgesteld. De vijfvoudig winnaar van de Gouden Bal ging niet mee op trainingskamp en verliet vorige week zonder toestemming Old Trafford voor het einde van een oefenwedstrijd. „Onaanvaardbaar” noemde Ten Hag deze milde vorm van muiterij. „Cristiano traint pas tien dagen mee”, bagatelliseerde hij zijn beslissing na afloop. „Niet in staat om negentig minuten te kunnen spelen.” Door de reservebeurt van Ronaldo gebruikte Ten Hag middenvelder Christian Eriksen als schaduwspits. Dit experiment pakte verkeerd uit. Brighton won tamelijk eenvoudig. Het leidde tot verbaasde reacties bij Engelse journalisten, maar oud-spelers herkenden zijn onorthodoxe handelswijze. Luke Wilshire schetste in het voetbaltijdschrift FourFourTwo zijn eerste impressies van Ten Hag bij FC Twente. In zijn bijna maniakale aandacht voor details herkende hij trekjes van de hoofdpersoon in de film Rain Man, waarin Dustin Hoffman de rol speelt van de autistische  Charlie Babbitt. „Hij zat iets anders in elkaar”, vertelde de inmiddels gestopte speler, die tussen 2006 en 2008 bij Twente speelde. Ten Hag was er destijds assistent. „We dachten dat hij een beetje apart was, te intellectueel om hoofdtrainer te worden.” Bij zijn presentatie op Old Trafford op 23 mei, daags na het slot van de Eredivisie, wekte hij ook verbazing. De Tukker nam uitgebreid de tijd om buiten het stadion nieuwsgierige fans de hand te schudden. Suppoosten, medewerkers en media op de eerste rij in de persruimte kregen eenzelfde groet. Het charmeoffensief maakte indruk. In een wereld van opgeblazen ego's doorbrak hij de conventie met alledaagse warmte. Eerder hadden verhalen over zijn koortsachtige werklust Manchester al bereikt. Ten Hag ging niet op vakantie, maar begon daags na afloop van de Eredivisie vanuit Nederland al aan zijn nieuwe klus. Bij de eerste training (27 juni) arriveerde hij om 8.00 uur in de ochtend bij de toegangspoort van complex Carrington, ruim voor de eerste spelers in hun bolides het terrein op reden. Tot in detail had hij de club en de selectie in kaart gebracht om de weeffouten te kunnen opsporen. Met de zesde plek in de Premier League (58 punten) kende United een rampzalig seizoen.  Vetes in de kleedkamer, ontevreden spelers,  een zorgwekkend gebrek aan discipline, ongestructureerd transferbeleid, gefrustreerde supporters en een directie zonder plan konden alleen met een stevige dossierkennis te lijf worden gegaan. Ten Hag dwong mede hierom contractueel meer macht af dan de club hem eerder wilde geven. Het puinruimen begon met het vertrek van zijn voorganger Ralf Rangnick, de interim-coach onder wie Manchester United ongeïnspireerd voortsukkelde. De Duitser zou als technische consultant voor een paar dagen in de maand aan de club verbonden blijven, maar Ten Hag gunde hem niet eens een ontmoeting onder vier ogen. Rangnick begreep de hint en verbrak zijn banden met de club volledig. Mike Phelan, eens de gevierde assistent van Alex Ferguson, verdween eveneens. Ten Hag nam met Steve McClaren zijn eigen link naar Ferguson mee naar Old Trafford. In 1999 maakte hij deel uit van de trainersstaf die de 'treble' won: de Premier League, de FA Cup én de Champions League. De Haaksberger kende hem bovendien goed uit hun gezamenlijke periode bij FC Twente, toen Ten Hag zijn assistent was. McClaren herkende in zijn rechterhand iemand op wiens vernuft en intelligentie hij blind kon varen. De supporters van Manchester United sloten Ten Hag bij het eerste gerucht over zijn komst in de armen, tot plezier van de Amerikaanse eigenaars. Mauricio Pochettino stond ook op de shortlist, maar om hem aan te trekken moest een afkoopsom van bijna 20 miljoen euro aan zijn toenmalige werkgever Paris Saint-Germain worden betaald. Voor de aanhang sprak vooral het bereiken van de halve finales van de Champions League met Ajax in 2019 tot de verbeelding. Ten Hag gold als een winnaar met een toverstaf. Die magische hand, zo liet hij meteen merken, vloeide voort uit snoeihard trainen. Tweemaal per dag, vaak tussen de 2,5 en 3 uur, werd de norm. In het gematigde klimaat van Manchester, maar ook tijdens de voorbereiding in Thailand en Australië waar de temperatuur de veertig graden aantikte. Moderne ‘pressing’ – de tegenstander collectief afjagen om de bal snel te heroveren – vergt een ijzeren conditie. „Dat is van de dingen die de manager heeft ingebracht,” vertelde vleugelaanvaller Anthony Elanga in Bangkok aan The Times. „Ik heb het gevoel dat de hele ploeg nu druk kan zetten. Het zit allemaal in je hoofd. Als je het wil, kan je het doen.” Maar tegen Brighton, dat de pressing omzeilde met lange ballen naar voren, lukte dat niet. Ten Hag kan dit manco op het trainingsveld bijstellen, maar het uitblijven van topaankopen valt niet weg te masseren. Tot nu toe kwamen alleen Lisandro Martinez (Ajax), Tyrell Malacia (Feyenoord) en Christian Eriksen (Brentford) deze zomer naar Manchester United. De directie slaagt er niet in om échte toppers, onder wie Frenkie de Jong, naar Old Trafford te halen. Dit weekend lekte uit dat Ten Hag een poging wil wagen om spits Marko Arnautovic aan te trekken. De Oostenrijker (33), met wie hij samenwerkte bij Twente, zou openstaan voor een overgang.   Gebrek aan doortastendheid op de transfermarkt kenmerkt Manchester United al jaren. Dat de club dit seizoen geen Champions League speelt, maakt het er niet makkelijker op. Hoewel United geld genoeg heeft, kiezen topspelers liever voor concurrenten als Liverpool, Manchester City of Chelsea.  De valse start komt daarom niet helemaal onverwacht. Ten Hag noemde de nederlaag na afloop „onnodig” en sprak van een „teleurstellend” resultaat.  Voorlopig hebben de fans het nog niet op hem gemunt. Hun woede gold zondag vooral de eigenaren van de club en sterspeler Christiano Ronaldo, die in de tweede helft mocht invallen en door de eigen fans werd uitgefloten. Maar het krediet van een coach kan snel op zijn in Manchester, is de voorbije jaren wel gebleken. ||https://www.nrc.nl//nieuws/2022/08/08/united-speelt-nog-lang-niet-het-spel-dat-ten-hag-wil-a4138369
2022-08-08||Therapie||Sommige kookboeken hebben een sterk verhaal. Dat zijn mijn favorieten, boeken die je meenemen, iets nieuws vertellen of leren en die van alles bij je teweeg brengen. Dan zijn er de boeken waar de recepten centraal staan en die je nopen meteen de keuken in te duiken en wat uit te proberen. Ook die zijn fijn. Bij het mooie Vega, ‘100 vegetarische recepten voor elke dag’ van Janneke Philippi waren het de aubergineballetjes met een saus van hoisin en soya die mijn onverdeelde aandacht trokken. Dat is deels omdat ik dol ben op gehakt, dat was ik als kind al. Dat komt door de specerijen en kruiden die mijn moeder gebruikte en die ik nog altijd gebruik om haar gerechten na te maken. Maar ik ben ook altijd nieuwsgierig naar recepten met andere specerijen of naar vegetarische variaties, zoals die aubergineballetjes. Ik wilde ze meteen uitproberen. En zo dook ik na een week van uitputtende deadlines op een zondag de keuken in. Ik maakte eerst een citroencake die ik nog eens wilde maken met daarbij compote van blauwe bessen. Aangezien ik de oven toch al aan had, besloot ik gelijk ook maar chocoladekoekjes te maken.  „Is het niet veel te warm om te koken”, informeerde mijn nichtje via de app. Terwijl ik de zweetdruppels langs mijn slaap voelde zakken, antwoordde ik haar dat ik het als therapie zag. Natuurlijk, koken kan vermoeiend zijn, maar het geeft ook geestelijke rust, ik hou ervan. Vervolgens bereidde ik een ghost chicken salad voor, een salade die ik jaren geleden in een restaurant in Shanghai at en nooit meer vergat. Het is een kom bomvol smaak en pit. De aubergineballetjes maakte ik als laatste. Ik verheugde me op de foto die ik zou maken en delen; ik verbeeldde me dat ze eruit zouden zien zoals in het boek.  Maar de balletjes mislukten. Dat ik de sesamzaadjes was vergeten te kopen, was te overzien, dat mijn pan besloot die dag aan te  bakken niet en dat was funest voor het resultaat.  Het werd een zielig prutje. Maar mislukkingen horen erbij en zijn leerzaam. Bovendien smaakte het hoopje aubergine met saus goed. Dus we gaan ze deze week maken.  Janneke Philippi Vega Nijgh & Van Ditmar 256 blz. € 29,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/08/thuiskok-therapie-a4138355
2022-08-08||Sudoku van maandag 8 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/08/sudoku-a4138354
2022-08-08||In het midden||Horizontaal: 1.  Rijstvelden 4.  Siciliaanse wijn(stad) 9.  Tex, geestelijk vader van Bugs, Porky en Daffy 10. Victoria and __, film met Judi Dench 12.  Erbarmen 15.  Past voor klem of vel 16.  Onvermijdelijk moment 18. She Moves in Her __ Way, Kooks-hit 21.  Zo kennen we Janis Eddy Fink beter 22.  James __, onlangs overleden acteur 23.  Een __hemd is geen __ hemd 25.  ‘Die logica __ me’ 27.  Trant 28.  Kwelling  29.  Bijbelbespreking 30.  Grenzen aan het afvallen  Verticaal: 1.  Duivels taaltje 2.  Slaat een Rus makkelijk achterover 3.  Fraai vertrek 4.  Bemiddeling? 5.  Dominee Franklins muzikale dochter 6. The Catcher in the __ 7.  Eigen maken 8.  Groot en scherp ding 11.  Harig vrouwtje 13.  __ Zoutberg, correspondent 14. __ Visions, Stevie Wonder-album 17.  Filmbeeldjes 19. Lee die Life of Pi regisseerde 20.  Door God gezonden complotdenker 24.  Het tegendeel van top 25.  Eerbetoon 26. __ of Spades, Motörhead-album  Oplossing puzzel 5 augustus. Horizontaal: 1. ASBAK 4. HUSHOVD 8. P.E. 9. SORTEERCENTRA 11. TOUR 17. PEEN 18. ACHTERSTELLEN 19. IS 20. LORETTA 21. STIJVE Verticaal: 1. ASSAD 2. BARLO 3. KWELGEEST 4. HORTENSIA 5. SPEURNEUS 6. HENRI 7. VERDI 10. COC 12. RECTO 13. OPTIE 14. TER 15. SOLDIJ 16. SANNE In het midden: DROOGTECRISIS ||https://www.nrc.nl//nieuws/2022/08/08/in-het-midden-a4138352
2022-08-08||‘Ik wist niet wat medeplichtig was’||Toen de maaltijdbezorger van restaurant Chinatown aankwam met twee soep, dertig loempia’s, sateetjes en een portie nasi, werd hij door Jamil (14), mes in zijn hand, gesommeerd  zijn eten en wisselgeld af te geven. Duidelijke zaak: een overval.  Jamil is veroordeeld tot een taakstraf van 120 uur. Maar wat is het oordeel over  Mozes R., die op de achtergrond aan het filmen was, en later van de loempia’s at ?  Mozes (19) had die dag afgesproken met Jamil,  die hij had leren kennen in een Snapchat-groep, maar nooit eerder had gezien. „Hij wou leren draaien, daarom kwam hij”, zegt hij in de rechtbank in Amsterdam. Jamil had honger, dus ze besloten wat te bestellen. Dat gebeurde met de telefoon van Mozes. Volgens de bezorger wilden ze contant betalen.  Mozes zegt dat hij boven was toen de bezorger voor de deur stond, en Jamil  open deed. En dat Jamil hem riep: „Kom filmen!” „De hele dag worden dingen gefilmd die strafbaar zijn, ik dacht dat kan gewoon”, zegt Mozes, die een zwart capuchonvest draagt en een joggingbroek.  Af en toe wrijft hij door zijn vlassige baardje. „Ik had nooit verwacht dat dit zo groot zou worden.” Maar het is toch gek, zegt de rechter, dat iemand je vraagt om een overval te filmen. „Hij heeft me iets gevraagd en ik heb het gedaan.”  Tijdens een verhoor heeft Mozes verklaard dat Jamil al had gezegd dat hij de bezorger ging „racen”, straattaal voor overvallen. Uit dat verhoor: „Ik dacht  als hij dat gaat doen en de politie komt, dan ga ik me er niet mee bemoeien.”  Het filmpje van de overval is vlak erna doorgestuurd naar een appgroep. Daarin schrijft Mozes: „Jamil op race”, met allemaal lachende emoticons. Waarom heeft hij dat gestuurd? „Ik ging een beetje mee in de drukte van de groep.” De rechter: „Iemand in die groep zegt dat het niet stoer is wat daar gebeurt, dat die bezorger ook maar gewoon zijn werk doet. En jij reageert met ‘fuck hem’. Even later stuur je: ‘Lekker man, gestolen eten’.” Mozes trekt in twijfel of hij dat zelf  heeft gestuurd. Er waren meer mensen in zijn huis. „Soms zei iemand anders, laat me een liedje zetten en dan gaf ik mijn telefoon weer af.” Hoe kijkt hij terug op deze dag, wil de rechter weten.  „Ik vind het onzin. Ik weet niet of ik het weer zo zou aanpakken.” „Wat zou je anders aanpakken?” „Alles. Ik had het niet zo licht moeten zien. Ik wist niet wat medeplichtig zijn was.” De bezorger heeft psychische problemen aan het voorval overgehouden, zegt de rechter. „Wat doet dat met je?” „Ik vind het zielig voor hem, maar ik vind niet dat het door mij komt.” Het slachtoffer vraagt een schadevergoeding van 10.000 euro, zegt de rechter. Zou hij de schade willen betalen?   „Die 62 euro voor het eten vind ik geen probleem. Maar 10.000 euro voor emotionele dinges. Nee hoor.” Mozes zit sinds april in voorarrest. Niet vanwege het misdrijf waar hij nu voor terechtstaat, maar omdat hij verdacht wordt van een gewapende overval op een woning.  Eens per week heeft hij muziekles. Hij speelt piano, basgitaar en drumt. Als hij daarover praat, klaart zijn gezicht een beetje op. „Op mijn cel mag ik een basgitaar hebben.” Mozes heeft een zware jeugd gehad, zegt de medewerker van de reclassering, en hij heeft een lage intelligentie. Die combinatie brengt hem soms in de problemen. Hij woont begeleid. Vorig jaar ging het wel  beter met hem. Hij was vrolijk, kwam zijn afspraken na en ging naar een klusschool. Maar sinds hij na een handgemeen van school werd gestuurd, is er veel veranderd. Hij is bozig, ontevreden.  „Vrienden van me zeiden dat een andere school me niet meer zou gaan aannemen. Ik voelde toen gewoon: wat is het nut van dit alles, wat heeft het voor zin.” De uitspraak in deze zaak valt voor hem mee. Mozes is vrijgesproken van een rol bij de overval. Het medeplegen van een strafbaar feit is pas bewezen bij een „nauwe en bewuste samenwerking” tussen de  mededaders. Die is niet vast te stellen: het slachtoffer heeft alleen de overvaller gezien en wist  niet dat het delict werd gefilmd. Rechters: C.M. Degenaar (voorzitter),  E. van den Brink en N. Schipper Officier van justitie:  M.D. Braber Advocaat: N. Bevelander||https://www.nrc.nl//nieuws/2022/08/08/ik-wist-niet-wat-medeplichtig-was-a4138350
2022-08-08||Opinie | Sympathie||Ik besluit vanochtend een langer rondje te rennen. Door het platte land tussen de akkers en weides. De wegen zijn lang en recht, er is nauwelijks verkeer. Het is al 23 graden, de zon brandt en het rondje valt me zwaar.  Dan komt me in de verte een Volvo tegemoet. Aan de buitenspiegel wappert een rode zakdoek. Ik twijfel soms of ik nog sympathie kan opbrengen voor boerenacties. De bestuurder heeft het raampje open en een elleboog leunt naar buiten. Als de auto me passeert roept de man met treiterige stem: „Opschiete slome.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/08/sympathie-a4138340
2022-08-08||Auto huren op vakantie is (en blijft) prijzig||Vakantiegangers die deze zomer een auto huren op populaire bestemmingen in het buitenland, zullen het ongetwijfeld al gemerkt hebben: zo’n huurwagen is stevig aan de prijs op dit moment. In veelbezochte vakantielanden als Frankrijk, Spanje, Portugal, Italië en Griekenland: overal zijn de dagprijzen verdubbeld of zelfs verdrievoudigd vergeleken met het jaar voor de coronapandemie, blijkt uit een inventarisatie van Bloomberg. Een ontwikkeling die is komen overwaaien uit Amerika, zegt Tjeerd Kramer, directeur van vergelijkssite EasyTerra. „In de VS zijn de prijzen maal drie gegaan toen de binnenlandse markt vorig jaar aantrok, en dat heeft zich wereldwijd doorgezet. Ook in Nederland.” Hij ziet dat de prijsstijging in Europa het sterkst is op veelbezochte eilanden zoals Ibiza, Mallorca en IJsland. Mensen die een rondreis door IJsland willen maken, betalen normaal zo’n 40 tot 50 euro per dag voor een 4x4 terreinauto die je op het ruige vulkaaneiland nodig hebt. Kramer: „Maar nu schommelen de prijzen tussen de 150 en 200 euro per dag. Volgens Alexander Sixt, topman van het gelijknamige Duitse autoverhuurbedrijf, zullen de prijzen bovendien niet snel dalen.  Het bedrijf (2,3 miljard euro omzet, 242.000 voertuigen in 110 landen) is een wereldspeler en spint garen bij de teruggekeerde reislust na de coronapandemie. De groei in de VS en Europa leidde eerder dit jaar met 580 miljoen euro aan opbrengsten en een nettowinst van ruim 66 miljoen euro tot het sterkste eerste kwartaal ooit. Het herstel van de autoverhuurmarkt is volgens analist Christian Obst van Baader Bank tweeledig. Ten eerste is sprake van schaarste op de automarkt. Veel verhuurders verkochten om de coronacrisis te overleven een deel van hun auto’s en hebben veel moeite om hun wagenpark terug op sterkte te brengen door het structurele tekort aan chips en andere materialen.  „Autofabrikanten richten zich liever op het duurdere marktsegment omdat daar meer marge op zit. Terwijl autoverhuurders vooral met kleinere, goedkopere auto’s werken”, zegt Obst. De tweede reden is dat de vraag veel sneller dan verwacht is aangetrokken. Die combinatie van een zeer beperkte voorraad en een stijgende vraag zorgt samen voor de hogere prijs die de vakantieganger betaalt. Sixt profiteert extra van de aangetrokken vraag doordat het te midden van de coronacrisis zijn marktaandeel in de VS wist te vergroten. In juli 2020 nam het dankzij zijn sterke balans tien luchthavenconcessies in onder meer New York, Las Vegas en Boston over van Advantage, dat in mei van dat jaar failliet ging. Ook heeft het in 1912 opgerichte Duitse bedrijf volgens Obst de afgelopen decennia nauwe relaties opgebouwd met autofabrikanten. Onderdeel daarvan zijn zogeheten buy back agreements, waarbij Sixt een nieuwe auto least, deze bijvoorbeeld zes maanden verhuurt, alvorens deze vervolgens weer teruggaat naar de fabrikant.  Verder heeft Sixt in tegenstelling tot concurrenten een eigen IT-afdeling, wat volgens Obst   hogere marges oplevert. Dat de aandelenkoers dit jaar toch wat is weggezakt, wijt hij aan macro-omstandigheden als inflatie en rente die voor „normalisatie” op de beurs hebben gezorgd. Analist Hela Zarrouk, die het aandeel volgt voor Oddo-BHF, verwacht dat Sixt van alle autoverhuurders de komende tijd het meest kan profiteren van het herstel van de vraag. „Uitbreiding in de VS zal de groeimotor zijn. Sixt heeft al grotendeels geprofiteerd van de hogere prijzen, wat gunstig was voor de marges. Alle beursgenoteerde concurrenten van Sixt - Avis Budget, Hertz en Europcar - hadden tijdens de pandemie aanzienlijke financiële problemen.”  De verwachtingen voor de tweedekwartaalcijfers, die Sixt woensdag presenteert, zijn dan ook hooggespannen.||https://www.nrc.nl//nieuws/2022/08/08/auto-huren-op-vakantie-is-en-blijft-prijzig-a4138338
2022-08-08||Hoe de ‘koning der grafrovers’ werd opgepakt in Delft||Vanaf de redactie van NRC vertellen we je elke dag het verhaal van vandaag. Deze week laten we de voorpagina's even los en hoor je verhalen die je de hele zomer kunt luisteren. Vorig jaar dook een beruchte - en bejaarde - Italiaanse smokkelaar van oudheden op in Delft, waar hij een oude bronzen helm wilde laten restaureren. Plots was het aan een Nederlandse kunstrechercheur om deze Raffaele Monticelli aan te houden. Archeologieredacteur Theo Toebosch raakte gefascineerd door dit verhaal. Wie is Monticelli? En waarom is het zo moeilijk om deze vorm van illegale handel aan te pakken?  ||https://www.nrc.nl//nieuws/2022/08/07/hoe-de-koning-der-grafrovers-werd-opgepakt-in-delft-a4138390
2022-08-08||Het wachten was op een nieuwe uitbarsting tussen Israël en de Palestijnen||Na de korte maar hevige oorlog tussen Israël en Hamas van mei 2021 was er eigenlijk  niemand die dacht dat dit het laatste bedrijf zou zijn van het Israëlisch-Palestijnse conflict. Het wachten was op een nieuwe uitbarsting. Die volgde afgelopen vrijdag en duurde het hele weekend, waarbij ditmaal een andere radicale Palestijnse organisatie, Islamitische Jihad, de plaats van Hamas innam.  Bij de bombardementen en drone-aanvallen kwamen 36  Palestijnen om, onder wie  vijftien vrouwen en kinderen. Zo’n 250 mensen raakten gewond. Aan Israëlische kant viel  een handjevol gewonden, omdat de ‘Iron Dome’, de Israëlische luchtafweer, de meeste van de honderden raketten van Islamitische Jihad al in de lucht onschadelijk maakte. Het Israëlische leger maakte zondagochtend bekend een tweede leider van Islamitische Jihad te hebben gedood bij de zuidelijke plaats Rafah, nadat het vrijdag al een andere bevelhebber met een drone-aanval had geliquideerd. Ter vergelding bestookte Islamitische Jihad niet alleen plaatsen in de nabijheid van de grens met de Gazastrook maar ook Jeruzalem, waardoor bewoners voor het eerst sinds ruim een jaar de schuilkelders moesten opzoeken. Ook de stad Beersheba kwam onder vuur.  Egypte bood intussen – zoals vaker bij zulke crises – zijn diensten aan als bemiddelaar tussen beide kampen. Zondagavond bevestigde Islamitische Jihad berichten dat de strijdende partijen het met die bemiddeling eens waren geworden over een staakt-het-vuren, dat aan het eind van de avond zou in gaan. Israël heeft dat volgens lokale media bevestigd, maar aan het einde van de middag waren nog  raketten vanuit de Gazastrook afgevuurd, onder meer op de grenspost  Erez, tussen de Gazastrook en Israël.   Het conflict ontbrandde volgens Israël na de arrestatie vorige week op de Westelijke Jordaanoever van de 62-jarige Bassam al-Saadi, eveneens een leider van Islamitische Jihad, die al 15 jaar in Israëlische gevangenissen doorbracht. De organisatie beraamde volgens Israël nieuwe aanslagen, waarna Israël vrijdag naar eigen zeggen preventieve aanvallen uitvoerde op doelen in de Gazastrook. Daarbij werd Tayseer Jabari, commandant van Islamitische Jihad in het noorden van Gaza, gedood. Islamitische Jihad is veel kleiner dan Hamas, dat sinds 2007 de lakens uitdeelt in de Gazastrook, maar beide organisaties koesteren een diepe haat jegens Israël en werken doorgaans nauw samen. Beide kunnen ook op financiële en militaire steun rekenen van Iran en zijn bondgenoten, zoals Hezbollah. Islamitische Jihad, opgericht in de jaren tachtig, is ook actief op de Westelijke Jordaanoever en heeft eveneens kantoren in Beiroet en Damascus. Hamas houdt zich ditmaal echter afzijdig bij de strijd en Israël heeft daarom ook geen aanvallen uitgevoerd op Hamasdoelen. De herinnering aan de korte maar hevige oorlog tussen Israël en Hamas in mei 2021 ligt nog vers in het geheugen. Daarbij vielen 256 Palestijnse doden en dertien Israëliërs overleefden de beschietingen evenmin. Vooral aan Palestijnse zijde was de materiële schade groot. Sindsdien hebben Israël en Hamas echter afspraken gemaakt, waardoor duizenden Palestijnen toestemming krijgen om binnen Israël te werken en de economische nood in Gaza iets vermindert.  Ook in andere opzichten versoepelde Israël de blokkade van Gaza enigszins. Zo konden de inwoners van Gaza op meer uren elektriciteit rekenen. De stroomvoorziening raakte door de dit weekend opgelaaide gevechten  weer meteen in het ongerede. Daardoor hebben mensen nog maar zo’n vier uur per dag elektriciteit tot hun beschikking, wat door de zomerse hitte voor extra ongemak zorgt.  De nieuwe confrontatie komt op een gevoelig moment, minder dan drie maanden voor de Israëlische parlementsverkiezingen van 1 november. Voor de huidige demissionaire premier Yair Lapid, die niet eerder zo’n crisis bij de hand heeft gehad sinds zijn aantreden begin juli, vormt het een vuurproef. De op dit terrein veel ervarener Likud-leider Benjamin Netanyahu betuigde echter dit weekend zijn steun aan de aanpak van het kabinet. Netanyahu’s partij leidt overigens in de opiniepeilingen. ||https://www.nrc.nl//nieuws/2022/08/07/het-wachten-was-op-een-nieuwe-uitbarsting-tussen-israel-en-de-palestijnen-a4138381
2022-08-08||Palestijnse Islamitische Jihad en Israël akkoord met wapenstilstand||Palestijnse strijders van de Islamitische Jihad en Israël zijn akkoord gegaan met een wapenstilstand vanaf zondagavond 22.30 uur Nederlandse tijd. Dat schrijven internationale persbureaus en tv-netwerk Al Jazeera zondag. Of er een afspraak is gemaakt over hoe lang het staakt-het-vuren gaat duren, is niet duidelijk.  Na het ingaan van de wapenstilstand klonk het luchtalarm nog, maar volgens waarnemers zijn beide partijen gestopt met schieten en bombarderen.  Eerder op de dag spraken bronnen dichtbij de onderhandelingen die werden bemiddeld door Egypte al van een wapenstilstand, die rond 19.00 uur Nederlandse tijd zou ingaan. Noch Islamitische Jihad, een militante groep waartegen Israël in de Gazastrook vecht, noch Israël zelf kwam met een officiële reactie. Kort na de tijd waarop de afspraak zou ingaan, werden nog raketten afgevuurd. Vrijdag laaide geweld in de Gazastrook opnieuw op door een Israëlische aanval waarbij een hooggeplaatste commandant van Islamitische Jihad, Taysir al-Jabari, om het leven kwam. Volgens Israël bereidde de groep zelf een aanval voor. Een tweede commandant, Khaled Mansour, werd zaterdag door Israëlische raketten omgebracht, zegt Islamitische Jihad. Israël zegt panden en tunnels te bombarderen waar de Palestijnse strijders wapens bewaren.  Het dodental als gevolg van de Israëlische aanvallen liep zondag verder op tot 43, meldde het Palestijnse ministerie van Volksgezondheid aan het begin van de avond. Eerder op de dag sprak het ministerie nog van 29 doden. 311 Palestijnse burgers zouden gewond zijn geraakt.  De raketten die Islamitische Jihad op Israël afvuurde, op zondagochtend nog bijna zeshonderd, hebben voor zover bekend geen gewonden veroorzaakt, lieten de Israëlische hulpdiensten eerder op de dag weten. Hoewel de raketten ver reikten, tot aan Tel Aviv op zaterdag en de buitenwijken van Jeruzalem op zondag, werden ze vrijwel allemaal onderschept door het Israëlische luchtafweersysteem.   ||https://www.nrc.nl//nieuws/2022/08/07/palestijnse-islamitische-jihad-en-israel-akkoord-met-wapenstilstand-a4138364
2022-08-08||Ondermijnt Turkije de westerse sancties tegen Rusland?|| Westerse landen maken zich steeds meer zorgen dat Turkije hun economische oorlog tegen Rusland ondermijnt door de rol van sanctiebreker te spelen. Terwijl ze verregaande sancties inzetten om de Russische economie op de knieën te dwingen, werkt de Turkse president Erdogan aan het verdiepen van de economische betrekkingen met Rusland. Dit komt als geroepen voor de Russische president Poetin, die naarstig naar manieren zoekt om de druk van de sancties te verlichten. De bilaterale top vrijdag in de Russische badplaats Sotsji is de jongste bron van westerse zorg. Daar maakten Erdogan en Poetin afspraken om hun economische banden te versterken, met name op het gebied van energie. Turkije gaat voor Russisch gas betalen in roebels, als onderdeel van de geleidelijke overgang naar het gebruik van elkaars nationale munt bij de onderlinge handel. En vijf Turkse banken gaan het Russische betalingssysteem Mir gebruiken, zodat Russen in Turkije toch met een kaart kunnen betalen – Visa en Mastercard hebben hun diensten in Rusland opgeschort. Op deze manier probeert Erdogan de impact van de oorlog in Oekraïne op de Turkse economie te beperken. Rusland is een belangrijke handelspartner van Turkije en de belangrijkste leverancier van olie en gas. Doordat de energieprijs als gevolg van de oorlog zo is gestegen, neemt het tekort op de betalingsbalans (verhouding tussen import en export) sterk toe. Maar de Turkse centrale bank heeft niet genoeg dollarreserves om de energie-import te blijven bekostigen. Daarom komt het goed uit dat Turkije een deel van zijn energie in roebels kan afrekenen. Het Russische betalingssysteem Mir is een levenslijn voor het  Turkse toerisme, dat  zwaar dreigt te worden getroffen door de oorlog in Oekraïne. Russen vormden vorig jaar de grootste groep buitenlandse toeristen, gevolgd door Oekraïners. Wegens de oorlog zullen velen dit jaar niet op vakantie gaan in Turkije. En als de Russen niet komen, dreigt de sector zo’n 7 miljard dollar aan inkomsten mis te lopen. Om te zorgen dat deze belangrijke bron van buitenlandse valuta niet opdroogt, regelt Turkije dat Russische toeristen met een kaart kunnen blijven betalen. De Turkse opstelling wordt met argusogen gevolgd door westerse landen. Als het gaat om het naleven van sancties heeft Turkije een slechte reputatie. Turkse banken en bedrijven hielpen Iran en Venezuela in het verleden sancties te omzeilen. Net als andere NAVO-leden heeft Turkije de Russische invasie van Oekraïne weliswaar veroordeeld en Kiev drones en wapens gestuurd. Maar Turkije heeft zich niet aangesloten bij de Amerikaanse en Europese sancties tegen Rusland. Dat zou de Turkse economie te veel schade berokkenen. Westerse diplomaten maken zich zorgen dat Turkije uitgroeit tot een toevluchtsoord voor Russisch geld en een platform wordt voor handel met Rusland. Het aantal Russen dat vastgoed koopt of een bedrijf opricht in Turkije, is de afgelopen maanden sterk toegenomen. De Italiaanse krant Corriere della sera meldde een mysterieuze stijging van de Italiaanse export naar Turkije (87 procent op jaarbasis), en tegelijkertijd een sterke toename van de Turkse export naar Rusland met 400 miljoen dollar per maand. Daaruit concludeert de krant dat veel Italiaanse exporteurs via Turkije handel blijven drijven met Rusland. Het lijkt er zelfs op dat Rusland een beroep doet op Turkije bij pogingen de westerse sancties te omzeilen. De Oekraïense inlichtingendienst heeft onlangs een Russisch overheidsdocument onderschept met voorstellen voor Turks-Russische samenwerking, waaronder manieren waarop Turkse banken Rusland kunnen helpen onder de sancties uit te komen. The Washington Post berichtte vorige week als eerste over het document, dat de Oekraïense inlichtingendienst heeft gedeeld met diverse NAVO-landen. Het is onduidelijk of de Russische voorstellen in Sotsji zijn besproken en hoe Erdogan erop heeft gereageerd. De Amerikaanse regering heeft herhaaldelijk gedreigd dat het ‘secundaire sancties’ zal opleggen aan landen die Rusland helpen om de sancties te ontduiken. De Amerikaanse staatssecretaris voor Financiën Wally Adeyemo was in juni in Istanbul om Turkse functionarissen en bankiers te waarschuwen geen doorgeefluik te worden voor illegaal Russisch geld. Turkse regeringsfunctionarissen juichen de toestroom van Russisch geld toe – zolang het maar legaal is.  Turkse banken gaan voorzichtig te werk, zeker de particuliere. Russen in Turkije hebben grote moeite om bankzaken te doen. Turkse banken lichten nieuwe Russische klanten grondig door om problemen met de Amerikaanse justitie te voorkomen. Die voorzichtigheid is ingegeven door de ervaring van de Turkse staatsbank Halkbank. Die werd in 2019 door een rechter in New York veroordeeld voor het zogeheten goud-voor-olie-complot, waarmee de bank Iran hielp de Amerikaanse sancties te ontwijken. Zulke voorbeelden zijn er nu nog niet. Wel maakten Russische banken  op de Amerikaanse sanctielijst onlangs miljarden dollars over aan een in Turkije gevestigde dochteronderneming van het staatsbedrijf Rosatom. De transactie was bedoeld om de bouw te voltooien van een kerncentrale aan de Turkse Middellandse Zeekust. Daarnaast vrezen westerse diplomaten dat het Russische betalingssysteem Mir kan worden gebruikt om de sancties te omzeilen. Turkse banken kunnen het doelwit worden van secundaire sancties als ze Mir  gaan gebruiken, menen sommige analisten.||https://www.nrc.nl//nieuws/2022/08/07/ondermijnt-turkije-de-westerse-sancties-tegen-rusland-a4138365
2022-08-08||Een volgende oorlog kan zeer bloedig worden, waarschuwt de commandeur-arts|| In Afghanistan verloren gedurende twee decennia vijfentwintig Nederlandse militairen het leven en raakte een veelvoud (ernstig) gewond. „Tijdens een oorlog als die in Oekraïne telt een brigade zoveel doden en gewonden al na een halve ochtend vechten ”, zegt Remco Blom (61), die net is gepensioneerd als commandeur-arts – de baas van de geneeskundige dienst  in de Nederlandse krijgsmacht. Sinds de inval van Rusland bereidt de Nederlandse krijgsmacht zich voor op een mogelijke oorlog om het eigen grondgebied en dat van de NAVO-bondgenoten in Europa te verdedigen. Nederland trekt structureel 5 miljard euro extra uit voor defensie, 40 procent meer dan nu. Met dat geld worden bijvoorbeeld extra F-35-vliegtuigen en raketten gekocht, zo staat in de onlangs verschenen Defensienota, maar ook „medische ondersteuning”. Want in  een bloedige oorlog à la Oekraïne heeft de krijgsmacht volgens Blom „een goed en ook groot geneeskundig systeem” nodig voor het afvoeren en behandelen van de vele gewonden. Zo’n tien jaar geleden werd bij de zoveelste bezuiniging op de krijgsmacht nog „enorm ingegrepen in de geneeskundige zorg”, vertelt Blom, die ruim dertig jaar als militair arts heeft gewerkt.  Militairen hebben  nog steeds hun eigen medische zorg, met huisarts, ziekenhuis en revalidatiecentrum. En bij een riskante missie, zoals  in Afghanistan of Mali, wordt een medisch vangnet gespannen voor mogelijke gewonden. „Maar de medische ondersteuning van het gevecht voor de bescherming van het eigen grondgebied is toen opgeheven”, zegt Blom „Uitstekend dus dat daar nu weer geld voor komt.” Waar gaat dat geld naartoe? „Medische ondersteuning betekent: alle gewonden opvangen, snel en correct bepalen wie meteen geopereerd moeten worden en zorgen dat die geselecteerde gewonden binnen een uur op de operatietafel liggen. In Afghanistan en Mali konden we met de helikopter naast een gewonde landen, doordat we luchtdominantie hadden. Het is niet waarschijnlijk dat  we ook een luchtoverwicht hebben bij de verdediging van het eigen grondgebied. Je moet dus het bloeden ter plekke stelpen en gewonden met de auto uit de vuurlinie weghalen.  Dus heb je in elk geval voldoende pantservoertuigen nodig; die hebben we in  Nederland. Vervolgens brengen die voertuigen de gewonden naar een kleine operatiekamer, in een verbouwde container of kant-en-klaar-ingericht voertuig.  Die hebben we niet en moeten  we kopen. Dat kúnnen we nu ook doen.” Wat doe je in zo’n operatiekamer? „In maximaal anderhalf uur repareer je de ergste schade.  Damage control surgery heet dat. Je stopt de ernstigste bloedingen, geeft de patiënt voldoende donorbloed om de bloedcirculatie op gang te houden en zorgt dat het bloed weer kan stollen. Dan verplaats je iemand  ‘naar achteren’, waar de operatie in een groter veldhospitaal wordt afgemaakt. Dat doe je zo snel mogelijk, al was het alleen maar om plaats te maken voor de volgende.” Zijn er lessen te trekken uit de oorlog in Oekraïne? „Oekraïne bevestigt de kennis die we afgelopen decennia hebben opgedaan tijdens missies in onder meer Afghanistan en Irak. Neem de verhouding tussen het aantal gewonden dat – vrijwel – direct sterft en het aantal dat overleeft. Wij gaan uit van één direct sterfgeval op vier à vijf gewonden. Van de tien gewonden is er een zo zwaargewond dat die binnen een uur geopereerd moet worden; de andere negen kunnen even wachten. Dat blijkt ook het beeld in Oekraïne te zijn. Mijn Oekraïense collega Tetjana Ostasjtsjenko  deelde deze openbare cijfers in juni tijdens een vertrouwelijke bijeenkomst met de surgeon generals [hoogste militaire medici] van de NAVO-landen.” Zou je met die aanhoudende beschietingen door Rusland niet relatief meer doden verwachten? „Ja, ik was er ook verbaasd over. In absolute zin vallen er natuurlijk wel veel doden [naar schatting komen  dagelijks ongeveer 200 Oekraïense militairen om]. Het soort verwonding daar is wel anders dan we gewend zijn. In Afghanistan liepen mensen veel schade op aan het onderlijf – benen, bekken – door explosieven naast en onder de weg. In Oekraïne zien artsen veel verwondingen aan hoofd en hals. Dat kan komen doordat er veel wordt gevochten in steden. Als een beetje grote kogel een baksteen raakt, krijg je hard rondvliegende steensplinters – net zo gevaarlijk als granaatscherven. „Overigens raakt de meerderheid niet zwaar gewond. Met een enkele granaatscherf in de arm of een gebroken sleutelbeen  kun je niet doorvechten. Dan zijn een paar weken rust nodig. Van de eerder genoemde negen gewonden die niet meteen geopereerd hoeven te worden, gaan er vijf binnen zes weken terug naar front.” Gebeurt dat in Oekraïne? „Ja, het  hele systeem is daarop ingericht, vertelde Ostasjtsjenko. Na het uitbreken van de oorlog in februari stelden westerse NAVO-landen zich in op de opvang van een stroom Oekraïense gewonden. Die  is er nooit gekomen.  Alleen voor langdurige revalidatie of voor meerdere operaties, zoals in het geval van zware verbrandingen, gaan Oekraïense gewonden naar het westen. Het overgrote deel van de gewonden wordt in Oekraïne behandeld, met veel succes, omdat meer dan de helft terug kan naar het front om te vechten. Dat is ook de taak van de Nederlandse geneeskundige dienst bij een eventueel gevecht elders in Europa: zorgen dat de krijgsmacht niet leegloopt doordat  mensen voor relatief lichte behandelingen terug moeten naar Nederland.” Waarom hebben militairen eigenlijk een geheel eigen zorgsysteem? „Omdat het in de militaire geneeskunde niet alleen gaat om de gezondheid van de mensen, maar ook om de verzekering van de gevechtskracht.  Dus we geven militairen poepgoeie gezondheidszorg conform de Nederlandse  standaarden én we zorgen dat ze inzetbaar zijn.  Dat betekent bijvoorbeeld dat de militaire huisarts ook vaak optreedt als  bedrijfsarts. Als een militair rugpijn heeft, zeggen we misschien: je kunt je werk doen, maar je kunt geen rugzak dragen – en geven een briefje mee voor de commandant.  Dat betekent ook dat de militair bij ziekte verplicht is om naar de dokter te gaan; dat is geen keuze. Als die dokter iets voorschrijft, moet je je daaraan houden; want je moet inzetbaar zijn. Je kunt alleen niet worden verplicht om een operatie te ondergaan. Vaccinaties zijn wel verplicht; het recht om die te weigeren geef je op als je tekent voor de krijgsmacht – tenzij de militair zich beroept op gewetensbezwaren.” Levert die vaccinatieplicht problemen op, bijvoorbeeld bij de coronaprik? „Al jaren worden militairen standaard gevaccineerd als ze op uitzending gaan. Gaan ze naar een gebied waar gele koorts heerst, dan halen ze voor vertrek  een gelekoortsprik. In dertig jaar bij de geneeskundige dienst heb ik één keer meegemaakt dat iemand principieel een vaccinatie weigerde. Met Covid waren er vele tientallen militairen die geen vaccin wilden. Ze vertrouwden het vaccin niet door ‘informatie’ op sociale media. Dat is echt iets van deze tijd. Ik weet niet hoeveel militairen zijn gevaccineerd. Op een gegeven moment hadden we niet genoeg vaccins. Toen hebben we gezegd: je kunt je laten vaccineren bij de GGD. We vroegen wel om dat bij ons te laten registreren, maar we weten niet hoeveel militairen dat deden. Onze onvolledige  cijfers laten zien dat in bepaalde eenheden maar  80 procent gevaccineerd was, in een enkele maar 60 procent. Er is voor gekozen om militairen niet aan de vaccinatieplicht te houden, behalve voor uitzendingen.” Nog even terug naar de extra gelden voor de medische ondersteuning. Wat zou u doen als u nu zou aantreden als  commandeur-arts? „Ik zou zorgen dat ik bij de verdeling van het geld een dikke vinger in de pap zou krijgen. Vervolgens zou ik zorgen voor die speciale operatie-units; dat helpt bij het behouden van personeel, omdat mensen graag werken met mooi materieel – waarmee ze het verschil kunnen maken tussen leven en dood. Dan zou ik verder bouwen aan ons netwerk met civiele ziekenhuizen, ook internationaal met militaire partners. Wij kunnen ziekenhuizen als werkgever aantrekkelijk maken doordat medici en verpleegkundigen een deel van de tijd bij ons avontuurlijke dingen kunnen doen. Andersom kunnen wij in ziekenhuizen plekken krijgen voor gewonde militairen – Nederlandse, maar ook bijvoorbeeld Poolse en Duitse militairen. Want als we meedoen aan een oorlog als die in Oekraïne zullen we veel ziekenhuiscapaciteit nodig hebben.” Remco Willem Blom (Amsterdam, 1961) vervulde zijn dienstplicht als officier bij de mariniers, tijdens de Koude Oorlog. Hij studeerde geneeskunde en keerde als arts terug in de krijgsmacht, toen de Muur was gevallen. Als militair arts nam hij deel aan drie uitzendingen: „Toch wel de hoogtepunten van mijn loopbaan”. In Irak kwam Blom erachter dat de Nederlandse krijgsmacht na de oorlog om Nieuw-Guinea (1961-1962) de kennis over warme gebieden was kwijtgeraakt. „Zoals hoe je vliegenvallen zet en goede latrines bouwt. Binnen de kortste keren barstte het in het kamp van de vliegen en hadden we tientallen militairen met dysenterie aan het infuus liggen.” Die kennis bouwde de geneeskundige dienst na Irak snel weer op – „deels met oude boekjes over Nieuw-Guinea” – zodat het kamp in Cambodja wel goed werkte.  „Cambodja was misschien wel mijn meeste waardevolle missie, omdat we echt konden bijdragen aan de transitie van dat land.” Van een land vol massamoorden naar het begin van een rechtsstaat. Na de missies deed Blom de hogere krijgsvorming, de opleiding tot de hoogste rangen. Hij klom uiteindelijk op tot commandant van de Defensie Gezondheidszorg-organisatie en Militair Geneeskundige Autoriteit –  in de rang die gelijk staat aan die van brigadegeneraal. Hij kreeg de handen vol aan de coronacrisis. Zo hielpen zijn planners mee met de verdeling van patiënten over de ziekenhuizen. De Tweede Kamer stelde vorig najaar vragen over zijn besluit niet meer te testen op een varend marineschip. „We hadden alleen antigeentesten; die waren onvoldoende betrouwbaar als mensen geen klachten hadden. En als iemand positief test, kun je hem niet naar huis sturen, en isolatie is aan boord ook ondoenlijk.” Blom was in de gemeenteraad van Alphen aan den Rijn fractievoorzitter voor de PvdA. In 2017 werd hij benoemd tot Ridder in de Orde van Oranje Nassau.||https://www.nrc.nl//nieuws/2022/08/07/een-volgende-oorlog-kan-zeer-bloedig-worden-daarop-moet-nederland-zich-voorbereiden-a4138363
2022-08-08||Column | De familie Assad gaat op ramptoerisme naar Aleppo||Interessante foto, vindt u niet?  De Assads op familie-uitje. De Syrische president Bashar, zijn vrouw Asma en de drie kinderen – dochter Zein (2003), links, en zoons Hafez (2001, als oudste vanzelfsprekend  naar grootvader vernoemd) en Karim (2004), rechts.  Ook akelige dictators hebben gezinnen, dat is niks bijzonders, maar de plaats waar ze vorige maand waren is dat wél,  de oude stad van Aleppo.  Kijk eens goed naar de foto: kapotte gebouwen en puin, maar niet het puin van eeuwen her. Aleppo ís inderdaad eeuwenoud, het is een van de oudste permanent bewoonde   steden in de wereld,   maar dit is jong puin, van na 2012 toen de oorlog tussen Assads regime en zijn oppositie erheen oversloeg.  Het was Assads eerste publieke bezoek aan Aleppo sinds de oorlog in 2011 begon. Zijn regime klampte zich vast aan het westelijk deel, maar de rebellen kregen het oosten met de oude stad in handen. Misschien heeft u de documentaire  For Sama   gezien, waarin de Syrische burgerjournaliste Waad Kateab verslag doet van de opstand totdat Assads regime  met  de hulp van door Iran geronselde milities en Russische oorlogsvliegtuigen  Oost-Aleppo in december  2016 heroverde. Ik was er zelf een paar maanden later en zag de schokkende puinhopen die getuigden van het grove geweld dat daarbij was gebruikt. Unesco, de culturele organisatie van de VN, schat dat 60 procent  van de oude stad  is beschadigd. De oude stad is Werelderfgoed, maar  daarvan trokken Assad en zijn helpers  zich niets aan, trouwens ook niet van ziekenhuizen of welk burgerdoel dan ook;  ik zou zeggen, zie Rusland in Oekraïne, een  free-for-all. In zijn rapport   Syria: Ruling over Aleppo’s Ruins  noemt de onafhankelijke denktank International Crisis Group  Aleppo vandaag nog steeds een schaduw van wat het was, dat wil zeggen Syriës grootste en rijkste stad. Gewapende groepen die in naam trouw zijn aan het bewind,   vallen  burgers lastig, roven en doen over het algemeen  waar ze  zin in hebben. Grote delen van de stad liggen nog steeds in puin, en er is volgens de Crisis Group geld noch visie  voor  de grootschalige wederopbouw die nodig is om Aleppo weer op de been te brengen. EU en VS willen pas investeren in wederopbouw als Assad zijn bewind  hervormt, dus nooit. Assad was op 8 en 9 juli   in Aleppo onder andere om een elektriciteitscentrale te bezoeken die gedeeltelijk is gerepareerd, en  om zich te laten bewonderen door ongetwijfeld zorgvuldig uitgezochte burgers.  Maar waarom was het hele gezin mee en op de foto?  Om te laten zien dat de oorlog echt voorbij is, en het normale leven is hervat?   Steeds meer Arabische leiders normaliseren hun relaties met Assad, nu wel  duidelijk is dat hij aanblijft.    De Deense regering vindt dat  Syrische vluchtelingen wel   terug kunnen – en een Nederlands reisbureau biedt  nota bene reizen naar Syrië aan.   In zijn persbericht meldde het reisbureau, CultureRoad, dat het alweer „bijna vijf jaar in het grootste deel van Syrië relatief vreedzaam”   is en er een groeiende vraag naar reizen naar Syrië is.     Wat is in vredesnaam relatief vreedzaam? De Syrië-Commissie van de VN waarschuwde in maart nog: „Vergis u niet, terwijl in delen van Syrië niet langer actief wordt gevochten, gaat het geweld tegen burgers door, van bombardementen in het noordwesten, noorden en noordoosten tot liquidaties, onwettige  vrijheidsberoving en foltering”. Het reisadvies van Buitenlandse Zaken is rood: „Wat uw situatie ook is: ga er niet naar toe.”  Feitelijk waren ook de Assads een weekeindje op ramptoerisme. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/08/07/de-familie-assad-gaat-op-ramptoerisme-naar-aleppo-a4138347
2022-08-08||Woede en ongeloof bij nabestaanden na spirituele seances op Amersfoorts kerkhof||Wat maakt begraafplaats Rusthof in Leusden anders dan andere begraafplaatsen? Tot ongeveer een jaar geleden was het voor de hand liggende antwoord: de honderden in de Tweede Wereldoorlog  geëxecuteerde gevangenen die er liggen, omgebracht in het naburige concentratiekamp Amersfoort.  Maar sinds september vorig jaar kleeft er nieuw  leed aan Rusthof. Een groep mensen die zichzelf als spirituele onderzoekers omschrijven, hield er toen na sluitingstijd een ‘zoektocht naar paranormale energie’. Zij hadden daarvoor toestemming gekregen van de toenmalige directeur van de begraafplaats, een hoge ambtenaar van de gemeente Amersfoort.  De ‘zoektocht naar paranormale energie’ bleek te bestaan uit het aanroepen van overledenen, ook op de speciale kinderbegraafplaats. Met lichtbolletjes bij  de graven werd geprobeerd contact te krijgen met de overledenen. Hun nabestaanden wisten van niets.   Met lichtbolletjes, bij  de graven  werd geprobeerd contact te krijgen met de overledenen Na verloop van tijd deden geruchten de ronde  over wat er op de begraafplaats was gebeurd. Later opgedoken beelden maken daarvan iets duidelijk.  „Met wie hebben we contact?”, luidt een vraag aan een overledene terwijl een lichtbolletje bij een graf opvlamt.  „Vind je het een beetje eng dat iedereen komt kijken?” vervolgt de stem.    „Dat begrijp ik wel, hoor. Kun je het lampje nog één keer laten branden? Dan weten we dat je er bent.  [...] Goed zo  jongen. Hield jij ook van voetbal?”  „Met papa, samen met papa kijken? [...] Ik hoor nog allemaal andere kindjes. Ik hoor jullie allemaal giechelen. Jullie mogen allemaal komen kijken, hoor.” Bij een ander graf: „Bent U een oudere dame? Is uw overlijden heel snel gegaan?” Misschien was dat allemaal onbekend gebleven, als niet een bezoeker van de begraafplaats bij toeval een achtergelaten camera van de groep  had gevonden. Hij gaf die aan de directeur van de begraafplaats, die hem enige tijd achterhield.  Op de camera stonden vier opnames, waarvan één overduidelijk op Rusthof gemaakt is. Burgemeester Lucas Bolsius kwam begin oktober achter het bestaan van de gevonden camera en zocht  gelijk contact met de vinder, en met de directeur van de begraafplaats om te achterhalen wat er eigenlijk gebeurd was. In het geruchtencircuit ging het inmiddels over meerdere nachtelijke seances op begraafplekken zelf. Er circuleerden doodsbedreigingen op sociale media. En de vraag  was of hier sprake was van grafschennis. De ‘zoektocht’ op de begraafplaats heeft nabestaanden, de gemeente, de Nationale Ombudsman en het Openbaar Ministerie sindsdien beziggehouden. Er zijn nog veel open vragen. Zo is tot op de dag van vandaag  de identiteit van de groep ‘spirituele onderzoekers’ niet openbaar geworden.  De directeur van de begraafplaats, die sinds vorig najaar in de ziektewet zit en niet zal terugkeren,   heeft die niet willen geven. Bolsius  weet ook niet wie er achter de groep zitten. Hij heeft sporadisch contact met iemand die zegt woordvoerder van de groep te zijn, maar over zijn betrokkenheid bestaat onduidelijkheid.   Bolsius organiseerde  op 14 oktober een besloten informatieavond met ouders van kinderen op de begraafplaats. Hij was er zelf bij aanwezig, samen met de toenmalige directeur van Rusthof. Het was vooral  een  emotionele bijeenkomst, die begon met het noemen van de namen van alle kinderen die daar ter aarde waren besteld, vertelt Bolsius. „Zijn ze bij mijn kinderen geweest”, was vervolgens de  belangrijkste vraag. „En was er grafschennis gepleegd?” En waarom had die directeur toestemming gegeven voor dat paranormale onderzoek? Hij zei dat de groep bestond uit ervaringsdeskundigen die in binnen- en buitenland onderzoek hadden gedaan, zo blijkt uit geluidsopnames van die avond. Vrijwilligers met jarenlange ervaring. Wie ze waren, wist hij ook niet. Hij had de gegevens van die woordvoerder, dus het moest mogelijk zijn om contact te leggen met de ouders. Bij de nabestaanden heersten  woede en ongeloof. Ze begrepen niet waarom er toestemming was gegeven voor deze bijeenkomsten. Sommige nabestaanden wilden hun geliefden laten herbegraven, op een andere begraafplaats. In negen gevallen is dat inmiddels gebeurd. De gemeente Amersfoort heeft de kosten daarvan op zich genomen. Inmiddels is er al  165.000 euro uitgegeven  en de finale rekening is nog niet opgemaakt. Allerlei procedures en rechtszaken lopen nog.  Voor burgemeester Bolsius is het sinds de videobeelden uitlekten bestuurlijk spitsroeden lopen. Het drama  raakt hem ook persoonlijk. Zijn  schoonvader ligt op Rusthof begraven. En  hij kent meerdere nabestaanden uit zijn eigen netwerk. Zoals een vader die als een van de eersten zijn begraven kind van Rusthof wilde hebben. Opgraven en alsnog cremeren, was zijn wens. „Dat raakt me dan ook als mens en vader”,  blikt Bolsius terug.  Het herbegraven  was een dramatisch dieptepunt in de hele affaire.  „Dat hebben we zoveel mogelijk begeleid, vertelt Bolsius. „Sommige ouders zeiden me: ‘we hebben ons kind weer thuis’. Andere ouders twijfelden, daar was ook ruimte voor.”  Bolsius kon op de informatieavond geen antwoord geven op de vraag of er sprake was geweest van grafschennis. Van het Openbaar Ministerie had hij begrepen dat er al onderzoek liep omdat een aantal ouders aangifte had gedaan.  Hij besloot na die bijeenkomst dat er ook onafhankelijk onderzoek moest komen en zocht daarvoor contact met de Nationale Ombudsman, Reinier van Zutphen, die hem vanaf zijn vakantieadres medewerking toezegde. „Daar was ik blij mee, want ik wilde de ouders recht in de ogen kunnen kijken.”  De Ombudsman rondde in twee maanden tijd zijn onderzoek af met als belangrijkste conclusie dat toestemming voor die seances nooit verleend had mogen worden. En dat de gemeente het contact met de nabestaanden had verloren door weinig te communiceren in de tijd dat de Ombudsman zijn onderzoek uitvoerde. Een pijnlijke conclusie, vond Bolsius. Want de gemeente had er juist alles aan gedaan om iedereen te informeren. „Het ging hier om 9.000 graven en we hebben zoveel mogelijk alle nabestaanden aangeschreven. Ik heb nog contact gehad met nabestaanden in Indonesië, van wie hier een kind begraven ligt. Terwijl ik veel antwoorden ook niet had: bij welke graven waren ze geweest? Wie het waren? We wisten dat allemaal niet.” In november, terwijl het onderzoek van de Ombudsman in volle gang was, barstte er nog een bommetje op het stadhuis. De directeur van de begraafplaats  bleek cruciale informatie te hebben achtergehouden. Hij had mails met verslagen van dat onderzoek en beeld- en geluidsfragmenten van het ‘spiritueel onderzoek’ op graven.  Bolsius wist daar eerder niets van, de Ombudsman ook niet. Op het stadhuis was iedereen geschokt:  „Ik dacht op die bijeenkomst met de ouders dat ik die nabestaanden naar eer en geweten in de ogen had gekeken. Maar dat was dus niet zo. De directeur die naast me zat, had informatie achtergehouden. Terwijl ik dacht dat we op basis van vertrouwen opereerden.”  Er kwam integriteitsonderzoek naar het handelen van de directeur en een van zijn medewerkers. Dat is nog niet afgerond. Bolsius wil daar nu weinig over kwijt. Wel is bekend dat de digitale postbus van de voormalige directeur en een tweede ambtenaar  onderzocht moesten worden. Daar gelden speciale procedures voor. De uitkomsten van dat onderzoek lieten ook op zich wachten omdat de directeur zo ziek was dat hij lange tijd niet gehoord kon worden. Het is, wat Bolsius betreft, aan de gemeentesecretaris om de bevindingen uit dat onderzoek af te handelen.  Bijna een jaar na die seances weet Bolsius nog steeds niet wie er achter de ‘onderzoeksgroep’ schuil gaan en hij heeft ook niet meer zo’n behoefte dat te weten. „Die toestemming had nooit gegeven mogen worden. En ik heb er niets mee, wat ze wel of niet wilden. Ik weet alleen dat het diepe emoties heeft losgemaakt bij heel veel mensen.”  Vier nabestaanden hebben, na bemiddeling van Bolsius, inmiddels een gesprek gehad met leden van de spirituele groep. Verder weigert de groep ieder contact, ook met  NRC. De groep liet via de gemeente Amersfoort  anoniem weten daar  geen behoefte aan te hebben, om nabestaanden verder leed te besparen en  „omdat wij al vele bedreigingen toegewenst hebben gekregen”. „Ik kan ze ook niet dwingen”, zegt Bolsius. Ze hebben zelf ingestemd met contact met die vier nabestaanden omdat de graven van hun overledenen zichtbaar  waren op die beeldfragmenten. Met andere nabestaanden willen ze niet praten en ik moet ook rekening houden met hún recht op privacy.”  Of dat recht overeind blijft, moet nog blijken.  Twee nabestaanden proberen via de rechter de gemeente te dwingen tot het vrijgeven van hun identiteit. Zij willen voor hun verwerkingsproces weten wat er rond het graf van hun twee overleden dochters gebeurd is en de ‘paranormale onderzoekers’  in de ogen kunnen kijken. De rechter oordeelt deze maand of de gemeente daaraan moet meewerken. „Veel nabestaanden vinden dat ze goed geïnformeerd zijn, die willen dit ook afsluiten”, zegt Bolsius. „Maar voor een aantal ouders zal welk antwoord dan ook onvoldoende zijn.”||https://www.nrc.nl//nieuws/2022/08/07/de-rust-is-weg-na-spirituele-seances-op-het-kerkhof-a4138349
2022-08-08||De baguette tradition kost nog altijd een euro||Aan het centrale plein van het Noord-Franse stadje Senlis, midden in het natuurgebied Oise-Pays de France, trekt een gele gevel de aandacht. De zonnebloemkleur steekt af tegen grijze kasseien op straat, de donkergroene gevel van de slagerij, de bruine luifel van de chocolatier en de beigekleurige kebabzaak. Op de gevel staat in strakke letters Boulanger Patissier, aan weerszijden kleurrijke schilderingen van  pluimen tarwe.  Twee oudere vrouwen staan achter de toonbank; in de vitrine liggen  broden, flans en  taarten, belegde broodjes met jambon of brie, blikjes cola. Geduldig helpen de medewerksters  klanten die  rustig binnenwandelen en nadenken over hun bestelling – de Senlisiens lijken hun snelheid aan te passen aan de hoge temperatuur buiten. Een vrouw  met een hoedje maakt een praatje met een verkoopster; met een baguette onder haar arm loopt ze even later weg. „Merci, Christine”, roept bakker Gérard Cardon vanuit de  keuken. „Tot vrijdag!”  Zo gaat het de hele dag bij  Frères et Artisans, vernoemd naar  broers en ambachtslieden Gérard en Yvan Cardon, die de winkel acht jaar geleden begonnen. „De sfeer is goed, prettig”, zegt Gérard Cardon (42) in de keuken, waar de geuren van vers brood en zoet gebak  zich mengen. Achter hem ligt een trede madeleines af te koelen; een oude radio speelt  popmuziek. „We kennen al onze klanten, ik zie  het  meteen als iemand nieuw is.” Maar het is ook hard werken. „We hebben 350 tot 600 klanten per dag, dus ik ben de hele dag in de weer.”  Het is een onzekere tijd: de afgelopen drie maanden heeft Cardons molenaar  zijn prijzen met  15 procent verhoogd, wegens de  inflatie (5,8 procent in juni ten opzichte van een jaar eerder), de hogere brandstofprijzen en de disruptie van de tarwemarkt door  de oorlog in Oekraïne. Ook de droogte die tarweproducenten  teistert, speelt mee. Landelijk steeg de prijs van een ton zachte tarwe, waar meel van wordt gemaakt, tussen februari en mei met 60 procent  tot bijna 440 euro, om sindsdien weer wat te zakken tot zo’n 350 euro. Maar Cardon laat zich niet gek maken. „Dat zit niet in mijn natuur.” Wat daarbij helpt, is dat híj zijn prijzen nog niet heeft hoeven verhogen: een baguette tradition,  zijn meest verkochte product, kost nog altijd 1 euro. „Mijn prijzen zijn redelijk hoog, waardoor ik een ruime marge had. Nu zijn mijn winsten wat kleiner, maar ik kan wel mijn klanten behouden”, aldus de bakker. Op zijn beige polo zitten vegen meel. „Als ik mijn prijzen omhoog gooi, zullen zij hun baguettes bij de supermarkt kopen.” Ook het koopgedrag van zijn klanten is nog niet veranderd. „Dat het leven duurder is geworden, is hier niet echt voelbaar.” Hierbij speelt mee dat inwoners van Senlis  bovengemiddeld veel verdienen en dat in broodland Frankrijk  altijd vraag naar bakkersbrood bestaat.  Foto Gabrielle Lecomte
 Af en toe wordt Cardon onderbroken door een klant die gedag zegt, of een medewerkster met een vraag. „Wil mevrouw die taart vanavond hebben? Dat is echt te kort dag”, reageert hij tussendoor. Cardon legt uit dat hij minder hard geraakt wordt dan collega’s in andere landen, omdat hij alleen Frans meel gebruikt. Hij gaat al jaren naar dezelfde molen. Niet alleen is hij daardoor niet afhankelijk van buitenlandse import, ook zorgt dit „voor banen in de omgeving”. „En je hoeft je ingrediënten niet ver te vervoeren, dus het is ook beter voor het milieu.” Ook speelt trots een rol. „We hebben zulke goede ambachtslieden hier – bakkers, kaasmakers, boeren – die prachtige producten maken. Die moeten we beschermen en waarderen.” Over de toekomst maakt Cardon zich weinig zorgen. „Als er een moment komt dat we verlies maken,  moet er natuurlijk iets veranderen.” Maar ook dan vindt hij wel een oplossing, zegt hij schouderophalend. „In Frankrijk zal altijd brood blijven.” Correctie (8 augustus 2022): In een eerdere versie van dit stuk stond in de kop baguette classique waar baguette tradition had moeten staan. Het populairste brood in Frankrijk is de baguette classique, die in mei 2021 gemiddeld 89 eurocent kostte, en een jaar later 93 cent. Overigens worden ook veel baguettes de tradition verkocht. Die moeten voldoen aan in 1993 wettelijk vastgelegde eisen: traditions worden ter plaatse gemaakt en aan het meel worden geen additieven toegevoegd. Ook mogen traditions niet worden ingevroren. De stokbroden zijn dan ook iets duurder dan de baguette classique. De gemiddelde prijs voor een tradition wordt niet bijgehouden, maar ligt ergens tussen de 1 euro en 1,50.  Oplopende prijzen, energie, droogte, de tarweproblematiek; het komt allemaal samen in een bakkerij. In de serie Bij de bakker doet een buitenlandcorrespondent wekelijks verslag van een bakker ergens ter wereld.||https://www.nrc.nl//nieuws/2022/08/07/de-baguette-classique-kost-nog-altijd-een-euro-a4138345
2022-08-08||Bij de Keniaanse verkiezingen valt een ‘sjacheraar’ in de smaak bij de armen, maar niet bij de welgestelden|| Peter Kamau (30) hurkt bij het dorpje Kaharati in de modderige berm en speurt naar een karweitje, naar een kans om van een vrachtwagen trossen bananen te lossen, gras of gruis te dragen, of bagage van een reiziger. Hij is een sjacheraar, een van de honderdduizenden werklozen onder de aanstormende jeugd van Kenia om wier stem de politici bij de verkiezingen dinsdag wedijveren. Vandaag hoopt hij op wat kruimelgeld van een van de met bankbiljetten strooiende kandidaten. „Er is hier nog niet een partij geweest om geld uit te delen, dus ik weet nog niet op wie ik stem”, lacht hij. Zijn vriend N’gang’a geeft hem een por en zegt: „Kom op man, William Ruto moet president worden, hij verkocht vroeger kippen langs de weg. Hij was een ritselaar net als wij en behoort niet tot een van de heersende families van Kenia, zoals zijn rivaal Raila Odinga.” In een grimmig sociaal klimaat gaat Kenia, een natie van 55 miljoen inwoners, naar de stembus. Het heeft de meest open samenleving van Oost-Afrika, maar kreunt onder overal woekerende corruptie en schrijnende ongelijkheid. Het officiële werkloosheidspercentage onder de 18- tot 34-jarigen bedraagt bijna 40 procent en de economie schept niet genoeg banen om de 800.000 jonge mensen die elk jaar aan de slag willen gaan, op te vangen. Het aandeel van de jongeren tussen de 18 en 34 in Kenia bedraagt een kwart. De  groep onder de 15 vormt zelfs 43 procent van de totale bevolking. Een tijdbom. In zulke omstandigheden doet het populistische geluid van Ruto – gericht op arme jongeren en tegen de dynastieën – het goed, hoewel ook hij tot de allerrijksten behoort. De vruchtbare hooglanden rond Kaharati, het woongebied van het Kikuyuvolk, horen tot de best ontwikkelde landbouwgebieden van Kenia. De eerste witte missionarissen hadden er begin vorige eeuw hun scholen gevestigd, de bewoners hadden er snel hun oude gewoontes opgegeven en hun traditionele kleren uitgetrokken; in de groene heuvels in de mist wandelen jonge vrouwen met gekleurd haar, ouderen in een lange Engelse tweedrok tot aan de enkels en een bloemetjeshoofddoek, jonge mannen met rastahaar en ouderen met ouderwetse vilthoeden.  Maar het gebied is nog lang niet ontdaan van armoede. De economische crisis als gevolg van corona en de oorlog in Oekraïne leidde tot forse prijsverhogingen en wanhoop onder de armen.   Bij haar voedselstalletje staart Esther Wambui voor zich uit. „Ai ai ai”, klagen de klanten als ze haar prijzen vernemen. „Ze kopen niets meer, zelfs een stukje kauwgom is onbetaalbaar geworden”, bromt ze. „De politici van de dynastieën schuiven altijd de crisis op ons af. Daarom stem ik op Ruto, maar ik hoop vooral dat er geen geweld komt na de uitslag”.  Oude tribale demonen dienen zich ook bij deze verkiezingen weer aan. Wambui woonde eerder in Nakuru. Die stad lag in het centrum  van het in 2007 uitgebroken verkiezingsgeweld. Kenia balanceerde toen wekenlang op de rand van een burgeroorlog. De Keniaanse elite wedijvert voor stemmen op basis van etniciteit, waardoor iedere electorale competitie vrijwel automatisch ontaardt in oververhitte passie bij de tribale achterban. Op sociale media doet venijnige tribale propaganda de ronde.  In 2007 reageerden tribale groepen als de Luo en Kalenjin die woede af op de Kikuyu, waarbij meer dan duizend burgers het leven lieten. Net als toen is Raila Odinga, een Luo, presidentskandidaat.  De huidige campagne is verwarder dan bij vorige verkiezingen. Ongegeneerd wisselen politici van partij – partijen zijn geen ideologisch platform, maar gelegenheidscoalities en een bron van financiering voor de kandidaten. Na tien jaar is de ambtstermijn verlopen van de zittende president, Uhuru Kenyatta, een Kikuyu. Volgens plan zou hij de mantel overdragen aan zijn vice-president, William Ruto, een Kalenjin. Maar Kenyatta en Ruto kregen ruzie en de president opteerde daarop voor Raila Odinga als zijn opvolger.  Ruto en Odinga kozen ieder een Kikuyu als running mate, want vijf van de 22 miljoen stemgerechtigden zijn Kikuyu. De Kikuyu leverden sinds de onafhankelijkheid drie van vier presidenten en de familie Kenyatta, de rijkste van het land, zoekt bescherming voor haar vergaarde fortuin.  Ruto’s beeldvorming als sjacheraar slaat aan bij de armen, maar minder bij de welgestelden. Njogu Kimando werkt in de regionale hoofdstad Muranga  voor het ministerie van Energiezaken, traditioneel een departement waar het goed zakkenvullen is. „Ruto begon al jaren terug met het benoemen van zijn handlangers op het ministerie, hij geldt als een van de meest corrupte politici. Als hij wint, verliezen wij Kikuyu alles”, waarschuwt hij.  Hij erkent dat Odinga in het woongebied van de Kikuyu bij eerdere verkiezingen door rivalen effectief werd afgeschilderd als duivel. „Maar we moeten het ermee doen, nu we zelf geen Kikuyu-kandidaat hebben. Odinga zal onze belangen behartigen. Je geniet een hoop privileges als jouw man aan de top staat”. Twintig jaar geleden stemden Kenianen massaal de dictatuur van president Moi Kenia weg. Het leek een nieuw begin met hoop op hervormingen en een einde aan de door de elite gepraktiseerde etnische politiek. „Maar deze verkiezingen zullen het Keniaanse politieke landschap niet herscheppen”, voorspelt Willy Mutunga, burgeractivist en voormalig opperrechter, in de hoofdstad Nairobi. Meer dan ooit is corruptie een onaangenaam onderdeel van de Keniaanse  politiek. Nog nooit ging een hoge Keniaanse leider het gevang in wegens corruptie. Ze kunnen straffeloos stelen en ook het moorden, zoals in 2007, bleef onbestraft.  Kenia’s eerste leider Jomo Kenyatta, de vader van de huidige president, had de toon gezet. Toen een kritisch parlementslid bij hem klaagde over corruptie, diende de geïrriteerde president hem van repliek: „Je bent alleen maar jaloers omdat je zelf je zakken niet hebt kunnen vullen.” Moi schreef geschiedenis met het zogenoemde Goldenberg-schandaal, waarbij de staat voor naar schatting 1 miljard dollar werd opgelicht. Het beruchte schandaal onder zijn opvolger Mwai Kibaki heette Anglo Leasing, waarbij de staat door zwendel met nepcontracten   750 miljoen dollar verloor. En onder Kibaki’s opvolger, Uhuru Kenyatta, tierde de corruptie weliger dan ooit. Hij onthulde onlangs dat in zijn regeerperiode de afgelopen tien jaar iedere dag een geschatte 16 miljoen dollar was „verdwenen”.  „Jonge mensen leven van beloftes en die van Ruto slaan aan”, sneert Benson Irungu, hoogleraar aan de Universiteit van Muranga. „Maar het is een wedstrijd in liegen.” Hij vreest voor nog meer economische malaise: als de winnaars straks op het pluche zitten, moeten ze hun campagnekosten terugverdienen. „Dat betekent dus nog meer corruptie na de verkiezingen.”  Maar de hoop van 2002 is niet vervlogen. Vechten voor democratie is nu eenmaal makkelijker dan het praktiseren. „We worden nog steeds bestuurd door tribale en corrupte koningen”, zegt Irungu. „Maar na misschien tien jaar zullen Kenianen zien wie hun werkelijke belangen verdedigen. Dan zal de democratie bloeien.”  ||https://www.nrc.nl//nieuws/2022/08/07/ai-ai-ai-zelfs-een-stukje-kauwgom-is-onbetaalbaar-a4138346
2022-08-08||‘Ik schrik elke keer als ik afreken’||‘Tijdens mijn studie vrijetijdsmanagement wist ik al zeker dat ik de festivalwereld in wilde.  Zo’n acht jaar lang werkte ik als productiecoördinator bij veel verschillende theater- en filmfestivals. Het bijzondere aan festivals vind ik het maakproces, en het samen ergens naartoe werken. „Ik vond het productiewerk heel leuk, maar ook stressvol. Het zijn lange dagen, waarbij je altijd als eerste aanwezig bent en als laatste naar huis gaat. Daarom besloot ik dat 2020 mijn laatste fulltime festivaljaar zou worden. En toen kwam corona. De editie van een festival waar ik voor het laatst aan mee zou werken, heeft nooit plaatsgevonden.”  „Een paar jaar eerder was ik er al wat financiële klussen bij gaan doen, om iets anders te leren naast producties draaien. Dat kwam goed uit, omdat ik door corona gedwongen werd buiten de festivals te kijken. Niemand wist hoelang de pandemie zou aanhouden en de festivals lagen helemaal plat, dus ik had behoefte aan meer zekerheid. Ik wilde wel graag in de culturele sector blijven, omdat ik de financiële logica van deze wereld snap. Ik weet hoe de begrotingen en subsidies werken. Toen heb ik gesolliciteerd bij Internationaal Theater Amsterdam. „Sinds een jaar combineer ik mijn baan als administratief medewerker bij ITA met InScience, een wetenschaps-filmfestival in Nijmegen. Eerder was ik daar productiecoördinator, nu werk ik een à twee dagen per week als festivalcoördinator. ITA is een fijne omgeving zonder de stress die een festival met zich meebrengt, maar de uitdagingen van een festival mis ik er een beetje in. Daarom bevalt de combinatie mij heel goed.” ‘De cultuursector is onzeker en betaalt bescheiden, maar ik vind plezier het belangrijkste in mijn werk. In deze sector voel ik mij thuis. Gelukkig kan ik nu goed rondkomen, maar ik let wel op, zeker nu alles duurder wordt.  Ik stook bijna niet, heb dubbele beglazing en omdat ik zwem, douche ik vaak ergens anders.” „Aan de boodschappen merk ik het wel heel erg. Ik probeer gezond te eten, en een beetje gevarieerd, zodat ik niet elke dag hetzelfde heb, maar ik schrik elke keer als ik afreken. Waar ik twee jaar geleden voor 25 euro wel een week kon eten, is dat nu meer dan verdubbeld.” „Kleren maken is wel een dure hobby, zeker als je een beetje verantwoorde stoffen wil gebruiken. Het is goedkoper om kleren te kopen, maar ik vind het zo leuk om ze zelf te maken. Als kind heb ik van mijn moeder en oma geleerd om voor Barbies en poppen kleding te maken. Toen ik zeven jaar geleden Pfeiffer kreeg, heb ik dat weer opgepakt. Ik maak bijvoorbeeld broeken, jurken en jumpsuits. Het lijkt me heel leuk als dit ooit mijn parttime baan zou kunnen zijn.”  Netto-inkomen: 1.500-2.000 euro Vaste lasten: wonen (huur en g/w/l) 760 euro; boodschappen (al wordt dat steeds onmogelijker) 200 euro; verzekeringen 200 euro; internet, tv en telefoon 75 euro; abonnementen (Netflix, HBO, Spotify, de Volkskrant, Naaimagazine Fibremood) 35 euro; sporten 42 euro; kleding (stoffen om zelf kleding te maken) 75 euro; horeca 50 euro Sparen: afhankelijk van inkomen, tussen de 100 en 300 euro per maand  Laatste grote aankoop: naaimachine, 500 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/07/ik-schrik-elke-keer-als-ik-afreken-a4138342
2022-08-08||Nederlandse dressuurploeg wordt vijfde op WK en plaatst zich voor Spelen||De Nederlandse dressuurploeg is zondag als vijfde geëindigd bij de WK in het Deense Herning. Daarmee bereikten de amazones het hoofddoel van het weekend: een startbewijs veiligstellen voor de Olympische Spelen van 2024 in Parijs. Daarvoor moest de ploeg minimaal zesde worden. De titel ging naar favoriet Denemarken. Bondscoach Alex van Silfhout noemde het doel op voorhand „reëel zeer haalbaar”. Een goede eerste WK-dag legde de basis voor het succes. De combinaties Thamar Zweistra/Hexagon’s Ich Weiss en Dinja van Liere/Hermés scoorden samen 77,01 procent. Dat was goed voor een eerste plek in de tussenstand, voor Duitsland en Denemarken. Zondag lukte het Marieke van der Putten en Emmelie Scholtens met hun paarden Torveslettens Tiranium RS2 en Indian Rock niet om de koppositie vast te houden. De podiumplekken werden verdeeld door Denemarken, Groot-Brittannië en Duitsland. Nederland kwam in Herning uit met een opvallend jong en relatief onervaren team, zowel bij de paarden als de amazones (ruiters deden er deze keer niet mee). Dat heeft te maken met het afhaken van routinier Edward Gal (52), die in 2010 drievoudig wereldkampioen werd met zijn toenmalige paard Totilas. Gal liet in april in een korte boodschap op sociale media weten een jaar te stoppen met wedstrijdsport. De eveneens zeer ervaren Hans Peter Minderhoud (48) haalde de selectie voor Herning uiteindelijk niet, na wel op de longlist te hebben gestaan, omdat hij en zijn paard niet goed in vorm zijn. Het afvallen van Minderhoud en Gal voelde in eerste instantie als „een pittige aderlating”, zei bondscoach Van Silfhout voorafgaand aan het WK. „Ik dacht: mijn god, wat moeten we dit jaar? Maar de laatste twee maanden kwam er zoveel boven. Je ziet nu dat er in de breedte een nieuwe top opstaat.”  Van de vier Nederlandse amazones in Herning had alleen Scholtens (36) al WK-ervaring, maar wel met een ander paard. Dinja van Liere (31) presteerde vorig jaar nog als beste Nederlandse op het EK, maar kwam ditmaal ook uit op een ander paard. Bij het EK eindigde ze met paard Haute Couture als tiende bij de Kür op Muziek, maar kort daarna werd de merrie verkocht aan een Amerikaanse amazone. Bondscoach Van Silfhout was na afloop tevreden over de prestatie van de Nederlandse amazones: „Het kon zomaar zo zijn dat er mooie dingen gingen gebeuren in Herning, want de ruiters kwamen steeds beter in vorm. In deze paarden zit nog heel veel meer groei. We zijn hier met jonge paarden, waar we nog veel van verwachten.” Deze week komen de Nederlandse deelnemers ook nog individueel in actie. Nederlands kampioen Van Liere staat derde in het individuele klassement, wat perspectief biedt voor de komende dagen. Maandag verrijden de ruiters de Grand Prix Special, waarin de beste vijftien combinaties zich kwalificeren voor de afsluitende kür op muziek. Deze staat woensdag op het programma.||https://www.nrc.nl//nieuws/2022/08/07/nederlandse-dressuurploeg-wordt-vijfde-op-wk-en-plaatst-zich-voor-spelen-a4138326
2022-08-08||‘Ik heb veel geleerd van vrouwen die zich impopulair durfden te maken in de omroepwereld’||Ze recht haar rug, verontschuldigt zich dan meteen, en toch: „Om maar even hoogdravend met een quote van Oscar Wilde te beginnen: ‘Alles gaat over seks, behalve seks, seks gaat over macht.’”  Eva Koreman, radio-dj bij 3FM/VPRO, lacht. „Wat ik dus bedoel: ik denk dat precies dát pijnlijk werd aangetoond bij The Voice. In elke hiërarchische structuur waarin mensen voor hun carrières afhankelijk zijn van andere mensen, en waar dat ook maar al te graag benadrukt wordt, komt grensoverschrijdend gedrag voor.”  De mannen die dit hebben gedaan – het gaat ze niet om de seks, denkt ze. Het gaat ze om macht. Zo. De toon is gezet. Deze zomer is het een half jaar geleden dat de verhalen over grensoverschrijdend gedrag bij The Voice of Holland naar buiten kwamen. Televisieprogramma BOOS onthulde dat juryleden en medewerkers van het talentenprogramma zich schuldig zouden hebben gemaakt aan seksuele intimidatie, of zelfs verkrachting.  Dat bracht een stroom aan maatregelen op gang. Van gesprekken tussen staatssecretaris Uslu (Cultuur en Media, D66) en televisieomroepen, een regeringscommissaris voor seksueel grensoverschrijdend gedrag, tot een actieplan van ministers Dijkgraaf (OCW, D66) en Van Gennip (SZW, CDA). Want, schreven zij eind juni: 53 procent van de Nederlandse vrouwen heeft wel eens ervaring gehad met seksueel grensoverschrijdend gedrag. Een half jaar na de onthullingen over The Voice of Holland spreekt NRC deze zomer met vrouwelijke makers uit verschillende generaties in omroepstad Hilversum. Nu het stof van de onthullingen is neergedaald: hoe ervaren zij de mores van het Mediapark? Eerder verscheen een dubbelinterview met Hanneke Groenteman en Suzanne Kunzeler. Het roept de vraag op: als er nú een cultuurverandering nodig is, hoe hebben vrouwen in de mediawereld hun eigen positie de afgelopen decennia dan ervaren? En veranderde hun perspectief daarop misschien, nu het maatschappelijk debat erover in beweging is? Daarover ging NRC eerder in gesprek met presentatrice Hanneke Groenteman (82) en directeur content van BNNVARA Suzanne Kunzeler (54). Nu is een jongere generatie televisie- en radiovrouwen aan de beurt: radio-dj Eva Koreman (38) en programmamaakster Rowan Blijd (32). Eva Koreman ging in 2010 als radio-dj bij Qmusic aan de slag en stapte in 2015 over naar 3FM, waar ze tot voor kort de dagelijkse middagshow Welkom bij de Club! presenteerde. Koreman heeft de radio altijd een mannenwereld genoemd – en dat doet ze nog steeds. Oké, het is diverser geworden sinds ze er onderdeel van is, maar „de meeste leidinggevenden zijn man, en de ether wordt nog steeds gedomineerd door mannen”. Ze somt op: „Radio 538? Nul vrouwelijke dj’s. SlamFM? Nul. Bij Veronica zitten nu sinds kórt twee vrouwen.” Recent hoorde ze iemand nog zeggen: je moet ook niet twee vrouwen achter elkaar programmeren. „Zouden we óóit zeggen: het gaat niet zo goed daar, omdat er alleen maar mannen te horen zijn?” Dat kan echt beter, vindt ze.  Rowan Blijd, programmamaakster voor het YouTube-platform Spot On van  KRO-NCRV, werkt juist in een „all women-team”, vertelt ze. Omroep KRO-NCRV heeft een vrouwelijke mediadirecteur, haar leidinggevende is vrouw, Spot On is een programma dat expliciet wordt gemaakt door vrouwen, voor vrouwen. Als Blijd de positie van vrouwen in Hilversum moet beschrijven, voelt ze zich „veilig en omringd door rolmodellen”, zegt ze. Maar als ook zij kijkt naar het geheel… dan „zit lang niet iedereen in die positie”.   Rowan Blijd    Foto Annabel Oosteweeghel Je let sinds The Voice beter op de jonge mensen die aan jouw programma meewerken, zei je toen ik je belde, omdat je weet: dit zijn mensen die snel over hun grenzen gaan. Blijd: „Het gevaar in ons werk is dat er al snel van je wordt verwacht meer te doen dan je op papier hebt beloofd. Er zijn veel ongeschreven regels: altijd bereikbaar zijn, beschikbaar zijn, echt die extra mile willen gaan. En dat wordt dan niet één keer, maar tig keer van je verwacht. Dus in die zin denk ik: dat is óók grensoverschrijdend. Je creëert een basis voor wat normaal is om van werknemers te vragen. ‘Het hoort erbij’, wordt er vaak gezegd, en minstens zo vaak gedacht.” De Raad voor Cultuur concludeerde eind juni dat het risico op ongewenst gedrag in de cultuur- en mediasector bijzonder groot is, onder meer omdat veel mensen er concurreren om weinig banen en er veel werknemers met een tijdelijk contract rondlopen. Herkennen jullie dat? Koreman: „Ja, zeker. Men spint er garen bij door in jouw hoofd te prenten: voor jou tien anderen.” Blijd: „Juist.” En als we  weer specifiek naar de positie van vrouwen in Hilversum kijken. Wat is er veranderd? Koreman: „Wat ik bijvoorbeeld heb gemerkt, is dat tien jaar geleden, als mensen mij vervelend vonden op de radio, ze dat vrijwel altijd aan mijn vrouw-zijn koppelden. Dat raakte mij aan het begin ook echt. Een luisteraar zei een keer bij Qmusic in de nacht: ‘Je bent een schande voor het vrouwelijke volk, je hoort niet thuis op de radio als vrouw.’ „Ik sprak die jongen daarop aan en heb uiteindelijk een goed gesprek met hem gevoerd. Maar ook in dat gesprek zei hij nogal argeloos: ‘Ja maar radio-dj  is toch ook gewoon een mannenvak!’ Dit is een extreem voorbeeld, maar ik merk dat dit soort dingen veranderen, juist omdát er nu meer vrouwelijke dj’s zijn. En ik merk ook dat dingen de afgelopen jaren steeds beter bespreekbaar worden.” Blijd: „Ja, dat merk ik ook.” Over welke dingen hebben jullie het dan? Koreman: „Ik durf vaker te vertrouwen op mijn intuïtie als ik het gevoel heb seksistisch te worden bejegend. Of als dat gewoon zo is, trouwens. Dan durf ik te zeggen: ‘Hállo, gele kaart voor jou!’ ”  Eva Koreman   Foto Annabel Oosteweeghel Wat gebeurde er eerder als je dat deed? Koreman: „Nou, dan was je toch een humorloze zeikerd. Maar dat is ook een logisch gevolg van, in mijn geval bij de radio, in een kamer zitten met alleen maar mannen, als enige vrouw. Wat ik bijvoorbeeld ook deed, en dat vind ik nu heel erg, maar ik snáp wel dat ik het toen deed: nadat ik zei dat ik me ergens niet fijn bij voelde, maakte ik altijd een superlompe grap over m’n eigen kut.” Blijd: „Serieus?” Koreman: „Ja… zodat iedereen geschokt was en ze me geen humorloosheid konden verwijten. Dat je niet die zure feminist bent. Maar dan had ik dus wél m’n punt kunnen maken.” Blijd: „Zo dekte je jezelf in.” Koreman: „Ja! Dan had ik gezegd wat ik wilde zeggen, maar in de verpakking waarin zij het wilden.” Blijd: „Ik merk in de comments op YouTube wel dat we wat dat betreft nog een lange weg te gaan hebben. Als kijkers iets niet aanstaat, dan word je toch nog vaak gepakt op je vrouw-zijn. En in mijn geval ligt het gevaar altijd op de loer dat ik word aangesproken op mijn huidskleur. En ook als ik me hier intern kritisch uitspreek, over wat dan ook, dan houd ik toch altijd rekening met mijn positie als werknemer, met mijn vrouw-zijn, met mijn afkomst.  „Dus enerzijds merk ik, net als jij Eva, dat je minder vaak zuur bent als je je uitspreekt. Maar tegelijkertijd houd ik er toch nog altijd rekening mee dat je zomaar eens die boze vrouw kunt zijn, of ‘ongezellig’. In mijn KRO-NCRV-bubbel kán ik me overal over uitspreken, maar daarbuiten ben ik toch voorzichtiger.” Koreman: „Wat bij de radio ook heel erg belangrijk is geweest, denk ik, is dat Sharid Alles lang zendermanager van 3FM is geweest. Dat was zo’n frisse wind. Ik ben wel eens boos op haar geworden omdat ik voelde dat dat kon, omdat ik bij haar geen boze vrouw zou zijn.” Ze vindt dit interview daarom ook wel spannend, merkt Koreman op. Blijd stemt in. Ze zet een stemmetje op: „Daar heb je d’r weer met d’r feminisme, je hebt het toch hartstikke goed.” Dat hééft ze ook, zegt Koreman, en toch vindt ze dat ze het over seksisme moet blijven hebben. „Een voorbeeld: een hele tijd geleden was er sprake van iets dat echt niet oké was op een bedrijfsfeestje. Dat heb ik toen laten zitten, want diegene die dat deed zat in de positie om te zeggen: prima, ga jij maar lekker wat anders doen Koreman. Bovendien, ik was niet verkracht, zo erg was het niet – zo praat je dat dan goed voor jezelf.  „Maar later hoorde ik dat iemand anders op die bewuste avond ook onheus was bejegend. Toen dacht ik: o ja, die persoon zat in een nog veel kwetsbaarder positie dan ik. Ik besefte: je spreekt je nooit alleen voor jezelf uit. Dus trok ik toch maar aan de bel. Dat is heel goed opgepakt, al begreep degene over wie het ging het niet helemaal. Grappen maken over seks kon toch best?” Suzanne Kunzeler, die in de jaren negentig in Hilversum kwam werken, vertelde in NRC dat ze het gevoel had dat ze niet moest zeuren: zij hád toch een mooie baan, dankzij de strijd van haar voorgangsters? Terwijl ze nu beseft: nee, we zijn er nog lang niet. Koreman: „Ik moet hierbij altijd denken aan die foto van een oudere vrouw bij een #MeToo-demonstratie. Ze houdt een stuk bordkarton boven haar hoofd: I can’t believe I still have to protest this shit. Verandering is soms een diesel. En veel hangt natuurlijk ook samen met politieke besluiten zoals een ruimer ouderschapsverlof.” Blijd: „Je merkt wel dat onze generatie weer een nieuwe golf van activisme heeft opgepakt – op allerlei thema’s, vaak met een intersectionele benadering. Zulke bewegingen maken het voor iedereen gemakkelijker om zich ergens bij aan te sluiten en zich uit te spreken, of je jezelf daarmee nu impopulair maakt of niet.” Over jezelf impopulair maken gesproken, in hoeverre hebben de uitspraken van Roosmarijn Reijmer in 2017 In NRC bijgedragen aan verandering bij 3FM? Zij pleitte  voor meer vrouwen op de radio. Koreman: „Dat was zó dapper van haar. Men was daar echt van over de zeik van in de radiowereld – het werd door veel mannen gezien als een aanval op hen. En wat ik ook erg vond: ze stopte daarna tijdelijk als dj, dat wist ze al. Dus waarschijnlijk voelde ze zich daarom veilig om zich erover uit te spreken.” Ze kon een boze vrouw zijn… Koreman: „Precies. Terwijl ze daarmee uiteindelijk wel de aanzet heeft gegeven tot waar we nu zijn.”  Rowan Blijd (links) en Eva Koreman.   Foto Annabel Oosteweeghel Blijd: „Toen ik net bij de KRO-NCRV begon, heb ik ook echt veel geleerd van vrouwen die zich impopulair durfden te maken – die tegen de stroom in durfden te gaan. Maar ook dan, en dan komen we weer terug op waar we het eerder over hadden: daar moet je tegen kunnen, en zin in hebben. Het is maar net of je verandering teweegbrengen ziet als een marathon of een sprint.” Koreman: „Hoe zie jij het?” Blijd: „Het ís een marathon – maar ik zou liever willen dat het een sprint was. Toch moet je je battles kiezen, denk ik. Afwegen waar je op in gaat, wanneer je versterking zoekt, wanneer niet. Aan het begin van mijn carrière was ik wat impulsiever: ik sprak me sneller uit. Dat kan vermoeiend zijn.” Want jezelf impopulair maken kost energie? Blijd: „Ja. Hoewel ik dus wel zie dat de grens van wat geaccepteerd is opschuift. En vergeet trouwens niet dat wij dj en presentatrice zijn, hè. Wij hebben de positie om ons uit te spreken.” Wat is er, behalve vrouwelijke rolmodellen, vrouwelijke leidinggevenden, nog meer voor nodig om de positie van vrouwen in Hilversum verder te versterken? Blijd: „We hebben nog niet overal de woorden of maatstaven voor, dat valt me vaak op. Ik denk dat er nog een veel grotere rol is weggelegd voor data, voor enquêtes. Neem de veiligheid van vrouwelijke journalisten. We kijken daar nu naar vanuit een breed perspectief: hoe maken we het veiliger voor journalisten om hun werk te doen? Maar misschien zijn er wel verschillen tussen mannelijke en vrouwelijke journalisten – daar is in het buitenland veel meer aandacht voor. We weten dat niet, en we weten dus ook niet hoe we het moeten aanpakken, zolang die data er niet zijn.” Rowan Blijd (1990) studeerde ‘comparative arts and media’ aan de Vrije Universiteit van Amsterdam. Daarna liep ze stage bij tv-programma Shownieuws van SBS en radioprogramma Nooit meer slapen van de VPRO, en was ze blogger en YouTuber. In 2017 ging ze bij de KRO-NCRV als programmamaakster aan de slag, nu presenteert en maakt ze er het YouTube-programma Spot on. In 2018 werd ze voorzitter van de jongerenafdeling van de Nederlandse Vereniging van Journalisten, nu is ze  lid van het hoofdbestuur. Eva Koreman (1984) studeerde ‘Bèta-gamma’ aan de Universiteit van Amsterdam. In 2010 begon ze als radio-dj bij Qmusic, aanvankelijk in de nacht, later in de middag. In  2015 stapte ze over naar 3FM. Van 2018 tot 2020 was ze  namens de VPRO presentator van 3voor12Radio, tot deze zomer had ze samen met Frank van der Lende de middagshow Welkom bij de Club!  In 2017 won  ze de Zilveren RadioSter, voor beste vrouwelijke radio-dj. In 2017 presenteerde ze  een seizoen het televisieprogramma Jules Unlimited. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/07/als-kijkers-iets-niet-aanstaat-word-je-nog-steeds-gepakt-op-je-vrouw-zijn-a4138337
2022-08-08||Slot moet met nieuw Feyenoord kloof met Ajax en PSV zien te dichten||Arne Slot  lijkt op voorhand aan een zeer lastige  opdracht bezig. De trainer van Feyenoord moet met   een verzwakt elftal in aanbouw de aanval  openen op Ajax en PSV. Met een 5-2 overwinning bij een nog volledig in de steigers staand Vitesse zette hij een eerste goede stap.   Het is echter niet waarschijnlijk dat  dit Feyenoord  zonder  versterkingen mee zal kunnen doen  in de titelrace. Blijven investeringen uit, dan is het risico  groot dat de Rotterdamse club  zowel sportief als financieel op zo’n grote achterstand van de concurrentie uit Amsterdam en Eindhoven komt dat de Eredivisie uit een ‘top 2’ zal bestaan en Feyenoord veroordeeld is tot een strijd om the best of the rest. Slot staat voor de taak om binnen een mum van tijd nieuwe spelers in te passen, mee te denken over eventuele aankopen en tegelijkertijd te presteren met het materiaal dat hij nu voorhanden heeft.  Slot zette tegen Vitesse een gelegenheidsformatie in elkaar die in de voorbereiding niet eerder samen met elkaar speelde. Met name in aanvallend opzicht kreeg  Feyenoord een totaal nieuw gezicht nadat de makers van 55  van de 76 competitiedoelpunten van vorig seizoen uit Rotterdam vertrokken. Slot moest het in Arnhem  doen zonder Santiago Giménez  omdat diens  werkvergunning nog niet binnen was. De Mexicaanse spits is de beoogde nieuwe aanvalsleider van Feyenoord. Vooralsnog kreeg ex-Ajacied Danilo de voorkeur in de punt van de aanval. De Braziliaan groeide met twee doelpunten uit tot man van de wedstrijd in het Gelredome. Het mooiste doelpunt van Feyenoord werd echter gemaakt door een andere ex-Ajacied: Javairo Dilrosun. De buitenspeler  krulde de bal na ruim een uur spelen vanaf de rechterkant over Vitesse-doelman Jeroen Houwen. „Ik heb ze vaker zo gemaakt op de training”, zei Dilrosun glimlachend na afloop in de perszaal van het Gelredome.  Blijven investeringen uit dan zal   Feyenoord afhaken bij de top-2 van Nederland Feyenoord tankte na een moeizame voorbereiding in ieder geval het nodige zelfvertrouwen. Na een moeizaam begin waarin Vitesse op voorsprong kwam, wist Feyenoord met een uitblinkende Szymanski de controle  over te nemen. De Poolse middenvelder was met twee assists de belangrijkste aangever van de nummer drie van Nederland. „Hij is creatief en heeft een geweldige trap”, zei Slot over zijn aanwinst, Pools international en gehuurd van Dinamo Moskou. „Zo’n speler stel je graag op in een elftal dat nog zeer onwennig is.”  De komende weken moet  duidelijk  worden hoe groot de ambities van  Feyenoord zijn. En welke financiële risico’s de club bereid is te nemen om de concurrentie met de top van de Eredivisie aan te gaan. Slot heeft als voordeel dat Feyenoord geen kwalificatiewedstrijden voor Europees voetbal hoeft te spelen en de voorbije weken met trainingen en oefenwedstrijden kon bouwen aan een nieuwe ploeg. „Er komt veel meer bij kijken dan het inpassen van nieuwe spelers”, legde Slot uit. „Het is met name moeilijk om aan een nieuwe dynamiek te werken. Dat wordt door de buitenwereld wel eens onderschat.” Slot is zich ervan bewust dat de onzekerheid zal blijven tot de transferwindow eind deze maand zal sluiten. Zo zag de trainer  in aanloop naar het duel met Vitesse de Argentijn Marcos Senesi wegvallen. De verdediger mocht van Feyenoord met het Engelse Bournemouth onderhandelen, terwijl Slot op het trainingsveld aan een nieuwe defensie werkte. Ondertussen maakte hij op het middenveld wel een plaats vrij voor de Noor Fredrik Aursnes, die in de belangstelling staat van het Portugese Benfica. Slot begrijpt dat  Feyenoord blij moet zijn met de recordinkomsten, maar vraagt zich ook af waar de grens tussen het sportieve en het financiële ligt. „Het is aan de beleidsbepalers de juiste beslissingen te nemen”, stelde hij. „Ik geef alleen mijn mening over het sportieve gedeelte. En dan reken ik erop dat er vervangers komen.”        Het verschil tussen deelnemen aan de Champions League of de Europa League is in alle opzichten groot. Ajax is dit jaar al verzekerd van de groepsfase met daarbij circa 40 miljoen euro aan inkomsten. PSV hoopt zich daar de komende weken voor te kwalificeren en krijgt als dat niet lukt een plaats in de Europa League. Feyenoord speelt dit seizoen  in de groepsfase van dat toernooi en zal daarmee circa 8 miljoen euro verdienen. Over twaalf maanden is het perspectief anders. De kans is groot dat Nederland dan twee clubs mag afvaardigen naar de groepsfase van de Champions League. Ajax en in mindere mate PSV zetten er veel  op in een structurele deelnemer aan het grootste en lucratieve Europese clubtoernooi te worden. Als ze de komende jaren erin slagen de nummers 1 en 2 in de Eredivisie te worden wordt het gat met Feyenoord ieder jaar tientallen miljoenen groter. En zal dat op termijn onoverbrugbaar zijn. Feyenoord is in feite nu al aan een ongelijke strijd bezig. Het bereiken van de finale in de Conference League zorgde  voor een verrassende opleving, maar van het elftal dat in Tirana verloor van AS Roma waren er tegen Vitesse nog maar drie spelers over.  Feyenoord boekte deze zomer een flinke financiële winst.  Luis Sinisterra (25 miljoen),  Tyrell Malacia (15 miljoen) en Marcos Senesi (15 miljoen) leverden recordbedragen op, maar doelpuntenmakers als Cyriel Dessers, Guus Til, Reiss Nelson en Bryan Linssen liepen voor vrijwel niets de Kuip uit. Feyenoord kon slechts een deel  investeren in nieuwe spelers en lijkt met het aantrekken van  Quinten Timber, Jacob Rasmussen, Sebastian Szymanski,  Javairo Dilrosun, Danilo, Oussama Idrissi  en Santiago Giménez niet  sterker te zijn.  En dat is wel nodig om het grote gat met Ajax en PSV te kunnen dichten.||https://www.nrc.nl//nieuws/2022/08/07/feyenoord-bezig-aan-ongelijke-strijd-a4138335
2022-08-08||Column | Degradatieboer||Het clubvoetbalseizoen is weer begonnen. Dat betekent dat de clubvoetballiefhebber de werkelijkheid kan ontvluchten door naar het spel te kijken en daarvoor niet naar verdovende middelen, antidepressiva of rellen hoeft te grijpen. Vrijdagmiddag was het overleg tussen boeren en kabinet op verlenging geëindigd. De uitbater van webwinkel Farmers Defence Force kondigde de hardste boerenacties ooit aan, maar de voetballiefhebber zou het worst zijn want die had uitzicht op een weekend vol wedstrijden. De Hagenees stond te trappelen want ADO zou weer spelen. Zeker negentig minuten kon hij zich zonder nadelige gevolgen afsluiten van aankomende boerenfile’s, geblokkeerde distributiecentra, mest op ’s heeren wegen en creperende dieren in verdienmodellen. Hij moest zelfs het acht uur journaal missen, want op dat tijdstip begon Heracles-ADO. Het seizoen was geopend. Toeters. Vuurwerk. Binnen vijf minuten scoorde Heracles: 1-0. Keeper Hugo Wentges hield de 2-0 tegen, tot de verdediging van ADO in groepsverband ging stumperen en het in de 22ste minuut alsnog 2-0 werd. Thomas Verheydt, de rode reus die ADO altijd redt, was nergens te zien. In het strategisch plan van coach Dirk Kuijt moest hij zich kennelijk verstoppen. ADO verloor met 4-0. Ik probeerde de Hagenees te troosten: dit was toch beter geweest dan meemaken hoe de veehouderij Nederland haar verdienmodel door de strot probeert te duwen met veehouderhooligans op de snelwegen, veehouderpolitici in het pluche en veehouderlobby in alle zendtijd om het voetbal heen. Dan zie je toch liever je club – nou ja: zijn club – het seizoen openen met 4 pegels tegen.  „Je gaat zien dat Caroline van der Plas binnenkort als tafeldame in Studio Sport opduikt,” zei hij voor hij de verbinding verbrak. Zaterdagmiddag speelde Ajax tegen Fortuna Sittard. Verlies van Ajax kon altijd zalvend werken in de ADO-gelederen, maar ik wist niet of dat bij een 4-0 openingsnederlaag ook gold. Toen de Hagenees uit zijn as was herrezen, bevestigde hij dat zwaar verlies van Ajax misschien iets kon goedmaken. Over vrijdag wilde hij het niet hebben. Ajax kreeg binnen zes minuten een doelpunt tegen. Vanuit de Scheveningse duinen hoorde ik kinderkoren al zingen: Helemaal niets naar Amsterdam. Even later werd het 1-1 en toen 1-2 en bij 1-3 voor Ajax reageerde de Hagenees niet meer op mijn berichten.  Zaterdagavond viel aan de werkelijkheid te ontvluchten met PSV-Emmen. Dat werd 4-1. Luuk de Jong, die niet had gescoord, stond na afloop bij de microfoon van Hansie Hansie. Die vroeg of Luuk zo’n spits was die doodziek was als hij zelf niet scoorde, ook wanneer de eigen club won. Luuk had daar geen last van, zei hij, al scoorde hij wel graag. Ik moest alweer aan de voorzitter van Farmers Defence Force denken. Dat is typisch een spits die doodziek is als hij niet scoort, ook wanneer zijn sector wint. Helaas voor Nederland betekent scoren voor de FDF wegen blokkeren en spullen in de fik steken. Vorig jaar bood FDF-voorman Thijs Wieggers de politie hulp aan tijdens de coronarellen. „We laten het land niet slopen”, zei hij destijds. Het land moest toen nog ontdekken dat ook veeboerenclubs kunnen degraderen.||https://www.nrc.nl//nieuws/2022/08/07/degradatieboer-a4138334
2022-08-08||China creëert met militaire oefening een ‘nieuw normaal’ rondom Taiwan||Hij is er trots op dat hij „het schateiland van het moederland” heel dicht heeft kunnen naderen, vertelt een piloot van het Chinese Volksbevrijdingsleger in een filmpje dat is gemaakt vanuit de cockpit van een gevechtsvliegtuig. Op de beelden zijn de kustlijn van Taiwan zichtbaar en de bergen daarachter. De Chinese staatsmedia en het Chinese internet staan dit weekend bol van beelden die laten zien hoe dicht het Chinese leger de kust van Taiwan heeft weten te naderen. Zo zijn er ook beelden  van een militair die vanaf een schip kijkt naar de Taiwanese kustlijn. Op de foto is de schoorsteen te zien van wat waarschijnlijk de Hoping-krachtcentrale aan de oostkust van Taiwan is, een belangrijke centrale voor de energievoorziening van het eiland. Het Taiwanese ministerie van Defensie sprak zondag van een „gesimuleerde aanval op het hoofdeiland van Taiwan en op Taiwanese marineschepen”. Die aanval werd volgens Taiwan uitgevoerd door verscheidene Chinese vliegtuigen, marineschepen en drones. Die waren ook zondagochtend nog actief in en rond de Straat van Taiwan. China spreekt dat niet tegen. „We zijn heel dicht bij Taiwan gekomen. We hebben Taiwan omsingeld”, zei Zhang Junshe, een onderzoeker van het Onderzoeksinstituut voor de Marine van het Volksbevrijdingsleger tegen de Financial Times. Een woordvoerder van de Nationale veiligheidsraad van de VS sprak dit weekend daarom van „een aanzienlijke escalatie in China’s pogingen om de status quo van het eiland te veranderen.”  China begon donderdag met militaire oefeningen rondom Taiwan, oefeningen die voor het grootste deel zondagmiddag weer ten einde kwamen. Inmiddels is een groot deel van de civiele lucht- en scheepvaart rondom Taiwan hersteld. Toch keren Taiwan en China niet terug naar de situatie zoals die was voordat Nancy Pelosi, de voorzitter van het Amerikaanse Huis van Afgevaardigden afgelopen dinsdag en woensdag haar omstreden bezoek aan het eiland bracht. Daarbij stelde ze dat de VS onverdeeld achter Taiwan als democratisch baken van hoop in de regio staan.  China heeft op een aantal belangrijke terreinen een nieuw normaal rondom Taiwan weten te scheppen. Zo is China herhaaldelijk over de middenlijn in de Straat van Taiwan gevaren, een lijn die lange tijd een door zowel China als Taiwan gerespecteerde informele grens vormde tussen het Chinese vasteland en Taiwan.  China ging die grens al wel eerder over, maar stelt nu heel expliciet dat die grens helemaal niet bestaat en ook nooit heeft bestaan. China ziet de Straat van Taiwan daarmee ook niet langer als een internationaal water waar voor alle landen automatisch het recht van vrije doorvaart geldt. Want als Taiwan bij China hoort, wat is er dan internationaal aan het water dat het eiland van het vasteland van China scheidt? Dat kan op den duur zeer ingrijpende gevolgen hebben. De Straat is de belangrijkste scheepvaartroute van Azië naar Europa en het Midden-Oosten, en maar liefst 88 procent van de grootste containerschepen voeren dit jaar door de Straat. Wie de Straat beheerst, beheerst een groot deel van de wereldhandel. Zhang, de Chinese analist, voegde nog iets belangrijks aan zijn verklaring toe: „We hebben ook laten zien dat we interventie door buitenlandse mogendheden effectief kunnen tegenhouden”, aldus Zhang.  Daar lijkt hij gelijk in te hebben. Het klopt in ieder geval dat de VS noch Japan enige militaire actie hebben ondernomen om de oefeningen te doorkruisen. Dat kan duiden op onmacht, maar lijkt eerder onwil om de situatie verder te escaleren. De oefeningen zijn in Chinese ogen zo geslaagd dat het land zondag aankondigde er in de toekomst nog meer van te willen doen. Daarmee kunnen de oefeningen, waarbij Taiwan deels of geheel van de buitenwereld wordt afgesloten, zomaar een nieuwe routine worden. Het belooft allemaal niet veel goeds voor de verdediging van Taiwan. Als de VS en hun bondgenoten het Chinese leger deze keer niets in de weg hebben gelegd, zouden ze dat dan de volgende keer wel doen? China hoopt de Taiwanese bevolking er met deze oefeningen in elk geval van te overtuigen dat het antwoord daarop een overtuigend „nee” zal zijn.||https://www.nrc.nl//nieuws/2022/08/07/china-creeert-met-militaire-oefening-een-nieuw-normaal-rondom-taiwan-a4138333
2022-08-08||Op Dekmantel klinkt een nostalgisch verlangen naar de begintijd van house-muziek||‘This is one dj you don’t want to fuck with’, zegt een stem halverwege de dj-set van Mad Miran. En zo is het. De jonge Amsterdamse Miran Bel Hanafi (26) grijnst breed want ze krijgt zaterdag het afsluitmoment van Dekmantel Festival en overstijgt zichzelf. Ze rijgt electro, acid house en snelle zombie rave aaneen en start op driekwart echt de motor van haar set met een ronkende track die landt op warme synthesizertonen van producer Thugwidow. Dekmantel Festival  Gehoord: 2-7 augustus, diverse podia rond het IJ en Amsterdamse Bos.   Zo laat je een up-tempo set op adem komen. De apotheose van Mad Mirans snelle, originele set is een stuiterende plaat die klinkt alsof een doos pingpongballen door de halfronde golfplaten loods ketst. Hoe mix je dat aan elkaar? Miran doet het met verve en ongelofelijk veel plezier. Later zullen ze zeggen dat deze set, die door het Britse online televisiekanaal Boiler Room met miljoenen kijkers thuis wordt gedeeld, hetzelfde voor haar carière deed als wat eerdere Dekmantel-sets in de Boiler Room-loods voor grote namen als Carista en Job Jobse hebben betekend.  Het Amsterdamse Dekmantel Festival is een kwaliteitskeurmerk voor underground muziek en een springplank voor lokaal talent. Dat gold al bij de eerste editie in 2013 en dat geldt na drie jaar afwezigheid door de pandemie nog steeds. De laatste editie was in 2019, ruim een derde van de artiesten die toen werd geboekt is nu alsnog te zien en toch voelt het festival eigentijds. Het klinkt alsof er momentum is voor Britse rave, een nostalgisch verlangen naar de vrijheid en warmte uit de begindagen van de house. Je hoort veel drum-’n-bass, jungle, 2step en garage: gebroken ritmes en breaks met omhoog gepitchte zoete vocalen. De snelheid kruipt overal omhoog – hoger, hoogst! Of het nou gaat om dj Sully, Sherelle, Josey Rebelle, Anz of de drie oprichters van het Hessle Audio label: er is ruim baan voor de UK-sound – al blijft die term als vergaarbak behelpen. Beter is het misschien om te zeggen dat genre-restricties de deur uit zijn. Hokjes-denken is uit, inclusie is de code.  Je ziet het terug op de festivalpodia in het Amsterdamse Bos. Eerder die zaterdag laat dj Dee Diggs een traantje tegen het einde van haar openingsset op het hoofdpodium, waar ze net een house-klassieker uit haar thuisstad New York heeft gedraaid, Todd Terry’s Club Weekend. Haar tracks geven een gevoel van verbinding. De visuals in regenboogkleuren verwijzen naar de Pride-week; intussen maakt haar agent Ilyas Fdis filmpjes. Hij legt uit dat de naam van zijn agency ‘Minor AM’ een knipoog is naar het woord ‘minderheden’. Acht van de elf artiesten die hij vertegenwoordigt, veelal onderdeel van de LHBTQIA+-gemeenschap, staan op het festival. „Je ziet dat ze bij Dekmantel over representatie hebben nagedacht”, zegt hij. „Over een paar jaar is dat de standaard.”  Diversiteit zie je ook terug bij de edgy geklede internationale bezoekers: het gaat van mannen in roze tuigjes tot muziekhipsters met tasjes met logo’s van platenlabels. En ja, de mannen met soldatenkisten en Aphex Twin-shirts zijn er ook.  Die inclusiviteit hoor je vooral bij het nieuwe The Nest-podium. Hier zijn eclectische en experimentele beats te horen in geweldige sets van onder meer Simo Cell, PLEAD en Phillip Jondo, die Arabische zang en een Turkse trommel mixen. Alles kan, alles mag en het publiek heeft er zin in. Of neem de  bijzonder chemie tussen  de Amsterdamse Jasmín en de Franse dj OKO – ondanks het tot twee keer toe uitvallen van de stroom. OKO draait de meer melodieuze tracks en Jasmín de experimentele beats en latin-ritmes.  Eerder in de week waren er ook concerten op de vier podia rond het IJ (Bimhuis, Muziekgebouw aan het IJ, Parallel  en Shelter). Al ontbrak een echte klassieker als opener, toch was er genoeg mooie live-muziek te ontdekken. Zoals de prachtige sopraanzang van de New Yorkse Ana Roxanne en de  klotsende beats van de Britse producer Lorraine James, die funk te midden van chaos vond.  Natuurlijk is er weer volop keuzestress. Ga je de zaterdag afsluiten bij garage-legende dj EZ? Of ga je voor de meer ingetogen houseplaten die de Britse fijnproevers-dj Call Super als een tapijt verweeft in zijn set? Of toch naar de euforische nostalgische klappers van de Amerikaanse geliefden Octo Octa en Eris Drew?   Er is wederom meer goede muziek te horen dan je ogen en benen aankunnen. Dat maakt dat Dekmantel, na bijna tien jaar festivals organiseren, relevanter blijft dan ooit.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/07/op-dekmantel-klinkt-een-nostalgisch-verlangen-naar-de-begintijd-van-house-muziek-a4138332
2022-08-08||Neuriënde schapen en brandende strobalen||Hé een rechte lijn in het landschap, oh nee: koeien. Dat denk je best vaak als je wat later in de middag over het boerenland rijdt. Koeien die achter elkaar lopen vormen met hun ruggengraten een rechte streep, dat is een leuk gezicht.  Er is wel meer dat je onwillekeurig doet glimlachen: dat ene schaap dat met een eigenwijs gezicht in de schaduw van een kar is ligt te herkauwen en de andere in de zon laat grazen. Twiedeledie, ik lig hier lekker. Of ze zijn allemaal achter elkaar aan twee kanten van een balk neergeploft,  in plaats van ergens in het enorme weiland – houden schapen van beschutting, begrenzing, een object? Zo te zien wel. Het is nog maar net augustus maar er is hier en daar alweer graan geoogst, velden vol gouden stoppels naast de doffere kleur van de rijpe tarwe die soms in de zon naar brood ruikt – heerlijk. Ja het boerenland. Aan bijna elke boerderij hangt de vlag omgekeerd en overal staan ingepakte hooibalen met boze gezichtjes erop, in de weilanden de kwaje maar ook wel humoristische borden met ‘Te Koop, Van der Wals makelaardij’.  Laatst reed ik stapvoets door dikke rookwolken, een andere keer na een uur file langs hopen mest op het wegdek; dat veroorzaakte niet zo veel geglimlach.  Soms doe ik het ook, praten over ‘de boeren’. Maar als ik langs al die verschillende, vaak niet eens zo grote boerenbedrijven fiets, waar kinderen op een erf klooien, waar kuilgras ligt opgeslagen en koeien op hun matrassen liggen, denk ik niet: ‘ze moeten niet zeuren’. Vooral de bordjes met alleen maar ‘Help!’ erop weten doel te treffen. Beter dan de stomme rijmpjes waarin ‘malloten’ op ‘naar de klote’ rijmt, of waarin over ‘stikstof gelul’ gesproken wordt.  Sommige boerenbedrijven hebben weinig te maken met wat voor glimlachende werkelijkheid dan ook. Stallen met meer dan 600 koeien of varkensboeren met meer dan 3000 dieren voornamelijk voor de export – wat heeft dat te maken met de kreet ‘geen boer, geen voer’? Alleen maar als je 35 soorten zuiveltoetjes of goedkope Parmaham als een eerste levensbehoefte wilt beschouwen. Zulke bedrijven zijn industrieën gevestigd op het platteland, met een hoge uitstoot, veel stank- en lawaai-overlast en een hoge milieubelasting. Die zouden best mogen verdwijnen –  die hadden al lang ontmoedigd en ingeperkt moeten worden natuurlijk. De boeren die zo werken weten zelf ook heus wel dat ze voor het milieu en het klimaat niet bepaald veel goeds doen.  Maar de aardige vrouw die ook op pilates zit, de opgeruimde man die vrijwilligerswerk doet bij de kerk, het gepensioneerde echtpaar dat de boerderij heeft overgedragen aan hun dochter – dat zijn niet ‘de boeren’. Dat zijn gewoon mensen die hun werk doen, die best willen meebewegen, die niet ’s nachts met asbest slepen, noch met hun tank een gemeentehuis bestormen. Mensen die zich ineens bedreigd voelen in hun bestaan. Moeten er dan maar geen maatregelen genomen worden? Ja, dat wel. Dus die lui die mensen bedreigingen sturen en de boel in de fik steken zijn in zekere zin een uitkomst, daar kun je gewoon een hekel aan hebben. En boeren die kunstmest en bestrijdingsmiddelen sproeiend over het land rijden, die hun zoon op de trekker door het dorp laten racen, die de akker tot op de laatste centimeter beplanten zonder enige wijkplaats voor een vogel of een bij, die gun ik geen ramp, maar een toontje lager zingen mag wel. Nu nog iets bedenken voor al degenen die mij met hun werk doen glimlachen.||https://www.nrc.nl//nieuws/2022/08/07/neuriende-schapen-en-brandende-strobalen-a4138331
2022-08-08||De pad kan de boom in||Onderzoek naar zoogdieren brengt nieuws over amfibieën. Padden léken altijd overtuigde bodembewoners, aardser dan aards, en permanent laag-bij-de grond. Maar nu is overtuigend aangetoond dat ze heel vaak tot op flinke hoogte in bomen bivakkeren.  Engelse onderzoekers en vrijwilligers gingen erop uit om hazelmuizen en vleermuizen in natuurlijk bosgebieden te onderzoeken. Tijdens dat onderzoek troffen ze bij elkaar meer dan vijftig gewone padden in nestkasten en boomholtes, op minstens 1,5 meter hoogte. Daarmee scoren de padden in deze studie even hoog als toevallig aangetroffen pimpelmezen – maar dat zijn allang erkende boombewoners. De hoogst aangetroffen pad zat op een respectabele drie meter, maar dat was  ook het hoogst haalbare voor de onderzoekers zelf.   Biologen van de universiteit van Cambridge sloegen naar aanleiding van  de observaties gedaan tijdens het zoogdierenonderzoek  aan het rekenen. Zij publiceren daar nu over in het tijdschrift PLOS ONE (juli, 2022). Omgerekend betekenen de cijfers dat gewone padden te vinden zijn in een op de honderd bomen. Dat geldt voor bosgebied met water op hun loopafstand, voor de voortplanting.  Waarom padden de hoogte zoeken – voor voedsel, beschutting, zich schuilhouden, of het vermijden van de paddenvlieg die ze verschrikkelijk kan belagen – is nog de vraag. Wel is duidelijk dat er nog veel bij te leren is over wilde dieren waarvan het doen en laten overbekend lijkt. En: dat meer dieren dan al werd gedacht aan  ouderdom lijdende bomen, met scheuren en holtes,  onmisbaar vinden.  De Engelse padden hebben  een voorkeur voor de bos- of waterwilg. Die heeft prima beklimmingseigenschappen voor een niet-natuurtalent. Want dat is de pad, met zijn korte poten en relatief plompe lijf.  Het is even wennen aan het nieuwe beeld van de klimmende pad. Je gaat er anders van naar het landschap kijken. In Nederland lijken knotwilgen al helemaal ideaal… en zie daar! Vrijwel gelijk met de Engelse studie is er het signalement door bioloog Bram Koese. Op zijn vaste fietstocht door oneindig raaigrasland, ergens in het Groene Hart, stuitte hij op een knotwilgweggetje op iets schijnbaar raars. „Een gewone pad op de boom! Ik kijk het dier in de ogen. Roerloos zit ’ie tegen de kaarsrechte stam geplakt, als een rotsbeklimmer peinzend over de volgende greep”, schrijft hij in Schubben & Slijm, tijdschrift van RAVON, de amfibieën-, reptielen- en vissenbescherming.  Koese slaat daarop aan het tellen van boompadden – en komt erop uit dat minstens drie procent van de knotwilgen op een avond door padden zijn bezet.  Met wat goede wil is het dus een Engels-Nederlandse primeur. Er is zelfs één eerdere Nederlandse bijdrage. Een eenzame, wat bezorgde vraag op een  natuurforum, uit 2016. „Ik zag een pad in een boom. Is dat normaal?” Welgeteld nul antwoorden. Maar de boompad, hij bestaat.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/07/de-pad-kan-de-boom-in-a4138330
2022-08-08||Jeannette Heiligers wil een ruimte-vuilniswagen maken met een zonnezeil||Op 10 februari 2009 botsten twee Russische communicatiesatellieten, Iridium 33 en Kosmos 2251, op 790 kilometer hoogte op elkaar. De Iridium-satelliet functioneerde nog ten tijde van de botsing. De Kosmos-satelliet was jaren afgeschreven. De satellieten spatten uit elkaar in duizenden stukjes. Een deel daarvan draait nog steeds om de aarde. Sindsdien is er alleen maar meer ruimteschroot bijgekomen. Rondom de aarde vind je oude satellieten, raketrestanten en afgebroken ruimtevaartuigfragmenten. Daar tussendoor manoeuvreren werkende satellieten die van belang zijn voor ons dagelijks leven. Jeannette Heiligers (Eindhoven, 1983) is universitair docent astrodynamics & space missions aan de TU Delft, waar ze in 2008 cum laude afstudeerde. In 2012 behaalde ze haar PhD in lucht- en ruimtevaarttechniek in het VK. Naast de ruimte-vuilniswagen onderzoekt ze ook ruimte-zonneschermen, waardoor er tijdelijk minder zonlicht op aarde valt. „Ruimtepuin is een groot probleem. Daar is de hele ruimtevaartwereld het over eens”, zegt Jeannette Heiligers, universitair docent astrodynamics & space missions bij de TU Delft. „Er vliegen meer dan twintigduizend stukken ruimtepuin van tien centimeter of groter met hoge snelheid om de aarde en miljoenen kleinere stukjes. Zelfs een stukje van nog geen vierkante centimeter dat inslaat, kan een satelliet kapotmaken of astronauten in het internationale ruimtestation (ISS) in gevaar brengen.” Zo heeft het ISS vorig jaar meerdere manoeuvres moeten doen om stukken ruimtepuin te ontwijken. Heiligers kreeg in juli een Vidi-beurs toegekend van NWO voor haar onderzoeksvoorstel Sweep (Space Waste Elimination around Earth by Photon propulsion), waarbij ze gaat kijken hoe je ruimtepuin kunt opruimen met een ruimte-vuilniswagen die het afval oppikt en naar de atmosfeer brengt. Eenmaal in de atmosfeer ondervindt het zoveel wrijving dat het materiaal opwarmt en opbrandt. De vuilniswagen doet dit op duurzame wijze, voortgestuwd door een zonnezeil. Wat gebeurt er als we niets doen aan het ruimtepuinprobleem?  „De angst in de ruimtevaartwereld is dat hoe meer ruimtepuin er is, hoe meer botsingen er zullen plaatsvinden, waarbij nieuw ruimtepuin ontstaat. Deze kettingsreactie kan uiteindelijk leiden tot het zogeheten Kesslersyndroom. Dan hangt er zoveel ruimtepuin om de aarde dat bepaalde regionen niet meer toegankelijk zijn. Die banen kunnen we dan niet meer gebruiken voor satellieten.” Eén satelliet lanceren om één stuk ruimtepuin op te ruimen is niet echt duurzaam Zijn er manieren om het ruimtepuin in te perken? „Er zijn richtlijnen voor beperking van ruimteafval opgesteld. Die vereisen dat als jij een satelliet de ruimte inbrengt je ook een methode hebt om deze op te ruimen. Bijvoorbeeld door het laatste beetje brandstof te gebruiken om de satelliet te verplaatsen naar een plek waar hij geen problemen kan opleveren. Satellieten die dicht bij de aarde hangen kun je laten opbranden in de atmosfeer. En bijvoorbeeld geostationaire satellieten, op 36.000 kilometer hoogte, kunnen in een iets hogere baan, de zogeheten kerkhofbaan, geparkeerd worden, waar de kans dat ze op een werkende satelliet botsen klein is. „Verder zijn er plannen om het ruimtepuin actief te gaan verwijderen. De Europese ruimtevaartorganisatie ESA heeft de Clearspace-1-missie. Deze satelliet moet over een paar jaar naar een oud raketonderdeel vliegen en deze vastgrijpen. Vervolgens dalen ze samen af en branden op in de atmosfeer. Eén satelliet lanceren om één stuk ruimtepuin op te ruimen is alleen niet echt een duurzame of kostenefficiënte methode.” Hoe kan dit duurzamer? „Ik stel voor om de vuilniswagen-satelliet niet voort te stuwen met een brandstofmotor, maar met een zonnezeil. Een satelliet kan dan zeilend op zonlicht naar een stuk ruimtepuin bewegen, dat naar de atmosfeer brengen om op te branden, om vervolgens, voortgestuwd door het zonnezeil, naar het volgende stuk ruimtepuin te vliegen. Hierdoor zijn er minder vuilniswagen-satellieten en minder lanceringen nodig.” Er wordt geschat dat het materiaal door zonlicht na enkele tientallen jaren kapot gaat Hoe werkt een zonnezeil? „Een zonnezeil is eigenlijk een grote spiegel, van slechts 0,0075 millimeter dik – dunner dan een mensenhaar. Het bestaat uit een laag plastic met aan de ene kant een spiegelende aluminiumcoating en aan de andere kant een chroomcoating, voor het afgeven van hitte. „Als er fotonen, de lichtdeeltjes waaruit zonlicht bestaat, op het zeil vallen, dan oefenen die er een stralingsdruk op uit. En als die fotonen reflecteren, dan oefenen ze ook een kracht uit. Bij het reflecteren zetten de fotonen zich namelijk als het ware af tegen het zeil. Deze krachten die het zonlicht uitoefent, werken als wind op een zeil. Dit kan de satelliet gebruiken om te manoeuvreren in de ruimte. Het voordeel is dat er geen brandstof nodig is die op kan raken, zoals bij traditionele satellietvoortstuwing. „Een zonnezeil gaat niet oneindig lang mee. Er wordt geschat dat het materiaal door zonlicht na enkele tientallen jaren kapot gaat. Maar zolang het zeil intact is en de zon schijnt kan een ruimte-vuilniswagen blijven voortbewegen en afval blijven opruimen.” Is het lastig om een vuilniswagen met een zonnezeil te besturen? „Dat is niet eenvoudig. Er is onderzoek gedaan voor missies die met een zonnezeil door de interplanetaire ruimte naar bijvoorbeeld Mars of de zon willen gaan vliegen. Dat is wel nog relatief eenvoudig omdat daar vooral de zwaartekracht van de zon en de kracht van het zonlicht een rol spelen. Als je met een zonnezeil om de aarde wilt manoeuvreren, dan heb je ook te maken met het zonlicht dat de aarde reflecteert. Verder speelt warmtestraling en de zwaartekracht van de aarde een rol, net als weerstand van de atmosfeer, die tot bijna duizend kilometer hoog reikt. En in de schaduw van de aarde heb je geen zonlicht. Het krachtenspel rondom de aarde is dus veel complexer dan in de interplanetaire ruimte. Dat maakt het aansturen van een vuilniswagen met een zonnezeil lastig.” Het is de eerste stap naar een duurzame ruimte-vuilniswagen Wat gaat u de komende jaren doen in het Sweep-onderzoek? „Ik ga allereerst, met promovendi, een model ontwikkelen om het complexe krachtenspel op een zonnezeil om de aarde te beschrijven. Hiervoor gebruiken we gegevens van eerdere testmissies met zonnezeilen en, zo mogelijk, vluchtdata van de ACS3-zonnezeilmissie van NASA die binnenkort gelanceerd wordt. „Als we dat model hebben, moeten we gaan bepalen hoe we het zeil zo effectief mogelijk kunnen gebruiken om bij een stuk ruimtepuin te komen, het naar de atmosfeer te brengen, het daar los te laten en naar het volgende puinstuk te gaan. Achterhalen in welke stand het zeil op welk moment moet staan om dit zo snel mogelijk te doen, is een complex optimalisatieprobleem.  „Ten slotte moeten we bepalen welke stukken ruimtepuin we gaan verwijderen, in welke volgorde. Dat is wat in de wiskunde bekendstaat als het handelsreizigersprobleem. Het kost veel computerrekenkracht om dat op te lossen omdat je miljoenen routecombinaties moet berekenen.  Zo wil ik tonen wat er mogelijk is met een zonnezeil. Het is de eerste stap naar een duurzame ruimte-vuilniswagen.”||https://www.nrc.nl//nieuws/2022/08/07/jeannette-heiligers-wil-een-ruimte-vuilniswagen-maken-met-een-zonnezeil-a4138235
2022-08-08||Sleurende monster-tractoren zijn ‘een uitlaatklep’ voor de getergde boeren||De vorige keer, drie jaar geleden, was het top. Dus nu is Melchior van Munster er weer met een paar vrienden: de tractorpulling-wedstrijd van Lochem. Niet dat hij nou heel veel van tractorpulling weet, qua internationale competitie en zo. „Maar het is gewoon mooi om te zien.”    De zoon van een melkveehouder staat aan de bar wat biertjes te halen. De gezelligheid is ook een belangrijke reden hier te zijn. Kwestie van even eruit in het weekend, iets anders. „We praten onderling heel veel over stikstof, dat wordt op den duur ook een beetje een deprimerend verhaal.” Drie van z’n vrienden zijn ook melkveehouder, en Van Munster twijfelt of het hem gaat lukken het bedrijf van zijn vader over te nemen, nabij Olst in Overijssel – dat is een groot onderwerp in zijn leven. Dit weekend denkt hij daar juist níet aan. Op een zandbaan van 110 meter kijken hoe ver een opgevoerde, glimmende tractor een zware kar kan trekken: dat is tractorpulling, ook wel trekkertrek. Het is een activiteit die een groot deel van Nederland nauwelijks kent, maar die in sommige regio’s veel bekijks trekt. Zaterdag was in de buurt van Lochem, in de Achterhoek, één van de ’s lands grootste trekkertrek-festijnen – een spektakel (toegangsprijs: 30 euro) van rook, enorm veel lawaai en duizenden bezoekers. Vooral mannen, van alle leeftijden, maar ook complete families met jonge kinderen. Een kleine boerenzakdoek aan een trekker is een zeldzaam teken van  de stikstofcrisis Trekkertrek-dagen trekken van oudsher veel mensen uit de agrarische sector. Maar het evenement zaterdag is misschien niet wat een buitenstaander direct zou verwachten, gezien de huidige situatie in de agrarische wereld. Terwijl Farmers Defense Force afgelopen vrijdag dreigde met de hardste acties ooit en bemiddelaar Johan Remkes sprak van een vertrouwenscrisis tussen boer en kabinet die dieper zit dan stikstof, zijn de verwijzingen daarnaar schaars op dit ultieme agro-evenement.  Er hangt bij de ingang één spandoek met #trotsopdeboer. Maar omgekeerde vlaggen – op de wegen rondom Lochem aan praktisch elke lantaarnpaal te vinden – zijn er niet. Je ziet er zelfs meer correct hangende vlaggen: die zijn geschilderd op de scheurende trekkers en vrachtwagens van de trekkerteams. Wel hangt er aan veel trekkers subtiel een kleine boerenzakdoek, ook een teken van het boerenprotest. „Dit zijn boeren onder mekaar”, zegt een chauffeur van een van de vrachtwagens. „Ze vinden hier allemaal hetzelfde.” Op een boerenevenement hoeven boeren elkaar niet uit te leggen dat ze trots zijn op de boer. „Deze plek lijkt me eerder een uitlaatklep”, zegt Mark Tombergen, die staat te kijken hoe een team een extra motor in een trekker plaatst. Hij is meer een techneut dan iemand uit de agrowereld, houdt van motoren. Ook die liefhebbers komen volgens hem graag naar trekkertreks. Tombergen kijkt ze ook weleens op tv. Voor de agrarische bezoekers lijkt dit vooral een dag waarop de stikstofdruk een keer niet speelt. Niemand die NRC spreekt begint er uit zichzelf over, ze zijn hier voor het „brute geweld”, zoals Richard Brugman, zelf opgegroeid op een boerderij, het formuleert – hij heeft min of meer als enige een shirt aan met ‘trots op de boer’ erop. Maar het evenement zit wel degelijk vol met boeren die zich zorgen maken, en soms ook meedoen aan acties. De tienerzoon van een loonwerker denkt naar eigen zeggen bijna dagelijks aan stikstof, vertelt hij bij de stand voor modeltractoren.  Melchior van Munster heeft hoop dat hij bij Olst toch het bedrijf van zijn vader kan voortzetten, in de omgeving zijn al een paar andere boeren gestopt. Hij leest naar eigen zeggen NOS en soms NRC. „Ik heb ook gelezen wat er vrijdag gebeurd is. Ik mis dan weer de visie na zo’n overleg. Dit probleem is 15 jaar vooruitgeschoven, wat gaan we nu doen?” Van Munster zegt zich wel af te vragen hoe het platteland eruit ziet nadat veel boeren zijn gestopt. Sommigen stellen zich feller op. Aan een picknicktafel zit een melkveehouder die zeven jaar geleden is gestopt (naam bekend bij de redactie) met twee kennissen te kletsen. Na enige tijd praten vertelt hij dat hij laatst met een paar „kameraden” meedeed aan het blokkeren van de A50. Hij was zó langs de blokkade, de adrenaline gierde door zijn lijf.  Maar het mag niet, toch? „Ja, er mag wel meer niet.”  Rond vier uur nadert de tijd dat de race van start gaat. Er zal heel wat stikstof de lucht in gaan, voorspelde de zoon van een loonwerker aan het begin van de middag al.  Als de eerste trekker vertrekt, blijkt de waarschuwing van de organisatie om oordoppen mee te nemen terecht. Een opgevoerde tractor mag dan klein zijn, het klinkt alsof er een vliegtuig opstijgt. Gesprekken worden onderbroken. Zwarte uitlaatgaswolken trekken over het glooiende terrein aan de voet van de Lochemse Berg. Teams als Let’s Try en IJsseldeltaPowerr strijden met hun machines, vol sponsorafbeeldingen van bedrijfjes als Stok Dakkapellen en oliehandel.nl. Vaak hebben de voertuigen door allerlei aanpassingen enkele duizenden pk’s. Hoog op de tribune zit een 62-jarige man uit Amersfoort die zijn naam onder geen beding in de krant wil. Hij is er al vroeg gaan zitten, wil graag het beste uitzicht over de hele baan – dan kun je zien of de tractoren goed wegkomen én waar ze eindigen. Oordoppen draagt hij niet, als hobby schiet hij graag dus is hij naar eigen zeggen wel wat gewend.  Het stikstofbeleid vindt hij „kul”, de boeren zijn een makkelijk slachtoffer. Staat dit soort evenementen onder druk als veel boeren moeten stoppen? „Dit blijft hoe dan ook.” In zekere zin heeft het met ‘gewoon’ boeren weinig te maken, het zijn halve professionals. „Dit is een ongelofelijk dure sport.” Vandaar al die sponsors. Richard Brugman, ook betrokken bij de organisatie, ziet wél een parallel tussen de uitdagingen voor boeren en die voor trekkertreks: steeds meer regels. Vroeger zette je gewoon een hek neer en dan was het geregeld. Nu moet dat hek zo en zoveel meter van de baan af staan, en komt de gemeente alles controleren. Begrijp hem niet verkeerd, dat snapt hij ook wel, zo gaan die dingen. Maar hij is benieuwd hoe dat verder gaat. „Ook met de uitstoot en zo.”||https://www.nrc.nl//nieuws/2022/08/07/sleurende-monster-tractoren-zijn-een-uitlaatklep-voor-de-getergde-boeren-a4138329
2022-08-08||Opinie | Progressieven willen anderen niets voorschrijven||Stellen progressieven de liberale rechtsstaat ten onrechte gelijk aan hun eigen opvattingen over individuele vrijheid? Dat was de klacht van Marc Janssens in NRC onlangs (De rechtsstaat en progressief liberalisme zijn geen synoniemen, 25/7). Er zou daardoor weinig ruimte zijn voor conservatieve opvattingen en het recht op zulke opvattingen (met hun sterkere nadruk op collectieve normen) zelfs ontkend. Daarmee laten de progressieven in de praktijk weinig ruimte voor echte pluriformiteit, aldus Janssens. Thomas von der Dunk is cultuurhistoricus en gastonderzoeker bij Europese Studies aan de Universiteit van Amsterdam. Hij heeft tot op zekere hoogte een punt – maar inderdaad ook slechts tot op zekere hoogte. Er is namelijk van een duidelijke asymmetrie sprake, die de associatie van de liberale rechtsstaat met liberale culturele opvattingen – namelijk als garant voor persoonlijke vrijheid – rechtvaardigt.     De reden dat de dominantie van cultureel-progressieve opvattingen over het algemeen in meer pluriformiteit resulteert dan de dominantie van cultureel-conservatieve, is namelijk een heel simpele. Conservatieven willen anderen al snel de wet voorschrijven. Progressieven willen niet anderen de wet voorschrijven, maar slechts verhinderen dat anderen hén de wet voorschrijven.    Andermans persoonlijke leven achten zij niet hun zaak. Niemand die in bepaalde gevallen het recht op abortus of euthanasie claimt, zal anderen  tot abortus of euthanasie willen dwingen. Niemand die een traditioneel heterohuwelijk wat oubollig vindt, zal alleen een flitsend homohuwelijk willen toestaan. Niemand van hen verplicht orthodox-gelovige vrouwen een broek te dragen. Niemand verbiedt die vrouwen de halve zondag met hoed op in de kerkbanken door te brengen en verlangt dat zij in plaats daarvan naakt op het strand gaan liggen. En als doorgewinterde homo voel ik niet de minste aandrang om een christelijk-gereformeerde soortgenoot te gelasten om in de voorafgaande nacht ook eens een darkroom te bezoeken. Jeder soll nach seiner Fasson selig werden, om met Frederik de Grote te spreken.    Dat is immers de kern van het individuele zelfbeschikkingsrecht, waar progressieven voor staan. En dat ligt bij conservatieven snel anders. Die hebben niet alleen normen, volgens welke zij zélf willen leven. Zij menen vaak dat die normen tevens voor alle anderen moeten gelden en daartoe van staatswege afgedwongen moeten worden. Ze ontzeggen daarmee die anderen het recht om hun leven naar eigen smaak in te richten. Zeker zij, die zich daarbij op een God plus een heilig geschrift  beroepen, wensen zich niet alleen zelf aan die vermeende goddelijke regels te houden, maar ook anderen daartoe te dwingen. Hoe orthodoxer, hoe onverdraagzamer.    Zie de ontwikkelingen in Amerika, waar de meest benepen gelovigen nu weer hun eigen benepenheid via het Hooggerechtshof aan anderen willen opleggen: een dreigend verbod op anticonceptie, op homoseksueel geslachtsverkeer, et cetera.  In Polen staat de regeringspartij, die zich door ‘progressieve opdringerigheid’ van Europa vervreemd voelt, dezelfde morele dictatuur voor. Het stikt dan vooral snel van de restricties op erotisch gebied, want macht krijgen over de menselijke driften vormt al sinds millennia de grootste obsessie van vrijwel elke wereldgodsdienst.    In zijn ultieme vorm leidt zulk onverdraagzaam conservatisme tot een theocratie in Iran of sommige delen van Israël: waag het niet om op sabbat door een orthodoxe wijk van Jeruzalem te rijden, je wordt bijkans letterlijk gestenigd.  In de milde betuttelvorm die het CDA bepleit, doet zich dat gevaar bij ons niet voor. Maar die principiële asymmetrie blijft, en daarmee komen cultureel progressieven dichter bij het ideaal van een pluriforme samenleving  dan cultureel conservatieven. Slechts op twee wezenlijke punten intervenieert de cultureel progressieve norm in het leven van conservatieven. Ten eerste op grond van het nauw aan de grondbeginselen van de liberale democratie gekoppelde grondrecht dat iederéén op zijn manier zalig moet kunnen worden. Dat dat dus ook voor de individuele leden binnen een orthodoxe gemeenschap geldt, dat kinderen niet het eigendom van hun ouders zijn, en dat deze dus niet het recht hebben om homoseksuele kinderen tot tegennatuurlijk heteroseksueel gedrag te dwingen. Denk aan de wantoestanden op het Gomarus in Gorinchem.    Het tweede punt is de ‘markt’ in combinatie met de macht van het getal. Iedere burger staat het vrij om halal of kosjer te eten – maar hij kan niet eisen dat hij daarin ook door de staat gefaciliteerd wordt als hij in de wijde omtrek de enige is, en exploitatie van een speciale etenszaak dus niet rendabel is. En er kan de praktische dwang van werkgevers zijn om op zondag te werken, of de commerciële van de concurrentie om als winkelier ook op zondag open te gaan. Specifieke wetgeving kan hier voor een redelijk modus vivendi zorgen.  Maar het feit dat de seculiere wereld niet buiten te houden valt  betekent natuurlijk niet dat progressieven dan maar verplicht volgens conservatieve normen moeten gaan leven, om de conservatieven het leven volgens hún normen makkelijker te maken. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/07/progressieven-willen-anderen-niets-voorschrijven-a4138328
2022-08-08||Roken tijdens zwangerschap geeft tien jaar later  kleinere hersenen bij kind||Kinderen van moeders die blijven roken tijdens de zwangerschap hebben op 10-jarige leeftijd  meetbaar kleinere hersenen. Dat concluderen wetenschappers van het Erasmus MC in een onderzoek dat afgelopen week verscheen. De studie onderstreept dat roken tijdens de zwangerschap tot lang na de geboorte negatieve gevolgen kan hebben voor het kind.  „Dit  levert nieuwe inzichten op”, zegt Corine Verhoeven, hoogleraar verloskundige wetenschap aan de University of Nottingham. „Het is bekend dat roken in de zwangerschap  risico geeft voor verminderde gezondheid van  kinderen op lange termijn, maar bij mijn weten is dit voor het eerst dat gevolgen voor hersenontwikkeling op deze leeftijd zo is aangetoond.” In 2021 rookte acht procent van de zwangere vrouwen in Nederland op enig moment tijdens de zwangerschap, blijkt uit cijfers die het Trimbos-instituut verzamelde. 4,8 procent rookte gedurende de  gehele zwangerschap. Dat percentage  schommelt al vijf jaar rond dezelfde waarde. Vrouwen met een laag inkomen en  lage opleiding roken vaker door tijdens de zwangerschap dan vrouwen met een hogere sociaal-economische status.  De  risico’s van roken voor ongeboren en pasgeboren kinderen  zijn vaak onderzocht en breed bekend. Zo hebben rokende zwangeren een hogere kans op een miskraam of vroeggeboorte. Pasgeborenen van rokende moeders  hebben bij geboorte een kleinere hoofdomtrek  en  een lager geboortegewicht.  Maar de gevolgen van roken tijdens de zwangerschap later in het leven van het kind  zijn lastiger te onderzoeken.  Het Rotterdamse onderzoek naar hersengrootte maakt deel uit van de Generation R-studie. Daarin worden de ontwikkeling en gezondheid van opgroeiende kinderen in Rotterdam over meerdere jaren gevolgd.    Onderzoekers analyseerden de gegevens van 2.704 vrouwen en hun kinderen. Deelnemende vrouwen die tussen 2002 en 2006 zwanger waren, werden  nog tijdens hun zwangerschap gevraagd of ze rookten. 364 vrouwen uit deze groep (13,5 procent) bleven roken tijdens de zwangerschap. 238 vrouwen (8,8 procent) stopten zodra ze erachter kwamen dat ze zwanger waren. Met  een MRI-scan bepaalden de onderzoekers hersenomvang en -structuur van  kinderen toen ze tussen de 9 en 11 jaar oud waren.   De kinderen van doorrokende moeders hadden niet alleen een kleiner totaal hersenvolume, maar ook minder witte stof (voor signaaloverdracht tussen hersencellen) en grijze stof (waar de meeste hersencellen huizen) en minder diepe hersenwindingen (gyri) dan moeders die nooit hebben gerookt of na het eerste trimester waren gestopt. De Rotterdammers hebben in deze studie niet onderzocht of de kinderen van doorrokende moeders ook cognitieve nadelen ondervonden. „Maar over het algemeen kun je stellen dat kinderen met kleinere hersenen een lager IQ en meer gedragsproblemen hebben”, zeg Runyu Zou, epidemioloog en eerste auteur van het artikel.  De onderzoekers benadrukken dat er geen verschillen waren tussen kinderen van moeders die nooit rookten en moeders die vroeg in de zwangerschap waren gestopt. Pas later in de zwangerschap komt groei en ontwikkeling van hersenen echt op gang. „Zelfs al heeft een vrouw de eerste 10 weken van de zwangerschap gerookt, heeft stoppen nog steeds zin”, zegt Zou. „Liever stoppen jonge mannen en vrouwen dus nog  voor ze zwanger proberen te raken”, zegt Corine Verhoeven. „Juist in het begin van de zwangerschap worden alle belangrijke organen aangelegd. Kortom, bij kinderwens: eerst stoppen met roken, daarna pas met anticonceptie.” Blijven de verschillen in hersenomvang het hele leven bestaan? „Dat kunnen we op basis van dit onderzoek niet stellen”, zegt Zou. „Misschien trekken verschillen later in het leven bij. Het brein is een plastisch orgaan.” Zou en zijn collega’s zijn van plan het onderzoek te herhalen als de  Generation R-deelnemers  pubers en jong-volwassenen zijn.||https://www.nrc.nl//nieuws/2022/08/07/roken-tijdens-zwangerschap-geeft-tien-jaar-later-kleinere-hersenen-bij-kind-a4138327
2022-08-08||Vlag met hakenkruis opgehangen boven A1 bij Stroe, elders in Gelderland hooi in brand gestoken||Langs de A1 bij Stroe is in de nacht van zaterdag op zondag een vlag met een hakenkruis opgehangen. Dat heeft de politie zondag bevestigd aan NRC. Op het viaduct waaraan de nazivlag vastzat stonden ook autobanden in brand. Het vuur sloeg over naar de droge berm, maar is inmiddels door de brandweer geblust. Wie er achter de acties zitten is nog niet bekend. De politie heeft nog niemand aangehouden en doet „eventueel” verder onderzoek naar het strafbare feit. Op andere plekken langs de wegen in Gelderland is in de afgelopen nacht ook hooi in brand gezet, meldt De Gelderlander. Langs de A15 bij Ochten, eveneens in Gelderland, zijn acht hooirollen in vlammen opgegaan. Wat verder op diezelfde snelweg, bij afslag Dodewaard, zijn ook enkele hooibalen in brand gestoken, aldus de regionale krant. Het is niet duidelijk of de acties onderdeel zijn van de boerenprotesten, die de afgelopen tijd een grimmige wending namen.||https://www.nrc.nl//nieuws/2022/08/07/vlag-met-hakenkruis-opgehangen-boven-a1-bij-stroe-elders-in-gelderland-hooi-in-brand-gestoken-a4138325
2022-08-08||Dodental luchtaanvallen Gaza stijgt tot 29, opnieuw leider Islamitische Jihad gedood||Het dodental in de Gazastrook als gevolg van een nieuwe golf van geweld tussen Israël en de Palestijnse groep Islamitische Jihad is gestegen tot zeker 29, onder wie zes kinderen. Dat heeft het ministerie van Volksgezondheid van Gaza zondag gemeld, nadat het eerder nog sprak van 32 doden. Alle doden vielen aan Palestijnse zijde; Israëlische mensenlevens zijn verhoudingsgewijs nauwelijks in gevaar gekomen. Onder de doden is ook Khaled Mansour, een hooggeplaatste commandant van Islamitische Jihad. Hij kwam zaterdag om bij een Israëlische luchtaanval, aldus de militante groep. Israëlische luchtaanvallen op doelen in de Gazastrook hebben inmiddels meer dan dan tweehonderd mensen verwond. Israël bombardeert naar eigen zeggen panden en tunnels waar Palestijnse wapens worden verborgen en gesmokkeld.  Het geweld laaide vrijdag op met een reeks aanvallen door Israël waarbij Taysir al-Jabari, ook een hooggeplaatste commandant van Islamitische Jihad, werd omgebracht. Die aanvallen waren volgens Israël bedoeld om een op handen zijnde aanval te voorkomen. Het Israëlische leger verklaarde zaterdagavond militaire leiders van Islamitische Jihad te hebben „geneutraliseerd”, meldt persbureau AFP. In de afgelopen dagen heeft Islamitische Jihad ook bijna zeshonderd raketten op Israël afgevuurd, tot aan Tel Aviv (zaterdag) en de buitenwijken van Jeruzalem (zondag) aan toe. Die zijn vrijwel allemaal door het Israëlische luchtafweersysteem onderschept en veroorzaakten voor zover bekend geen gewonden, hebben Israëlische hulpdiensten laten weten. Het was voor de inwoners van Jeruzalem alweer een jaar geleden dat het luchtalarm afging in hun stad. Volgens Hamas, de militante groep die Gaza bestuurt, kwamen de kinderen om door een Israëlische luchtaanval op het vluchtelingenkamp Jabalya. Het Israëlische leger ontkent verantwoordelijkheid en stelt dat de ontploffing is veroorzaakt door een mislukte raketlancering door Islamitische Jihad. Het heeft videobeelden aangevoerd van een nachtelijke lancering van een raket vanuit Gaza die direct van zijn koers raakte en neerkwam in een bebouwd gebied. De video is niet onafhankelijk geverifieerd. Het geweld roept vrees op voor een verdere escalatie van het conflict. De confrontatie is de hevigste tussen Israël en gewapende organisaties in Gaza sinds de oorlog van mei 2021, waarbij in elf dagen tijd 260 doden vielen aan Palestijnse zijde en veertien doden in Israël. Het dodental is zondagochtend omstreeks 08.30 uur geactualiseerd: van 32 naar 29.||https://www.nrc.nl//nieuws/2022/08/07/dodental-israelische-luchtaanvallen-op-gaza-stijgt-tot-24-a4138324
