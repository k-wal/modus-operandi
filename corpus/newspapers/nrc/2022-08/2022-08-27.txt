2022-08-27||Circa 300 asielzoekers slapen zaterdagnacht buiten in Ter Apel||In de nacht van zaterdag op zondag zullen circa driehonderd asielzoekers bij het aanmeldcentrum in Ter Apel buiten moeten slapen. Dat meldt een woordvoerder van het Centraal Orgaan opvang asielzoekers (COA) zaterdagavond aan NRC. Dat zijn vijftig mensen meer dan de nacht ervoor. Het is voor deze groep niet  gelukt om op tijd  een andere slaapplaats te vinden.  Zaterdag werden ongeveer tachtig mensen toegelaten tot het aanmeldcentrum. Zeventig asielzoekers zijn aan het eind van de middag met een bus naar Vlissingen gebracht, 85 vooral kwetsbare personen worden in Stadskanaal opgevangen. Er wordt voor komende nacht geen neerslag verwacht. De veiligheidssituatie en hygiënische omstandigheden op de velden waar asielzoekers buiten slapen zijn al dagen erg slecht. Eerder op de dag meldden bronnen aan NRC dat op dit moment zo’n 350 kinderen zonder ouders worden opgevangen in Ter Apel, terwijl er officieel slechts plek is voor 55 alleenstaande minderjarigen. Ongeveer vijftig kinderen slapen in de wachtruimte van het IND op stoelen. Behalve beveiliging is er geen begeleiding voor de jongeren. In de nacht van vrijdag op zaterdag sliepen circa 250 asielzoekers buiten op een grasveld bij het aanmeldcentrum. Vrijdagavond werden zo’n vierhonderd mensen geëvacueerd naar andere plekken vanwege de zeer slechte hygiëne op de velden in Ter Apel. Tweehonderd van hen keerden zaterdagochtend weer terug, samen met nieuwe asielzoekers die in de wachtrij aansloten en zo stonden zaterdagavond in totaal ongeveer 450 mensen te wachten. Op zaterdag gaf Artsen zonder Grenzen een medische behandeling aan 44 mensen. Een persoon met hartproblemen werd volgens persbureau ANP met een ambulance naar het ziekenhuis overgebracht.||https://www.nrc.nl//nieuws/2022/08/27/circa-300-asielzoekers-slapen-komende-nacht-buiten-in-ter-apel-a4140045
2022-08-27||Vrachtauto rijdt van dijk op buurtfeest Nieuw-Beijerland, meerdere doden en gewonden||Een vrachtwagen is zaterdag begin van de avond van een dijk in Nieuw-Beijerland gereden. Daarbij zijn meerdere mensen die daar een buurtbarbecue organiseerden om het leven gekomen, meldt de politie. Ook zijn er meerdere personen gewond geraakt.  Het is nog niet duidelijk om hoeveel slachtoffers het gaat. „Maar dat het er meer dan twee [doden] zijn, staat vast”, verklaarde een politievrouw tegenover een journalist van Rijnmond. De chauffeur van het voertuig heeft het ongeluk overleefd. Hulpdiensten schaalden groot op na het ongeluk en er werden drie traumahelikopters en meerdere ambulances naar de plek van het ongeluk gestuurd. Meerdere gewonden zijn volgens de politie al naar het ziekenhuis overgebracht. Het ongeluk gebeurde aan de Zuidzijdsedijk in het Zuid-Hollandse dorp.  De vrachtwagen die van de dijk reed en op de buurtbarbecue terechtkwam is van het Spaanse vervoersbedrijf El Mosca. Een gespecialiseerd team zal het voertuig bergen. „Daarna zullen gespecialiseerde mensen ook de lichamen van overleden slachtoffers bergen”, aldus de politie. Rond 21.15 uur meldde de politie dat het forensisch onderzoek bezig is. Pas na het bergen van de vrachtauto zegt de politie een exact aantal slachtoffers te kunnen geven. Volgens de politie waren er op het buurtfeest veel mensen aanwezig. „Er wordt uiteraard zorg voor hen geregeld”, aldus de politie. Een ooggetuige verklaarde tegenover Rijnmond dat er een locatie is opgezet waar getuigen van het incident terecht kunnen. Daar zou de locoburgemeester van Hoeksche Waard aanwezig zijn.||https://www.nrc.nl//nieuws/2022/08/27/vrachtauto-rijdt-van-dijk-op-buurtfeest-nieuw-beijerland-meerdere-gevonden-a4140044
2022-08-27||&#8216;Servië en Kosovo bereiken akkoord over grensregels&#8217;||Na een slepend conflict hebben de regeringen van Servië en Kosovo eindelijk een akkoord bereikt over regels aan de grenzen tussen beide landen. Dat meldt buitenlandcoördinator van de Europese Unie Josep Borrell zaterdagmiddag op Twitter. Discussies over mogelijke regels zorgden al tijden voor onrust in met name het noorden van Kosovo. Volgens Borrell is na een door de EU gefaciliteerde dialoog besloten dat „Servië akkoord is met het afschaffen van in- en uitreisdocumenten voor houders van een Kosovaarse identiteitskaart en is Kosovo akkoord gegaan met het niet introduceren van deze [documenten] voor mensen met een Servische identiteitskaart”. Meer toelichting werd nog niet gegeven, waardoor onduidelijk blijft of dit betekent dat Servië niet langer eist dat inwoners van Kosovo met een speciale, tijdelijke nummerplaat de grens oversteken. Kosovaren mogen al ruim een decennium niet met een plaat waarop ‘RKS’ (Republiek van Kosovo’) staat Servië betreden. Kosovo dreigde onlangs per 1 september een soortgelijke wet te introduceren voor Serviërs die naar Kosovo afreizen. Dat laatste leidde afgelopen tijd tot flinke spanningen. Het is niet duidelijk of een verdere escalatie van dit conflict over nummerplaten nu is afgewend. Volgens Borrell zijn er „nog steeds problemen die niet opgelost zijn”. De EU-buitenlandcoördinator zei dat Serviërs en Kosovaren vrijelijk met hun identiteitskaarten de grens oversteken kunnen. „Dit is een Europese oplossing”, schrijft Borrell. „We feliciteren beide leiders met deze beslissing en met hun leiderschap”. In 2008 verklaarde Kosovo zich onafhankelijk van Servië. Belgrado heeft de onafhankelijkheid nooit erkend. In het noorden van Kosovo woont een grote Servische minderheid. Eerder deze maand werden daar nog agenten beschoten en wegen geblokkeerd uit protest tegen door Pristina voorgestelde nieuwe regelgeving.||https://www.nrc.nl//nieuws/2022/08/27/servie-en-kosovo-bereiken-akkoord-over-grensregels-a4140043
2022-08-27||Drie Nederlandse militairen gewond bij schietpartij in de VS||Bij een schietpartij in de Amerikaanse stad Indianapolis zijn in de nacht van vrijdag op zaterdag drie Nederlandse militairen gewond geraakt. Dat meldt het ministerie van Defensie zaterdagmiddag. Een van de slachtoffers verkeert in kritieke toestand. De twee andere gewonden zijn „bij kennis en aanspreekbaar”, aldus het ministerie. Alle drie behoren tot het Korps Commandotroepen en zijn in de Amerikaanse staat Indiana voor militaire oefeningen. Ze werden in hun vrije tijd voor de ingang van hun hotel neergeschoten. Daar werden zij rond 03.30 uur lokale tijd aangetroffen, schrijven Amerikaanse media. Over de toedracht van de schietpartij is nog weinig bekend. Er zijn nog geen verdachten aangehouden. De lokale politie heeft tegen Amerikaanse media gezegd dat zij denken dat de schietpartij het gevolg is van een eerdere woordenwisseling op een andere locatie in de stad. De families van de gewonde militairen zijn door Defensie op de hoogte gebracht. ||https://www.nrc.nl//nieuws/2022/08/27/drie-nederlandse-militairen-gewond-bij-schietpartij-in-de-vs-a4140042
2022-08-27||Opinie | Stop met de benauwde prestatie-eisen in de cultuursector||Dit weekend barst het culturele seizoen weer los, na twee jaar coronacrisis. Makers, kunstenaars en culturele organisaties presenteren hun nieuwste programma’s. Samen uitgaan, door een museum of monument dwalen, een film of voorstelling pakken – het zijn momenten die het leven kleur en betekenis geven. Jeroen Bartelse is algemeen directeur van TivoliVredenburg, Anne Breure is programmaker in de podiumkunsten. Beiden zijn de nieuwe voorzitters van Kunsten ’92, de belangenvereniging voor de culturele en creatieve sector.  Maar boven deze hoopvolle opening hangt de vrees van wat de komende tijd gaat brengen. Heeft het virus nog trucs achter de hand? Gaat de energiecrisis, de gierende inflatie of economische recessie de culturele sector alsnog knock-out slaan? Ticketprijzen schieten omhoog. Dit is de duurste Lowlands ooit,  kopte NRC afgelopen week. De coronacrisis legde de zwakke plekken van de cultuursector bloot. De arbeidsmarkt is ontwricht. Zzp’ers werden hard geraakt en veel professionals – technici, marketeers, productieleiders –  zijn vertrokken. Concerten en voorstellingen mogen weer, maar worden regelmatig geannuleerd door gebrek aan personeel of omdat een tourbegroting niet rond te krijgen is. De reserves zijn opgebruikt en de weerstand is laag.  We moeten van die zwakke plekken af en de sector toekomstbestendig  maken. Het is zaak nu stappen te zetten om tot een gezonde, toegankelijke en solidaire sector te komen. Het culturele veld is daar al mee begonnen: bij de opening van het culturele seizoen start Kunsten ’92 het debat over de fundamenten van het cultuurbeleid. Waarom hebben we kunst en cultuur ook alweer nodig? Het liefst beginnen we het antwoord op deze vraag met een hartstochtelijk verhaal over de waarde van kunst en cultuur. Over de inspiratie, troost en vreugde die het geeft. Cultuur draagt bij aan beter onderwijs en mentale gezondheid. Onze kunstenaars zijn in tijden van crisis onontbeerlijk voor het verbeelden van een andere toekomst.  Maar kijk ook naar de economie. De culturele en creatieve sector stond in het jaar voordat corona toesloeg stevig in haar schoenen. Met een aandeel van 3,7 procent  in de Nederlandse economie nam zij 4,5 procent  van de werkgelegenheid voor haar rekening. Groter dan bijvoorbeeld de landbouwsector of de horecasector. In dat pre-coronajaar werkten er 344.000 mensen en waren er 550.000 vrijwilligers actief; zij ontvingen maar liefst 175 miljoen bezoeken.  Die culturele en creatieve sector bestaat uit een fijnmazig weefsel van artiesten, culturele en mediaorganisaties, producenten, toeleveranciers en fondsen. Een groot deel van hen kan, in normale omstandigheden, uitstekend op eigen benen staan. Voor sommige functies springt de overheid bij. Bijvoorbeeld voor het behoud van erfgoed, talentontwikkeling of cultuureducatie.  Maar dit weefsel staat onder druk. De verdeling van overheidsbijdragen is een ratrace. Elke vier jaar schrijven vele honderden organisaties hun vingers blauw aan subsidieaanvragen bij het Rijk, gemeenten of fondsen. Andere rennen van projectsubsidie naar projectsubsidie. De beoordelings- en verantwoordingslast is hoog, procedures stroperig. De ratrace trekt aanvragers en beleidsmakers elke keer de korte termijn in en zit toekomst-denken in de weg. Zo komen we niet van die zwakke plekken af. Staatssecretaris Uslu (Cultuur en Media, D66) zal de komende weken haar beleidsplannen presenteren. Dit is het moment om te kiezen; dit is het moment om een systeem te doorbreken. Verleng om te beginnen de beleidscyclus van vier  naar zes jaar, dat geeft meer lucht en minder bureaucratie. Verlaat benauwde prestatie-eisen, zoals het aantal voorstellingen en bezoekersaantallen en kies voor bredere maatstaven: artistieke waarde, maatschappelijke impact en ondernemerschap. Gebruik financieringsvormen die passen bij de behoeften van de sector, kijk verder dan alleen het subsidie-instrument. Beloon gemeenten die investeren in cultuur, want als Rijk en gemeenten samen stoken maken zij een groter vuur.  Wees moedig, maak na 30 jaar ruimte voor een fundamentele herziening van het cultuurbeleid. Niet slechts een incidenteel steunpakket of een nieuwe functie toevoegen. Cultuurbeleid barst uit zijn voegen, pak het hele bestel aan. ||https://www.nrc.nl//nieuws/2022/08/27/stop-met-de-benauwde-prestatie-eisen-in-de-cultuursector-a4140041
2022-08-27||Opnieuw beschietingen bij kerncentrale van Zaporizja||De kerncentrale van Zaporizja is opnieuw beschoten. Dat heeft het Oekraïense staatsenergiebedrijf Energoatom zaterdag gemeld in een statement op Telegram, melden internationale persbureaus. Hoe groot de schade is die de centrale heeft opgelopen, moet nog worden vastgesteld. Energoatom beweert dat de Russen schuldig zijn, volgens Moskou heeft Kiev het gedaan. Over de veiligheid van de door Rusland bezette kerncentrale in het Zuid-Oekraïne bestaan door de constante beschietingen grote zorgen. Donderdag werd de stroomtoevoer van de centrale afgesloten en moesten de reactoren worden gekoeld met noodgeneratoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. Oekraïne pleit al langer voor een gedemilitariseerde zone in het gebied, maar Rusland weigert dat. Volgens president Zelensky gebruiken de Russen de centrale als „nucleair schild” en als drukmiddel voor het Westen. Voor de Russische invasie wekte de centrale, die zes reactoren heeft, een vijfde van de Oekraïense elektriciteit op: genoeg energie voor vier miljoen huishoudens.||https://www.nrc.nl//nieuws/2022/08/27/opnieuw-beschietingen-bij-kerncentrale-van-zaporizja-a4140040
2022-08-27||‘In Ter Apel vijf keer zoveel kinderen als toegestaan, slapen noodgedwongen op stoelen en begeleiding ontbreekt’||In asielzoekerscentrum Ter Apel worden op dit moment zo’n  350 kinderen zonder ouders opgevangen, terwijl er officieel slechts plek is voor 55 alleenstaande minderjarigen. Ongeveer vijftig van die jongeren verblijven  noodgedwongen in de wachtruimte van  immigratiedienst IND op  het terrein. Daar staan geen bedden. De kinderen brengen de nacht door op een stoel. Er is geen begeleiding, alleen beveiliging. Ze krijgen eten (magnetronmaaltijden) en drinken, ze kunnen naar de wc, maar er is geen douche. Dat vertellen bronnen aan NRC, de cijfers en omstandigheden worden bevestigd door het Centraal Orgaan opvang asielzoekers (COA). Hulpverleners ter plekke maken zich grote zorgen over het welzijn en de veiligheid van de kinderen.   Alleenstaande minderjarigen zijn de meest kwetsbare groep vluchtelingen. In Ter Apel worden deze kinderen gewoonlijk op een aparte plek op het terrein opgevangen, min of meer gescheiden van volwassen vluchtelingen. Na hun asielaanvraag is het de regel dat zij binnen enkele dagen worden ondergebracht op opvangplekken speciaal voor jongeren door heel Nederland. Die plekken zitten vol. Ook kampt de IND met achterstanden. Voor de driehonderd jongeren die niet in de wachtruimte van de IND zitten, maar  op de reguliere opvangplaats  in Ter Apel verblijven, zijn overdag zeven begeleiders aanwezig. ’s Nachts zijn dat er twee.   De rechten van kinderen in Nederlandse vluchtelingencentra worden geschonden, hun veiligheid is in het geding,  concludeerden de Inspectie Justitie en Veiligheid en de Inspectie Gezondheidszorg en Jeugd al in juni dit jaar. Destijds telden inspecteurs tijdens een bezoek aan Ter Apel 170 alleenstaande minderjarigen. Dat zijn er inmiddels dus twee keer zo veel.   In een ‘brandbrief’ aan staatssecretaris Eric van der Burg (Asiel en Migratie, VVD) schreven de inspecties dat COA-medewerkers „geen ruimte voor individuele aandacht” hebben. „Kamercontroles worden niet meer frequent uitgevoerd waardoor de hygiëne verslechtert, en maaltijden worden niet meer gezamenlijk genuttigd omdat de eetzaal niet geschikt is voor de grote groep.” De sfeer is onrustig, schreven de inspecties,  er is overlast. „Er is geen goed zicht op de veiligheid.”  Een medewerker voegt daar nu aan toe dat er kinderen zijn aangetroffen die al dagen nauwelijks gegeten hadden.  Het COA sloeg vorig jaar al alarm. Eind oktober waarschuwde de top het ministerie van Justitie en Veiligheid dat veiligheid en leefbaarheid onder druk staan in asielzoekerscentra, dat de begeleiding ondermaats is en de werkdruk „onacceptabel hoog”.  Sindsdien is de druk in de asielopvang alleen maar hoger geworden. Bijna één op de drie COA-medewerkers in Ter Apel zit ziek thuis.  Binnen  in het aanmeldcentrum is de toegang voor journalisten beperkt. Voor de deur van het overvolle aanmeldcentrum wordt de problematiek nu ook voor de buitenwereld goed zichtbaar. Al weken  slapen vluchtelingen er op het gras voor het gesloten hek. Deze week waren dat er meer dan ooit: zevenhonderd mensen. Overdag worden vrouwen en kinderen uit de groep gehaald, zij krijgen onderdak op een noodopvangplek. Maar ’s nachts, zo zeggen verschillende bronnen, is het lastig om alle alleenstaande minderjarigen uit de groep te filteren. Het komt voor dat ook zij soms een nacht buiten slapen. Vrijdagavond zijn honderden vluchtelingen in bussen naar noodopvanglocaties gebracht. De Inspectie  Gezondheidszorg en Jeugd had alarm geslagen over de situatie op het veld voor het aanmeldcentrum. Volgens de Inspectie is er „een groot risico” op het uitbreken van infectieziekten.   In totaal verblijven meer dan tienduizend minderjarige vluchtelingen in Nederlandse vluchtelingencentra. Volgens de inspecties ging het in juni om 8.800 kinderen en jongeren in gezinnen en 1.450 zonder ouders.    In april bezocht Kinderombudsman Margrite Kalverboer de unit op het terrein in Ter Apel waar deze groep verblijft. Ze concludeerde dat kinderen er „mentaal verwaarloosd” worden. Het ging destijds om 113 minderjarigen zonder ouders. Deze jongeren hebben aandacht en contact nodig, zei Kalverboer toen tegen NRC. „Ze komen uit een situatie van acute stress. Vervolgens stel je ze bloot aan totale verwaarlozing. Wat denk je dat er dan gebeurt? Je verergert hun problemen. Daar is de overheid verantwoordelijk voor.”||https://www.nrc.nl//nieuws/2022/08/27/in-overvol-ter-apel-brengen-alleenstaande-minderjarigen-nacht-door-op-stoel-a4140039
2022-08-27||Dit zijn de indrukwekkendste foto&#8217;s van deze week||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/27/dit-zijn-de-indrukwekkendste-fotos-van-deze-week-133-a4139844
2022-08-27||Rusland niet akkoord met herziening VN-akkoord kernontwapening||Rusland heeft vrijdag geweigerd een verklaring te ondertekenen over herziening van het verdrag over de non-proliferatie van kernwapens (NPV). Dat heeft het Franse persbureau AFP vrijdagavond gemeld. Sinds het begin van deze maand was een groot aantal landen en ngo’s bijeen in New York voor de tiende VN-herzieningsconferentie. Daar hoopten sommige afgevaardigden bindende deadlines te stellen aan de afbouw van kernwapens in de wereld, maar Rusland vond de eindtekst „schaamteloos politiek”.  Voor bindende besluiten is consensus nodig onder de 191 ondertekenaars van het NPV, dat in 1970 in werking trad. De Russische gezant Igor Visjnevetski miste echter het „evenwicht” in de dertig pagina’s tellende ontwerp-eindtekst. Hoewel niet bekend is op welke concrete onderdelen hij doelt, stelt AFP dat de eindtekst vier verwijzingen bevatte naar de door Rusland bezette kerncentrale van Zaporizja in Oekraïne. Vooral die paragrafen zouden Rusland — maar ook enkele andere landen — tegen het hoofd stoten. In vergelijking met het hoogtepunt van de Koude Oorlog in 1986 is het aantal kernkoppen op de wereld nu aanzienlijk verminderd: naar schatting van 70.300 naar 12.700. Toch waarschuwde de baas van de Verenigde Naties, António Guterres, voor het groeiende risico van nucleaire vernietiging door de talrijke crises en conflicten wereldwijd. De wereld bevindt zich in een „periode van nucleair gevaar die ongekend is sinds het hoogtepunt van de Koude Oorlog”, zei Guterres bij het begin van de VN-conferentie. De situatie bij de kerncentrale van Zaporizja, gelegen op een kwetsbare plek aan het front in Oekraïne, blijft zorgwekkend. Donderdag werd de stroomtoevoer van de centrale afgesloten en moesten de reactoren worden gekoeld met noodgeneratoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. De Veiligheidsraad van de VN en wereldleiders streven naar snelle inspectie door het Internationaal Agentschap voor Atoomenergie (IAEA), maar tot een afspraak is het vooralsnog niet gekomen.||https://www.nrc.nl//nieuws/2022/08/27/rusland-niet-akkoord-met-herziening-vn-akkoord-kernontwapening-a4140038
2022-08-27||Zeker 400 asielzoekers geëvacueerd uit Ter Apel na kritiek op hygiëne door Inspectie||Het Centraal Orgaan opvang Asielzoekers (COA) en de veiligheidsregio Groningen hebben vrijdagavond vierhonderd asielzoekers van het overvolle aanmeldcentrum in Ter Apel naar andere opvanglocaties in Nederland gebracht. Eerder op de avond pleitte de Inspectie Gezondheidszorg en Jeugd (IGJ) voor „onmiddellijk ingrijpen” vanwege de zeer slechte hygiëne rondom het aanmeldcentrum, waar al wekenlang honderden mensen buiten in de open lucht moeten slapen. Volgens de Inspectie is er „een groot risico” op het uitbreken van infectieziekten „als gevolg van het totale gebrek aan hygiëne op het terrein”.  Er zijn te weinig wc’s, douches en asielzoekers die er wachten hebben te weinig toegang tot schoon water. Dat heeft potentieel gevolgen voor de volksgezondheid: „niet alleen voor de mensen die daar zijn om een asielaanvraag in te dienen, maar ook voor iedereen die daar werkt of woont”. De Inspectie waarschuwde nog dat ook bij het verplaatsen van asielzoekers naar andere opvanglocaties rekening gehouden moest worden met het uitbreken en verspreiden van ziekten. Of dat ook is gebeurd, is niet duidelijk.  Volgens de NOS zijn de asielzoekers vrijdagavond naar Utrecht, Almere, de stad Groningen en de Groningse plaatsen Stadskanaal en Zuidbroek gebracht. Een woordvoerder van COA laat aan persbureau ANP weten dat desalniettemin zo’n 250 mensen alsnog in de buitenlucht rondom het aanmeldcentrum hebben geslapen. Volgens een woordvoerder van hulporganisatie Vluchtelingenwerk ging het om zo’n vijftig tot tachtig mensen - zij zouden bang zijn geweest in een bus te stappen en vreesden dat hun asielaanvraag vertraging op zou lopen.  Het Nederlandse asielsysteem stokt en dat is het meest zichtbaar in Ter Apel, waar iedere asielzoeker bij aankomst in Nederland heen moet. Het aanmeldcentrum is al maanden te vol en asielzoekers sliepen daardoor aanvankelijk noodgedwongen op stoelen en later ook in de buitenlucht. Deze week bereikte de crisis een dieptepunt, toen tweemaal op rij ruim zevenhonderd mensen buiten sliepen, op de grond.   Het kabinet kondigde vrijdagavond een nieuw asielakkoord aan, waarvoor het de komende jaren honderden miljoenen uittrekt. In het akkoord staat onder meer dat gemeenten dit najaar zeker twintigduizend nieuwe woningen klaar moeten hebben en dat Nederland tijdelijk stopt het de zogeheten Turkije-deal, dat asielzoekers uit Turkse vluchtelingenkampen over Europa verdeelt. Daardoor komen volgend jaar 1.250 asielzoekers minder naar Nederland. Het akkoord is tot stand gekomen in overleg tussen het kabinet, de Vereniging van Nederlandse Gemeenten, het Veiligheidsberaad en de provincies. ||https://www.nrc.nl//nieuws/2022/08/27/zeker-400-asielzoekers-geevacueerd-uit-ter-apel-na-kritiek-op-hygiene-door-inspectie-a4140037
2022-08-27||NRC Vandaag - De week waarin Rutte IV niet viel||De afgelopen weken brachten we je zomerafleveringen van Haagse Zaken en net déze week zouden we er een weekje tussenuit zijn. Maar daar hield het nieuws geen rekening mee. Daarom was Lamyae vrijdag te gast bij de podcast NRC Vandaag. Die aflevering luister je hier en volgende week zijn we terug met het nieuwe seizoen van Haagse Zaken.  Het politieke jaar is nog niet begonnen, maar de Tweede Kamer kwam wel vervroegd terug van vakantie. Kamerleden debatteerden over uitspraken van minister van Buitenlandse Zaken Wopke Hoekstra. In een interview legde de CDA-leider een bom onder het coalitieakkoord door te zeggen dat de stikstofdoelen voor hem “niet heilig” zijn. Politiek verslaggever Lamyae Aharouay legt uit wat dat betekent. Wat wil Wopke Hoekstra hiermee bereiken? Lees ook het artikel dat Lamyae Aharouay samen met Petra de Koning schreef over het debat van dinsdag.||https://www.nrc.nl//nieuws/2022/08/27/nrc-vandaag-de-week-waarin-rutte-iv-niet-viel-a4140036
2022-08-27||In Dreumel liggen 250.000 archeologische schatten in een koeienstal||In de uiterwaarden van de Maas leggen dakdekkers de pannen terug op een oude koeienstal getroffen door de wind. De stal ligt buitendijks; alleen een kleine ophoging van zand scheidt het  kwetsbare bouwwerk van het water. In de verte priemt de kerktoren van Lith boven de bomen uit. Verder is er niets, niets dan water en wind. „Hier, mammoetbotten.” In de stal houdt archeoloog Nils Kerkhoven een onderbeen omhoog. „En hier, Romeins bouwmateriaal. Bizar hè.” Hij loopt verder, langs kratten vol pijlpunten, scherven, botten. Ze zijn gelabeld met ‘Holo’ en ‘Pleisto’, naar het tijdperk van de inhoud, en met  ‘wolharige neushoorn’, ‘wisent’, ‘ijstijddier’. Honderden kratten, en achterin staat het vol met plastic tassen. Bigshoppers met nóg meer archeologische vondsten uit de omgeving. „Dat dit hier moet liggen”, zegt Kerkhoven, „slaat natuurlijk he-le-maal nergens op”. Kerkhoven trekt het zeil van een grote langwerpige gietijzeren bak. La pièce de résistance: een tien meter lange Romeinse kano, vermoedelijk uit de derde eeuw  na Christus. Hij streelt het hout. „Dit hoort thuis in een topmuseum.” De Nederlandse bodem ligt vol met geschiedenis. Wie graaft, die vindt. Liever laten archeologen het verleden rusten – geen betere conservering dan in de grond – maar soms kun je niet anders dan graven. Zoals bij de aanleg van een parkeergarage, een woonwijk of, zoals rondom de voormalige koeienstal in het Gelderse Dreumel, bij een zandwinningsproject op 275 hectare grond langs de Maas. Industriezand, vijftien miljoen ton, bedoeld voor de bouw. Wie bij zulke projecten iets vindt, een Romeinse munt of een stukje mammoetbot, is wettelijk verplicht daarvan melding te maken. Waarna de vondst dikwijls in een depot verdwijnt.  Maar wat als je 250.000  vondsten doet?  Een hond tussen de ‘bigshoppers’ (boven) en Nils Kerkhoven (onder) in de oude koeienstal.  Foto Merlin Daleman Een kwart miljoen. Dat astronomische  aantal objecten haalde een werkgroep van amateurarcheologen sinds de start van de zandwinning, in 2010, hier uit de grond. Romeinse,  vroeg- en laat-middeleeuwse schepen,  zwaarden, ketels, bijlen, munten, scherven, kanonskogels, duizenden prehistorische botten. Veelal bijzondere objecten waarvan de gemiddelde amateurzoeker er misschien enkele in een leven vindt. Toch is Nils Kerkhoven, leider van de werkgroep, gefrustreerd. Want de zandwinning is vorig jaar afgerond en de vondsten liggen nog altijd opgeslagen in deze voormalige koeienstal, bij werkgroepleden thuis en in koelcellen van naburige boeren. Niemand weet wat ermee moet gebeuren, want op zo’n uitzonderlijke situatie   is de Nederlandse wetgeving niet toegerust. Onderzoeksbureau Kloosterman Archeologisch Advies schreef in opdracht van de provincie een nog ongepubliceerde rapport waaruit blijkt dat alle betrokkenen – de werkgroep, de zandwinner, de provincie en het Rijk – met de handen in het haar zitten. Wie is eigenaar van de vondsten – en moet opdraaien voor de vermoedelijk hoge conservatiekosten? En: hadden de vondsten wel gevonden mogen worden? „Dreumel.” Aanvankelijk had Nils Kerkhoven zo zijn twijfels toen zijn vrouw voorstelde om te verhuizen vanuit de Randstad terug naar het rivierenland waar ze speelde als kind. Maar Kerkhoven, geboren Amsterdammer, ging overstag en eenmaal in zijn nieuwe woonplaats keek hij bij wandelingen met de hond gefascineerd naar de grond. In de Dreumelse klei, wist hij, barst het van de verhalen. Hier, in het midden van Nederland, schampt de Maas de Waal. Dit is het kruispunt van twee grote rivieren, een stroomgebied waar eerder resten van vroeg-Romeinse bewoning zijn gevonden. Welke keuzes maakten onze voorouders? Waarom leefden ze zoals ze leefden? „Archeologie is het vertellen van verhalen.” Begint Van Kerkhoven erover, dan glunderen zijn ogen. Inmiddels werkt hij alweer achttien jaar bij de archeologische dienst in Utrecht.   Foto Merlin Daleman Dus toen-ie  in 2010 getuige was van  een  groot  zandwinningsproject vlakbij, kon hij niet blijven stilzitten. Hij zag dat er in de weekenden onbekenden met metaaldetectoren en hooivorken het gewonnen grind doorzochten en soms met  tassen vol vondsten vertrokken. Kerkhoven: „Ik dacht: dit gaat mis.” Vooraf had het project een ‘lage’ archeologische verwachtingswaarde gekregen. Provincie Gelderland had als vergunningverlener, zoals wettelijk verplicht, een archeologisch bureau laten onderzoeken of het toegewezen gebied niet vol zat met oude objecten. Want als dat zo was, kon het project niet zomaar beginnen en was de provincie, als eigenaar van de vondsten, verantwoordelijk voor de conservatie.  De ‘lage’ verwachtingswaarde was toegekend op basis van eerder onderzoek. Medewerkers van het bureau waren met kaplaarzen, emmers en een grondboor de uiterwaarden in getrokken en hadden verspreid over de 275 hectare op 146 plaatsen een enkele centimeters brede boor in de grond gezet, tot vier meter diepte. De opbrengst, houtskool, was een aanwijzing voor vroegere bewoning, maar kon ook zijn meegevoerd door de rivier, concludeerde het bureau. Het adviseerde alsnog archeologische begeleiding omdat vondsten op grotere diepte „niet uitgesloten” waren. Maar de provincie had het advies niet overgenomen en het plangebied ‘vrijgegeven’. Het betekende dat elke archeologische vondst per definitie een ‘toevalsvondst’ zou zijn waarvoor de provincie geen verantwoordelijkheid draagt.  Foto Merlin Daleman Verkeerde inschatting, bleek al snel.   Om zoveel mogelijk vondsten – en daarmee informatie – bij elkaar te houden startte Kerkhoven met een andere archeoloog in 2010 een werkgroep. Ze  namen contact op met de zandwinner, Nederzand, en  hoopten op een samenwerking. Die kwam er, want het mes sneed aan twee kanten: de archeologen konden  zoveel mogelijk archeologisch materiaal bergen en Nederzand zag in de werkgroep een waakhond die „onwelwillende types” buiten werktijd van het terrein kon weren.  De amateur-archeologen vonden direct na de start een scheepswrak en riepen voor de berging hulp in van de gemeente. Maar die zei  niets te kunnen doen, omdat het gebied was vrijgegeven. De vondst werd gemeld bij de provincie en bij de Rijksdienst voor het Cultureel Erfgoed (RCE) – de toezichthouder, waarna medewerkers van de RCE ook bij de berging van andere scheepswrakken hielpen in hun vrije tijd. Andere vondsten werden daarna door de werkgroep niet meer gemeld; de werkgroep dacht aan de meldingsplicht te hebben voldaan.  En zo begeleidde  een groep van 25 amateurarcheologen in stilte de graafwerkzaamheden rondom Dreumel. Onder hen een dokter, een caissière, een gepensioneerde; mensen uit de omgeving met soms een eigen specialisme. Metaalzoeker, mammoetjager, schervenverzamelaar, haaientandenspecialist.   Foto Merlin Daleman Met hesje en pasje bezochten de werkgroepleden dagelijks het terrein. Ze mochten  gebruikmaken van de directiekeet – mits op sokken – en stilaan raakten ook ondernemers  enthousiast. De plaatselijke frietboer verzorgde de catering, fruittelers stelden koelcellen beschikbaar voor opslag. De Jumbo voorzag de amateurarcheologen van bigshoppers. Honderden stuks, waarmee ze elke ochtend naar de enorme zandzuiger midden op de Maas voeren om staand naast de zeef – een soort lopende band – vondst na vondst eraf te pakken. Aan het einde van de dag keerden ze met gevulde tassen terug. „Een schoolvoorbeeld van citizen science” , zegt Kerkhoven staand op het dijkje achter de voormalig koeienstal, terwijl naast hem vrijwilliger Joop Burgers een sjekkie draait. Met lichte heimwee kijken ze uit over de uiterwaarden waar ze tot vorig jaar zo vaak   waren.  „Weet je nog…”, zegt Joop Burgers. „Ik zag iets glimmen in de grond en dacht: ik pak ’t gewoon heel even vast”. Grijnzend van oor tot oor: „Een neolithische bijl! Ik stuurde het rond in de appgroep en jij stond meteen te stuiteren.” „Elke dag nieuwe vondsten”, zegt Kerkhoven opverend. „Zat ik achter m’n computer op het kantoor in Utrecht terwijl vrijwilligers hier slagtanden uit het water visten.”  Aanvankelijk, vertelt Burgers, had-ie  helemaal geen zin om zich bij de werkgroep te voegen.  Hij  was net met pensioen en herstellend van een heupoperatie. „Maar achteraf ben ik blij dat ik  toch ‘ja’ heb gezegd.” Het verheugt hem dat deze arme landbouwstreek veel meer historie blijkt te hebben dan gedacht.  En tegelijkertijd: echt genieten van de vondsten, dat gaat niet. De neolithische bijl ligt nog steeds bij Joop thuis, net als een Romeinse ketel en nog zo’n 140 andere vondsten. Eerst raakte de tuin vol, toen de woonkamer en nu de slaapkamer. „Van mijn vrouw mag het allemaal wel wat minder.” Ook het huis van Nils Kerkhoven puilt uit, en dat van de andere werkgroepleden, en van de boeren rondom. Maar hout droogt uit en  ijzer verroest. Zonder de juiste klimatologische omstandigheden zullen de vondsten vergaan. Om dat te voorkomen zullen ze eerst stuk voor stuk moeten worden gerapporteerd, soms geconserveerd en uiteindelijk opgeslagen. En wie daarvoor de verantwoordelijkheid draagt, is onduidelijk.  Van wie zijn de vondsten? Dat is de vraag waar het nu om draait. Niet van ons, dacht provincie Gelderland aanvankelijk. Ze had het plangebied immers vrijgegeven vanwege de lage archeologische verwachtingswaarde. De objecten zouden ‘toevalsvondsten’ zijn en die komen volgens de Nederlandse wet in gelijke delen toe aan de vinder en de grondeigenaar: in dit geval de werkgroep en de zandwinner. Dat zou anders zijn bij ‘opgravingsvondsten’, waarbij de graafwerkzaamheden het doel hebben om archeologische objecten te vinden. In dat geval moet de opgraver een vergunning hebben en is de provincie als eigenaar van de vondsten verplicht om ze onder te brengen in een provinciaal depot. Is een archeologische werkgroep die iedere dag meegaat met een zandzuiger om materiaal veilig te stellen actief op zoek naar vondsten?  Of zijn hier elf jaar lang honderdduizenden objecten ‘bij toeval’ gevonden? Ofwel: zijn dit opgravingsvondsten of toevalsvondsten? Voor Kerkhoven maakt het „geen drol uit”: „Ik wil gewoon dat er gezorgd wordt voor deze spullen. Uiteindelijk gaat al dat gedoe  gewoon over centen.” Volgens onderzoeksbureau Kloosterman heeft de provincie meerdere keren de kans laten schieten om het project archeologisch te begeleiden. Zo was vlak na aanvang van het project in 2010 de archeologische verwachtingswaarde al bijgesteld van ‘laag’ naar ‘middelmatig tot hoog’, maar had de provincie daarop de vergunning niet aangepast. En ook in 2018, toen de vergunning moest worden verlengd, legde de provincie een advies voor archeologische begeleiding naast zich neer. Onder meer vanwege een „financieel risico” - de ontzander kon  dan aanspraak maken op een schadevergoeding.      Foto Merlin Daleman Intussen  groeide bij Nils Kerkhoven de frustratie, want de vondsten bléven komen. De schuur raakte vol. Toen hij Gelderland in 2016 om hulp vroeg, bleef de provincie erbij dat het gebied was ‘vrijgegeven’ en dus geen hulp kon bieden.  Daarom gooide hij het over een andere boeg. Hij besloot in 2017 samen met de werkgroep en de ontzander  naar buiten te treden over de vondsten. De werkgroep bouwde een website, haalde de pers erbij, plaatste filmpjes op YouTube en organiseerde het jaar daarop de Dol Dwaze Graafweken, waarbij iedereen in Nederland kon helpen graven. Kerkhoven vond dat hij geen andere keus had: „Als niemand die schepen zou bergen, zouden ze door de zandzuiger worden opgezogen en vermalen en eindigen als fietspad ergens in Nederland.” Zijn noodkreet werd gehoord, maar niet op de manier zoals hij had verwacht. Er volgde een gesprek, in 2019, met  de provincie en met de  Rijksdienst voor het Cultureel Erfgoed, waarin Kerkhoven te horen kreeg dat hij mogelijk in overtreding was. Hij had alle vondsten moeten melden, en een vergunning om ze op te graven ontbrak. Verontwaardigd: „Werden we beschuldigd van illegale praktijken. Terwijl: ik wilde juist húlp van de overheid. Ik kon die schepen daar toch niet laten liggen?”  Inmiddels erkent de provincie wel een rol te hebben, „maar welke is onduidelijk”. Het hielp niet,  zegt een woordvoerder, dat de provincie pas in 2015 officieel op de hoogte werd gesteld van de vondsten. Maar verder wil de provincie vooral „leren” van deze casus, „daarom is opdracht gegeven voor dit rapport”. Ook laat  de  provincie nu in de schuur een inventarisatie uitvoeren om de waarde van de stukken te bepalen  „en de  vervolgstappen”. Volgens de RCE hebben alle partijen „steken laten vallen”. De toezichthouder prijst „het vele werk” dat de werkgroep heeft verricht, maar  die had wel   moeten weten dat mogelijk sprake was van strafbare feiten. En zolang  de vondsten niet zijn  gemeld, kan de overheid weinig doen. „Wij hebben aangeboden te helpen met melden, maar daar is  de werkgroep niet op ingegaan.”  Dat komt, zegt Kerkhoven, omdat je  dan als vinder verplicht binnen twee jaar per vondst een rapport  moet opstellen - „en daar hebben we  de mankracht niet voor”. Meerdere musea hebben interesse getoond in vondsten uit de collectie. Ook zijn er plannen voor een regionaal bezoekerscentrum,  om de geschiedenis van de streek te vertellen. Maar zolang niet duidelijk is van wie de vondsten zijn, en wie moet opdraaien voor de kosten voor rapportage, conservering en opslag, blijven ze liggen waar ze liggen. In een oude koeienstal. ||https://www.nrc.nl//nieuws/2022/08/27/hier-een-romeinse-kano-gevonden-in-het-zand-bij-dreumel-a4140004
2022-08-27||FBI vreesde sabotage onderzoek-Trump||Voordat de FBI begin deze maand huiszoeking deed bij oud-president Donald Trump, had de federale politie vastgesteld dat hij ten minste 184 vertrouwelijke „unieke documenten” uit het Witte Huis had meegenomen naar zijn woning in Mar-a-Lago. De FBI was ervan overtuigd dat zich meer vertrouwelijke documenten in het woonhuis zouden bevinden, en dat daar onvoldoende waarborgen waren om te voorkomen dat onbevoegden ze zouden lezen. Dat blijkt uit een FBI-verklaring, opgemaakt vóór en ten behoeve van de huiszoeking in Mar-a-Lago, die vrijdag door het ministerie van Justitie werd vrijgegeven onder zware politieke en maatschappelijke druk. Het document van 38 pagina’s, waarvan 21 bijna geheel met zwarte stift doorgehaald, biedt „enkele glimpen” van nieuwe informatie over de huiszoeking, schreef een Amerikaanse krant. Zo blijkt dat 25 van de 184 eerder aangetroffen documenten de omschrijving top secret droegen, de hoogste kwalificatie van vertrouwelijkheid. „Op enkele van die documenten stonden wat leek op door de voormalige president met de hand geschreven notities”, aldus de verbalisant. De verklaring, opgesteld door een FBI-agent die belast was met het onderzoek en de huiszoeking, is bedoeld om de rechter ervan te overtuigen dat een huiszoeking gewettigd is. De rechter in kwestie wás overtuigd en bekrachtigde het huiszoekingsbevel. Daarbij haalden agenten nog eens minstens 21 dozen met documenten weg uit het huis van Trump. Uit het reçu van de FBI, een al eerder vrijgegeven lijst met daarop een opsomming van het in beslag genomen materiaal, bleek dat zich daarin inderdaad opnieuw vertrouwelijke documenten bevonden. Een van de omschrijvingen luidde: „Verscheidene vertrouwelijke TS/SCI documenten”, wat betekent dat die top secret waren en dat zij alleen met een specifiek protocol mogen worden ingezien. In de verklaring van vrijdag staat dat de FBI de huiszoeking wilde doen zowel op grond van wetsartikelen die de Verenigde Staten moeten beschermen tegen het verspreiden van staatsgeheimen die schadelijk zijn voor de nationale veiligheid, als wetsartikelen die het verhinderen van een onderzoek daarnaar strafbaar stellen. De doorhalingen in het  document zijn volgens een begeleidend schrijven bedoeld om FBI-agenten en getuigen te beschermen, evenals de ‘routekaart’ voor het onderzoek. Dat was de grootste zorg van justitie: dat openbaarmaking van deze verklaring te veel informatie over hun opzet zou weggeven, zodat Trump en zijn advocaten het onderzoek zouden kunnen frustreren. Amerikaanse media hadden eerder al bericht dat een deel van de informatie over de aanwezigheid van vertrouwelijke documenten afkomstig was van mensen in de omgeving van Trump zelf. In datzelfde begeleidende schrijven staat dat justitie sprak met „een beduidend aantal burger-getuigen”.  Uit de niet-doorgehaalde passages valt vooral op te maken hoe lang justitie en het Nationaal Archief al proberen het materiaal dat Trump na zijn verkiezingsnederlaag uit het Witte Huis had meegenomen, terug te krijgen en op te slaan in het Archief, zoals de wet voorschrijft. Amerikaanse media berichtten al eerder over het gebrek aan medewerking van de kant van de oud-president en diens advocaten. Die  tekenden voor de huiszoeking verklaringen dat zich geen vertrouwelijke documenten meer in Mar-a-Lago zouden bevinden. In het vrijdag vrijgegeven document is ook een brief uit mei meegestuurd, waarin Trumps advocaat het openbaar ministerie waarschuwt voor het doorzetten van een onderzoek naar de vertrouwelijke documenten. Zo’n actie van justitie zou worden gepercipieerd als politiek gemotiveerd, bovendien zou Trump als (voormalig) president zijn gevrijwaard van vervolging in verband met vertrouwelijke documenten, omdat de bepalingen daarover in het wetboek van strafrecht niet over de president gaan.  Donderdag schreef The Washington Postal hoe ingewikkeld strafvervolging van Trump in deze zaak zou kunnen worden. Volgens een voormalig CIA-expert tekenen regeringsmedewerkers bij hun vertrek een verklaring dat zij geen vertrouwelijk materiaal in hun bezit hebben. Wegens overtreding daarvan is bijvoorbeeld generaal en oud-CIA-directeur David Petraeus veroordeeld – die had zo’n verklaring getekend en desondanks notitieboekjes met vertrouwelijke informatie aan zijn biograaf gegeven. Presidenten, aldus de CIA-expert, tekenen zulke verklaringen niet. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/27/fbi-vreesde-sabotage-onderzoek-trump-a4140034
2022-08-27||Haar droomland, het grootste private landgoed van Kenia, is beland in een geweldsspiraal||Tragedie is al lang verbonden met de grond van Ol Ari Nyiro, de reusachtige ranch die de Italiaanse schrijfster Kuki Gallmann en haar echtgenoot in 1972 in handen kregen. Het land is vierhonderd vierkante kilometer groot en strekt zich uit over heuvels en ravijnen, het grootste private landgoed van  Kenia. In het zuidoosten geflankeerd door de pieken van Mount Kenya, in het westen de  spelonken van de Rift Vallei, waar warme lucht uit het Baringo-meer opstijgt en de regens het land grasgroen kleuren. Een Hof van Eden voor de grootste dieren van Kenia: neushoorns, olifanten, buffels, leeuwen.   In hun beste jaren ontvingen de Gallmanns hier vooraanstaande natuurbeschermers uit de hele wereld en koninklijke gasten als Prins Bernard, Juliana, Beatrix en Willem-Alexander. De gezinnen gingen met elkaar op vakantie. „PB”, zoals ze de Prins uit Holland noemden, werd de eerste beschermheer van de stichting die het land beheerde. „Het was meer dan ik had durven dromen en toch was het precies wat ik had gedroomd”, schreef Gallmann in 1991 in haar boek Ik droomde van Afrika. Het boek over haar leven in Kenia werd een wereldwijde bestseller, in 24 talen vertaald, en later verfilmd, met Daniel Craig en Kim Basinger in de hoofdrol.   Vanaf de eerste jaren in Kenia achtervolgde het noodlot haar. Haar man Paolo verongelukte toen ze net zwanger was van hun dochter Sveva. Haar zoon Emanuele overleed aan  een slangenbeet. Ze werden op het landgoed begraven. De schrijfster besloot te blijven. „Ik wilde hoe dan ook bewijzen dat ik het land terecht onder mijn hoede had”, schreef ze.  Inmiddels is Kuki Gallmann (79) zelf niet in staat om het land van haar dromen te bezoeken. Ze  ontvangt haar bezoek in een rolstoel in haar huis in Nairobi nadat ze vorig jaar voor de tweede keer zwaargewond raakte na een aanval op haar boerderij. Sindsdien heeft ze geen journalisten meer toegelaten. Haar dochter Sveva voert het woord.    „Ben je moe, mama?”, vraagt ze in het Italiaans, terwijl ze de gerimpelde hand van haar moeder streelt en jeugdherinneringen ophaalt. „Ik weet nog dat mijn moeder me wakker maakte en zei: ‘Stil, olifanten.’ Toen keek ik omhoog en zag ik een enorme olifant op ons neerkijken. We waren de hele avond buiten geweest bij het kampvuur. Ik draaide me om en zei: ‘Het zal wel, laten we weer gaan slapen’”, grinnikt Sveva, terwijl ze met een bezorgde blik haar moeder bestudeert.    „Op een middag vorig jaar was mijn moeder op de ranch om mijn kinderen Italiaanse les te geven. Ineens was ze weg met de auto. Ze zei niet eens waar ze naartoe ging. Ze is toen een groep jonge mannen tegengekomen die net bezig waren met veediefstal.” Gallmanns voorwiel zakte weg in een gat dat de veedieven uit voorzorg hadden gegraven, voor het geval ze door de politie zouden worden betrapt. Ze openden meteen het vuur. Een kogel doorboorde de deur en raakte haar onder haar knie. Sindsdien kan ze niet lopen. Het was de tweede keer dat ze in een hinderlaag liep. In april 2017 werd Gallmann beschoten door gewapende herders die een van haar lodges hadden geplunderd. Ze kon nog net op tijd worden geëvacueerd.  Het Ol Ari Nyiro-reservaat ligt drie uur rijden van Nairobi in de county Laikipia. Het gebied grenst aan de savannes die een van de ergste droogtes van de afgelopen decennia beleven. De grond in het noorden van het district is bruin als gemalen kaneel.  Verschrompelde kadavers rusten in de berm van de weg, terwijl herders hun koeien, geiten en kamelen zuidwaarts jagen, richting de regen. „Dat groene gras is van de muzungu, de witte mensen”, zegt een jonge herder, die zijn kudde voert langs kilometers lange hekken  van een natuurreservaat.  Achter dat hek is de grond groen. Zijn vermagerde koeien likken aan de poten van  een dode koe uit zijn kudde, die stierf met zicht op zijn redding. „Wilde dieren zijn hier meer waard dan mensen.” Langs de hekken van de reservaten bivakkeren al maanden landloze nomaden en hun vee. ’s Nachts gooien de herders hun geiten over het prikkeldraad. Voor de koeien knippen ze gaten in de barrières.  Volgens data van het Keniaanse ministerie van Landbouw is in dit district meer dan 40 procent van het land van 48 grootgrondbezitters, veelal nazaten van Britse kolonisten. „Veel van dat land werd aan het eind van de Tweede Wereldoorlog door het Britse koningshuis aan Britse soldaten gegeven, als dank voor hun hulp in de oorlog”, zegt mensenrechtenactivist Mali Ole Kaunga, die namens herdersgemeenschappen rechtszaken voerde over het land waarvandaan ze in de koloniale periode werden verdreven. Zijn organisatie, Impact, houdt kantoor in Laikipia. „Ze werden in 1904 en 1911 met verdragen die ze niet konden lezen van hun land verdreven. Het was na Canada en Australië de grootste landjepik uit de geschiedenis. Maar na de onafhankelijkheid van Kenia kregen ze hun land niet meer terug.”  Klimaatverandering heeft die scheve verhoudingen op scherp gezet. Nergens anders is dat zo zichtbaar als op het reusachtige landgoed van Kuki Gallmann, die in haar boek beschreef hoe ze het beheer over het land overnam van een piloot uit de Britse Royal Air Force, inmiddels vijftig jaar geleden.  Op een maandagochtend wacht aan de poort van het landgoed een ronkende pantserwagen van het Keniaanse leger. „De wagen is bestand tegen mijnen. Helaas is dat nu de manier om nu naar ons huis te gaan”, verontschuldigt dochter Sveva zich. Ze is overgekomen uit  hoofdstad Nairobi. „Dit is thuis.  Is het niet prachtig groen hier?”, vraagt ze, om de stemming erin te houden, terwijl de pantserwagen naar huis hobbelt.   Het  dikke glas van de pantserwagen zit vol barsten van afgeketste kogels. Het land wordt omringd door wachttorens en  metersdiepe loopgraven die rond het reservaat zijn gegraven. „Heerlijk, is het niet? Gisteren liepen hier nog zeventig olifanten”, zegt Sveva als de pantserwagen de bagage en het bezoek aflevert bij de lodge. Bedienden staan klaar met lunch, salade met tomaten en feta, gevolgd door een pasta. Net als de koffie wordt geserveerd, klinken in de verte salvo’s van AK-47-machinegeweren. Soldaten van het Keniaanse leger, helmen en kogelwerende vesten, snellen naar buiten. Het hoofd van de beveiliging vliegt zijn drone richting het geweervuur en krijgt de schutters in het vizier. „Oh, ze zitten hier vlakbij”, zegt hij. Op zijn scherm ziet hij vee en herders rennen met speren. Dan komen twee herders in beeld die hun machinegeweren op de drone richten.  „Dat zijn Pokot, dat zie je zo aan hun kleren. Kijk, daar heb je de zoon van Toman. Die heeft veel mensen gedood”. „We weten precies wie ze zijn”, vult Sveva aan.  Op een gegeven moment wordt het weer stil.  De situatie op het reservaat is nu zo gevaarlijk dat de parkwachten de familie regelmatig adviseren om de reis uit Nairobi  niet te maken. „Het is hier soms net Bagdad”, zegt het hoofd van de beveiliging, Allan. De Gallmanns probeerden jarenlang een goede verstandhouding met hun buren te onderhouden. Dat lukt het best met de Kikuyu aan de zuidkant van het reservaat. De Kikuyu’s zijn geen nomaden maar landbouwers en staan van oudsher dicht bij de voormalige witte kolonisten.  Maar ook met de Pokot-herders onderhandelen de Gallmanns wekelijks, al sinds hun eerste jaren op het land.   Ze raakten de controle over de situatie kwijt nadat ze een kleine groep herders uit de omgeving hadden toegestaan  hun vee te laten grazen. Al snel liepen  meer dan 15.000 stuks  op het land. Volgens Gallmann worden de naar schatting vijfhonderd herders die nu op haar land zitten niet alleen gedreven door aanhoudende droogte. Het aantal koeien in Kenia nam  de afgelopen twee decennia met 60 procent toe. Veel daarvan, zegt Sveva Gallmann, zijn bezit van welvarende zakenmensen en politici die herders betalen om voor hun koeien te zorgen, hun verborgen kapitaal.  „Veebaronnen”, noemt ze hen, zonder namen te noemen.   De Pokot zijn bovendien zwaar bewapend. Er is in deze regio, niet ver van de Somalische grens, een overvloed aan goedkope machinegeweren. Gallmann vermoedt dat de Pokot op haar land bewapend worden door politici die het op haar land hebben gemunt en haar familie er willen verdrijven. Ze is ook wantrouwig over de motieven van het leger, die de Gallmann-familie na de laatste aanval  vorig jaar op eigen verzoek te hulp schoot en nu permanent op het land bivakkeert. „Als ze dit probleem zouden willen oplossen, dan hadden ze die Pokot binnen een week van dit land gejaagd. Maar waar is de wil?”, zegt beveiliger Allan. Buiten de omheining groeit intussen de woede over de operaties van het leger op het reservaat. „Wij willen best onze verontschuldigingen aanbieden voor het neerschieten van Kuki. Maar we willen zelf ook excuses”, zegt John Akeru. Hij is 85, een van de oudsten van de Pokot-gemeenschap, die zowel aan de west- als de oostgrens van Gallmanns land bivakkeert. Hij woonde  hier al ver voor de onafhankelijkheid.  Ol Ari Nyiro (‘de plek van donkere fonteinen’) was waar de herders van de Masai, de Samburu en de Pokot lang geleden rondliepen. Hij spreekt over ‘mama Kuki’ en kent haar sinds de jaren zeventig. De Pokot willen praten en samenwerken,  zweert hij. „In plaats daarvan heeft ze de hulp gevraagd van de overheid die ons terroriseert en ons vee doodt.” Sinds 2017 bericht de Keniaanse pers over honderden gedode koeien in Laikipia.   De oude man laat de verkoolde resten van zijn hut zien, die volgens hem door legersoldaten is platgebrand. „Ze arriveerden in een tank”, zegt hij, met een duidelijke verwijzing naar de pantserwagens. Hij steekt zijn wandelstok naar voren en maakt geluiden van een machinegeweer.   Het land waar Kuki Gallmann lang geleden over droomde is nu het terrein van een geweldsspiraal. Haar dochter Sveva hoopt dat de situatie kan worden teruggedraaid met hulp van internationale donoren en druk op de Keniaanse regering. Een van de senatoren uit de omgeving die de Gallmanns slecht gezind was, verloor bij de verkiezingen op 9 augustus zijn zetel. Haar moeder Kuki is aan de beterende hand. „We kunnen dit oplossen door strategisch te werk te gaan”, zegt Sveva strijdvaardig. Maar ze vindt grote krachten tegenover zich. ||https://www.nrc.nl//nieuws/2022/08/27/haar-droomland-het-grootste-private-landgoed-van-kenia-is-beland-in-een-geweldsspiraal-a4140006
2022-08-27||Voor hoognodige ‘herkenbaarheid’ heeft het CDA  een crisis over||Ze komen eigenlijk maar één keer per maand samen, en er zijn periodes geweest dat ze elkaar nog minder zagen: CDA-leider Wopke Hoekstra, fractievoorzitter Pieter Heerma, het partijbestuur en ook de twaalf voorzitters van de provinciale afdelingen. Meestal zijn de bijeenkomsten van de ‘verenigingsraad’ van het CDA, waar gepraat wordt over partijzaken, zo weinig opwindend dat aanwezigen ze na afloop meteen weer vergeten. Maar in juni is dat anders. In de week na de kabinetsbrief over stikstof, met de inmiddels beruchte stikstofkaartjes die per regio de reductiedoelen laten zien, is de partijtop weer bij elkaar. Het is een extra ingelaste bijeenkomst. In de VVD van Mark Rutte is dan onrust ontstaan over de kabinetsbrief. Op een partijcongres stemde een meerderheid van de leden tegen de stikstofplannen van minister Christianne van der Wal (Natuur en Stikstof, VVD), de VVD-top is erdoor verrast. In het CDA is de onrust dan ook al groot, maar minder zichtbaar dan bij de liberalen. In een poging het veenbrandje in zijn partij uit te trappen, had fractievoorzitter Pieter Heerma voor de camera’s gezegd dat het CDA „een aanpassing” van de stikstofplannen wilde. Maar heel precies duidelijk maken wát hij nou anders wilde, dat lukte niet. In de speciaal ingelaste vergadering van de partijtop, daarna, was het gegaan over de onrust binnen de partij. De provinciale voorzitters maakten zich zorgen, en vernamen dat leden en bestuurders dat ook deden. Waarom liet Wopke Hoekstra zich niet horen? Hij wist toch hoe belangrijk dit onderwerp voor CDA-kiezers is? De verklaring die ze kregen: Heerma had alle ruimte om zich uit te spreken, want hij zit in de Tweede Kamer. Als Hoekstra, die ook vicepremier en minister van Buitenlandse Zaken is, zich uit zou spreken, zou dat kunnen leiden tot gedoe binnen het kabinet. En daar zat toch niemand op te wachten? Twee maanden later deed Wopke Hoekstra het alsnog. In een interview met het AD nam hij afstand van één van de afspraken uit het coalitieakkoord, waar ook zijn handtekening onder staat. Een halvering van de stikstofuitstoot voor 2030 is voor het CDA niet langer „heilig”. Zijn coalitiegenoten bracht hij een paar uur voor verschijning van het interview pas op de hoogte. Het leidde tot een vertrouwenscrisis in het kabinet-Rutte IV. Wat was er bij het CDA gebeurd? In 2020 wil een groep CDA-leden het dan ingedommelde agrarisch netwerk, een interne belangengroep, nieuw leven inblazen. Ze zoeken elkaar op, er ontstaan appgroepen. Als in juni de stikstofbrief van het kabinet naar buiten komt, schrijven de leden een brief aan de partijtop. Ze maken zich zorgen: heeft de partij wel door wat het effect van het bedachte kabinetsbeleid is? De onrust klinkt breder. Er zijn leden die zich hardop afvragen of het geen tijd wordt om een partijcongres te organiseren. Maar dáár zitten ze in de CDA-top ook niet op te wachten. De partij is juist net in rustiger vaarwater gekomen na een periode vol interne onrust en in de top is het voornemen uitgesproken om die, alsjeblieft, niet nóg een keer op te laten laaien. Partijvoorzitter Hans Huibers gaat op bezoek bij afdelingen die zich roeren, voormalig interim-voorzitter en inmiddels staatssecretaris Marnix van Rij ook. En het CDA organiseert drie bijeenkomsten, waar leden in gesprek kunnen met Kamerlid Derk Boswijk, die over landbouw en stikstof het woord voert. Ook Huibers en fractievoorzitter Pieter Heerma zijn daar bij. De derde bijeenkomst is begin juli, in Nijkerk. CDA’ers, óók leden die politiek actief zijn, spreken hardop hun onverbloemde  teleurstelling over Wopke Hoekstra uit, die er dan ook bij is. De vraag die hij eerder intern hoorde – Wopke, waar was jij? –, klinkt ook hier. En: heeft de CDA’er wel door met wat voor plannen hij akkoord is gegaan? Hoe kan hij daar nou aan mee hebben gedaan? Aanwezige journalisten doen verslag van een partij waar intern onrust is uitgebroken – alweer. Het CDA heeft moeilijke jaren achter de rug, waarin onder meer een strijd om de macht losbarstte. De christen-democraten  verliezen ook al jaren zetels: in maart nog in de gemeenteraadsverkiezingen, vorig jaar in de Tweede Kamer en daarvoor in de Eerste Kamer en het Europees Parlement. In de peilingen is er weinig zicht op verbetering: ruim een half jaar voor de Provinciale Statenverkiezingen staat de partij nog steeds op verlies. Die verkiezingen zijn belangrijk, omdat ze van invloed zijn op de samenstelling van de Eerste Kamer. Als de machtspositie van het CDA, van oudsher een bestuurderspartij, ook daar slinkt: wat blijft er dan nog over? In een evaluatie van de verkiezingsnederlaag na de Tweede Kamerverkiezingen had een interne commissie vastgesteld dat de partij geen duidelijk verhaal had verteld in de campagne. En ook kiezersonderzoek toont aan dat het CDA, zoals meer middenpartijen, zich niet meer duidelijk onderscheidt van andere partijen. In juni, tijdens de extra ingelaste vergadering van de verenigingsraad, werd het voornemen uitgesproken om duidelijker aan de kiezer te maken wat het verhaal van het CDA is. De partij moest weer „herkenbaar” worden. En om dat voor elkaar te krijgen, mochten ze best ver gaan: tot aan de rand – en er soms ook overheen. Na de bijeenkomst in Nijkerk besluiten bewindspersonen om in het zomerreces in gesprek te gaan met  de  boeren. Een ‘luistertour’, zo noemen ze het. Op sociale media verschijnen foto’s van CDA-ministers in stallen: Hugo de Jonge (Volkshuisvesting), Hanke Bruins Slot (Binnenlandse Zaken). Na een van zijn bezoekjes, schrijft Marnix van Rij op LinkedIn dat het tijd is voor een „herstart” van het proces dat tot een eind van de impasse tussen kabinet en boeren zou moeten leiden. Het kabinet had Johan Remkes de opdracht gegeven om die gesprekken weer vlot te trekken, maar dat wil niet echt lukken. Half augustus komen de bewindspersonen weer bij elkaar. Ze vertellen over wat ze hebben gehoord en gezien. Hoe groot de boosheid onder boeren is, hoe vervreemd die zich voelen van de partijtop. En dan wordt besloten dat Wopke Hoekstra, die steeds weer de vraag kreeg waarom híj zich niet liet horen, dat nu wel zal doen. In het AD, omdat die krant ook regionale edities heeft, op plekken waar de groepen wonen die het CDA wil bereiken. Er wordt geschreven aan een ‘longread’, die op de ochtend dat het interview verschijnt aan leden wordt gestuurd. De voorstellen die Hoekstra in het interview doet, zijn niet uit de lucht gegrepen. Het CDA heeft korte lijnen met de boerenorganisaties, veel CDA’ers zijn ook lid van LTO. En het agrarisch netwerk wil al langer dat de harde deadline van 2030 verdwijnt en ook dat de kritische depositiewaarden uit de wet verdwijnen. CDA’ers rekenen erop dat de oplossing die Remkes in de komende weken zal presenteren, toch in de buurt zal moeten liggen van wat de boeren willen. Dus in de buurt van wat Hoekstra in het AD heeft gezegd. De opstelling van het CDA heeft ook te maken met de Provinciale Statenverkiezingen van maart komend jaar. De partij hoopt zijn grootste electorale concurrent, de BoerBurgerBeweging van Caroline van der Plas, munitie uit handen te slaan. CDA’ers wezen, na afloop van het debat in de Tweede Kamer over de uitspraken van Hoekstra, er fijntjes op dat Van der Plas niet anders kon dan hem complimenteren.  CDA’ers hopen ook VVD-kiezers voor zich te winnen. Ook voor die partij is het stikstofdossier lastig. Het is een minister van VVD-huize die beleid moet uitvoeren, waar VVD-leden zich tegen hebben uitgesproken. Als de VVD-top zich verzet tegen versoepeling van het regeerakkoord, wordt in het CDA gedacht, dan loopt die partij het risico eigen leden kwijt te raken. Alles aan het offensief van het CDA werd de afgelopen tijd voorbereid –  de rest van de coalitie daarentegen niet. Over de boosheid bij de andere regeringspartijen, VVD, D66 en ChristenUnie voelden zich overvallen, doen CDA’ers laconiek. Alsof er iemand is die nu verkiezingen wil, zo klinkt het. En een vertrouwenscrisis? Dat loopt wel los. Nu is wel duidelijk, zeggen CDA’ers die betrokken waren bij de totstandkoming van het interview, dat hun partij naar de samenleving luistert, en een „bondgenoot” is van de provincies. En dus niet meer alleen van de coalitie. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/27/voor-hoognodige-herkenbaarheid-heeft-het-cda-een-crisis-over-a4140021
2022-08-27||Sudoku van zaterdag 27 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/27/sudoku-a4139985
2022-08-27||Lezen over  de toestand   tussen crisis en overdaad||Er is een term voor de reiswoede van burgers ingeklemd tussen coronacrisis en Oekraïne-oorlog, tussen energiecrisis en recessie, tegen de achtergrond van een wereldwijde klimaatramp: ‘revenge travel’. Vakanties op exotische bestemmingen, ondanks onafzienbare wachtrijen op vliegvelden, en met een vastberadenheid om geld stuk te slaan, want „nu kan het weer” en „nu kan het nog”.  Time Magazine citeerde een vakantieganger zo: „We vieren ieder moment dat het kan.” Voor op reis zijn er boeken over die toestand tussen crisis en overdaad. „Seizoenen waren postmodern geworden”, schrijft Sheila Heti in haar roman Pure Colour. God, aldus de verteller in Pure Colour, maakte een eerste schets van hemel en aarde, deed een stap terug van het doek en zag te veel gebreken. De eerste versie, onze versie, warmt op en gaat onder om plaats te maken voor een beter ontwerp. „De ijsklonten smolten. De soorten stierven uit. De laatste fossiele brandstoffen werden opgestookt.” De verteller is minstens zo ontevreden als God, walgt bij vlagen van hoe de eerste schets is geworden: „En blijkbaar zat in al het water plastic, zelfs in het veilige water dat in plastic flessen zit.” „Overal ter wereld zitten te veel PFAS in water en de bodem”, schreef NRC deze week.  Behalve naar de seizoenen heeft de verteller bij Heti een nostalgisch verlangen naar een eenvoudiger tijd, zonder tutorials: „Ze lazen niet eens de krant. Ze zagen nooit een filmpje waarin een ander meisje haar haar deed. Ze wisten niet eens dat andere meisjes hun haar deden.”  In Pure Colour  probeert hoofdpersoon Mira zich te verzoenen met een wereld waarvan het einde nabij is.  Bestseller-auteur Sally Rooney worstelt in Prachtige wereld, waar ben je net als haar hoofdpersonen met de vraag wat literatuur voor zin heeft in een ontwrichte wereld. Dystopisch en toch lieflijk schetst Kazuo Ishiguro in Klara and the Sun de vriendschap tussen een meisje dat van haar omgeving ‘geoptimaliseerd’ moet worden en haar robot-vriendin Klara.  Pure Colour, Sheila Heti, Harvill, 224 blz., €14,99 Prachtige wereld, waar ben je, Sally Rooney, Dwarsligger, 540 blz., €18,99 Klara and the Sun, Kazuo Ishiguro,  Faber and Faber,  352 blz., €13,99||https://www.nrc.nl//nieuws/2022/08/27/lezen-over-de-toestand-tussen-crisis-en-overdaad-a4139984
2022-08-27||Scrypto||Horizontaal: 4. Krijsend stuk (2+5)   7. Kettingrokende man aan het water (11)   8. De dracht voor immigranten oogt los van elkaar niet militair (2+13)  11. Zandhoop op de balk (8)  12. Virtuele tocht die er ooit was (5)  14. Toen was er in de VS nog geen klimaatopwarming (5+9)  15. Dier waar heet water door geperst wordt (3)  16. Hoogstaand wild (8)  18. Die daar is Vincent bijvoorbeeld (4)  20. Niet alles tegelijk .. (4+4+4)  21. Later en vroeger als outcast beschouwd (9) Verticaal: 1. Het symbool galv (3+10+4)   2. Niet willen aannemen als atheïst (8+2+7)   3. Val je mee in huis (10)   5. Kermende soldaten (12)   6. God zij met ons in Zuid-Afrika (15)   9. Gereedschap dat je liever niet meteen gebruikt (9)  10. Nummers op tv (3)  13. Waterrijke ziektevariant (5)  17. Bij Trump of Obama kan je spreken van opzet (6)  19. 18 horizontaal (3) Drie inzenders van een goede  oplossing krijgen een boekenbon van  20 euro. Oplossingen moeten uiterlijk  a.s. woensdag om 9 uur in het bezit  zijn van de Scryptogram-redactie. Per  brief, briefkaart: postbus 20652, 1001  NR Amsterdam; per e-mail: scrypto@nrc.nl Oplossing scryptogram van 20 augustus:   Horizontaal: 4. grauwtje; 7. afwisselend; 10. pilote; 11. Stopera; 12. baden in het zweet; 13. onderhoudsarm; 16. verzamelbundels; 19. granaatappelen; 20.d oellat. Verticaal: 1. kruidenier; 2. Russisch; 3. stelpost; 5. een verwaand nest; 6. aflopende zaak; 8. Figaro; 9. watermeloen; 14. opletten; 15. druppels; 17. eng; 18. maagd. De boekenbonnen zijn toegekend aan: Sieds Wiersma, Drarchten; Marten en Hermien Weistra - Wolferink, Waalre; Karin Top, De Koog. ||https://www.nrc.nl//nieuws/2022/08/27/scrypto-a4139983
2022-08-27||Column | Hoe het CDA ‘de samenleving’ inzet als kansloze stoplap||Zesendertig keer gebruikte Pieter Heerma, fractievoorzitter van het CDA, tijdens het Kamerdebat afgelopen dinsdag het woord ‘samenleving’. Minder frequent dan ‘impasse’ (54 keer), maar toch best vaak – en dat was niet toevallig. Het woord stond ook centraal in de „longread” die Wopke Hoekstra vorige week op de CDA-site publiceerde, als begeleidende tekst bij het AD-interview waarin hij zijn demarrage startte uit de kabinetsploeg. „Samen de verbinding met de samenleving herstellen”, stond er boven deze eigenlijk niet zo heel lange read (1.300 woorden). Hoekstra stipte drie thema’s aan (stikstof, koopkracht en asiel) waarbij de overheid die verbinding volgens hem is kwijtgeraakt. Fractievoorzitter Heerma werkte de thematiek verder uit in het Kamerdebat. Hij had het over een „impasse tussen politiek en samenleving”, een „kloof met de samenleving”, een „breuk met de samenleving” en een „noodroep van de samenleving”. Hij constateerde dat „de samenleving vastloopt”, en zag Hoekstra’s interview als een „signaal dat we de samenleving serieus nemen”. Over wie ging het hier? Niet alleen over de boeren: er zijn zo’n 50.000 boerenbedrijven, die kun je moeilijk ‘de samenleving’ noemen. Heerma sprak over „hele dorpen die het gevoel hebben dat hun toekomst ontnomen is” en zei ook nog expliciet: „Het gaat veel verder dan een paar boeren. Dit raakt een heel groot deel van de samenleving.” En: „Je ziet hoe Den Haag de samenleving aan het verliezen is op tal van dossiers.” Ook hij noemde het trio stikstof, koopkracht en asiel, en hij haalde er ook nog de Atlas van afgehaakt Nederland bij, een vorig jaar verschenen rapport over de sociaal-culturele kloof tussen de winnaars en verliezers van de meritocratie. Heerma koos er dus voor het conflict tussen (een deel van) de agrarische sector en het kabinet uit te vergroten tot een strijd tussen de hele samenleving enerzijds en een „technocratische, top-down” overheid anderzijds. Hoekstra had dit in zijn ‘longread’ ook al gedaan: „De politiek denkt nog te veel top-down, binnen de kaders van de Haagse werkelijkheid.” Meer „empathie” was volgens hem geboden. Ik vond het een vreemde strategie: zeggen dat het probleem nog veel groter is dan met het blote oog waarneembaar (‘het gaat veel verder dan een paar boeren’) en vervolgens Den Haag, oftewel jezelf, als de schuldige aanwijzen. Is dat nou een manier om zetels terug te winnen? Misschien als je vervolgens met excuses of oplossingen komt, maar Hoekstra’s enige concrete voorstel is uitstel van de stikstofdeadline. Verder wil hij „in ons land en in Europa het lastige gesprek” aangaan over het beperken van de asielinstroom – alsof dat gesprek niet al twintig jaar wordt gevoerd, soms ook met resultaat (zie de Turkije-deal van 2016). Hoekstra geeft niet eens een begin van een antwoord op de in de Atlas van afgehaakt Nederland beschreven problemen, zoals het verschil in politiek vertrouwen tussen hoger- en lageropgeleiden. Hoekstra en Heerma halen een populistisch trucje uit: ze schetsen een eensgezinde ‘samenleving’ die zich niet begrepen voelt door de bestuurlijke elite. Dit is raar en kwalijk, want in werkelijkheid bestaat de samenleving uit groepen en individuen met tegenstrijdige meningen en belangen. De kiezers van de Partij voor de Dieren zijn ook onderdeel van de samenleving, en zij willen iets anders dan de boeren. (Grappig feitje: de Partij voor de Dieren en het CDA hebben in de peilingen nu evenveel zetels.) Nog zoiets: een deel van de samenleving gooit vuurwerk naar asielzoekers, een ander deel doneert aan Artsen zonder Grenzen. Die groepen zullen niet hetzelfde denken over ‘het lastige gesprek’ over asiel. Maar het trucje is, naast raar en kwalijk, ook kansloos. Als er één partij is die alle gelegenheid heeft gehad om het anders te doen, om bottom-up empathisch kloven te dichten met afgehaakte Nederlanders, dan zijn het de christen-democraten, die sinds de Tweede Wereldoorlog slechts dertien jaar niet regeerden. Het probleem is niet dat ‘Den Haag’ niet luistert naar ‘de samenleving’, maar dat politici ingewikkelde problemen als stikstof en asiel voor zich uit schuiven uit angst hun deel van die samenleving (ook wel: achterban) te verliezen. Maar uiteindelijk heeft niemand iets aan uitstel, ook die achterbannen niet. Floor Rusman (f.rusman@nrc.nl) is  redacteur van NRC 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/27/hoe-het-cda-de-samenleving-inzet-als-kansloze-stoplap-a4140029
2022-08-27||Zomer na corona: heel Europa danst op de vulkaan||De mondkapjes  en QR-codes konden de hele rit in het handschoenenkastje blijven. De zomer van 2022 werd de eerste in drie jaar zonder corona als obstakel.  Maar terwijl in de achteruitkijkspiegel de pandemie uit beeld verdween, voerde de route naar het vakantieadres  langs de ene na de andere nieuwe crisis.  De stijgende energie- en voedselprijzen veroorzaakten overal schrik aan de pomp en kassa. Personeelstekorten maakten reizen en horecabezoek tot een beproeving. Nederlanders hoefden  hun land niet uit om extreme hitte of droogte te ondergaan. De  oorlog in Oekraïne woedde onverminderd voort. En terwijl de geroosterde natuur  al  in de  herfststand schiet, waarschuwen Europese bestuurders deze weken alvast voor een soort  oorlogswinter.  Zo voorspelde de Franse president Macron vorige week – uren na zijn zoveelste  telefonade met het Kremlin – dat „ons volk de komende tijd grote standvastigheid zal moeten tonen om onzekerheid en vijandschap te trotseren, of de makkelijke uitweg, teneinde verenigd de prijs van onze vrijheid en waarden te accepteren”.  De Belgische premier De Croo voorzag maandag dat het  „vijf à tien winters moeilijk gaat zijn”. En het hoofd van de inlichtingendienst in de Duitse deelstaat Brandenburg verklapte in Die Welt am Sonntag alert te zijn dat extreme groeperingen „dromen van een Duitse woedewinter”. Bij thuiskomst dringt zich zo het gevoel op dat de zorgeloze post-coronatijd alweer  voorbij is voor hij  kon beginnen.  Terwijl de verwachtingen zo  hooggespannen waren na de vele valse starts bij de ‘heropening’ na de pandemie. De Deltavariant bedierf de zomer van 2021 nog onverwachts,  Omikron afgelopen Kerst. Nu moest het er echt van komen. In de VS werden  in de lente al de termen als ‘revenge travel’ en ‘vacation vengance’ gemunt: wraak nemen op het virus met een verre, uitbundige vakantie.  Maar die gretigheid was allereerst buiten de naweeën van dat virus gerekend. Zeker in Nederland  is  het mondkapje al maanden nagenoeg uit het straatbeeld verdwenen en  weinigen worden nog dodelijk ziek, maar de wereldeconomie blijft uit het lood hangen.  Bedrijven hebben zich daar 2,5 jaar lang met horten en stoten aan aangepast.  Nu velen staan te trappelen om weer te reizen en te consumeren als voorheen, blijkt lang niet elke sector daar klaar voor. Het blijft lastig in te schatten welke coronatrends beklijven. Zelf brood bakken is geen massabehoefte gebleken, praten via  webcams wel. De arbeidsmarkt volgt met vertraging: een crècheleidster die magazijnmedewerker werd, is niet zomaar teruggehaald. Deze herijking van de economie leidt tot allerlei tegenstrijdigheden. Er is volop werk, maar het consumentenvertrouwen keldert. Wereldwijd leeft vrees voor een nieuwe recessie, maar de energieprijzen blijven – ook door de oorlog in Oekraïne – torenhoog. Wie   ondanks de inflatie   zijn opgepotte geld wil uitgeven, stuit op   winkels of restaurants die  dicht zijn door personeelsgebrek.  Zo voelde het als vakantievieren op een vulkaan. We betaalden fiks meer voor een hotel, terrasje of vlucht – en drukten weg dat  geld in de winter waarschijnlijk hard nodig is om de gasrekening te betalen.     Op weinig plekken dringt dit zich duidelijker op dan in het vliegverkeer. Eén op drie Europeanen wilde weer vliegen, maar de menskracht hiervoor ontbrak. Op Schiphol – en vele andere luchthavens wereldwijd – leidde het tot annuleringen en chaos, die nog maanden kan aanhouden.  Zelfs de topman van prijsstunter Ryanair voorspelde  dat vliegen tegen bodemprijzen verleden tijd is. Ook wie uit vrees voor luchthavenleed (of vliegschaamte)  de auto nam, kon niet om de vele crises heen.  Hoewel reiskoepel ANVR dit jaar iets meer vroege boekingen naar koel Scandinavië zag en de staycation (vakantie-in-eigen-land) een blijvertje lijkt, kozen de meeste Nederlanders  nog altijd voor een autorit naar het warme zuiden. Het  leidde tot roadtrips door een kurkdroog continent, dat op menige plek vlam vatte. Handig is dat de Californische lispeltuut automobilisten tegenwoordig op hun schermpje toont waar de natuur brandt. Maar ook wie zo om vuur en files heen slalomde, kon op snelwegen belanden die  verduisterd werden door  geel-grijze rookdekens.  En de zwartgeblakerde schade van eerdere branden zien.  Minder zichtbaar, maar niet minder verontrustend, was de droogte. Stuwmeren en rivieren die ver onder hun gebruikelijke peil staan. Tegenvallende oogsten. Waterkracht- en kerncentrales die stilvallen door gebrek aan (koel)water. Kolencentrales die geen kolen krijgen door binnenvaart die strandt in te ondiepe rivieren. En dat bij energie- en voedselprijzen die toch al door het dak gaan. Al die in elkaar grijpende crises onderstrepen – opnieuw – de noodzaak van de energietransitie. Maar  langs de route naar het zuiden was te zien hoe die op zijn grenzen stuit. In de dunstbevolkte gebieden van het Iberisch schiereiland wordt al volop stroom uit zonne- en windenergie  gewonnen. Maar in  zo’n lege regio in Noord-Portugal, waar de regering op grote schaal lithium wil gaan delven, stond op veel muren ‘Não à mina’ (Nee tegen de mijn) gekalkt. Aan de andere kant van de grens, in Spanje, werd geroddeld of de vele bosbranden niet zijn aangestoken om in de verkoolde natuur  windmolens neer te kunnen zetten.  Op Franse rotondes had het blauw-geel van de Oekraïense vlag het neongeel van de gilets jaunes vervangen. De gele hesjes stonden  jaren terug op uit protest tegen  dure benzine en diesel. Zoals meer Europese leiders lijkt de  president Macron er allesbehalve gerust op dat de solidariteit met Oekraïne overeind blijft als de energieprijzen iedereen veel armer maken. Eerste levensbehoeften hebben in Frankrijk intussen een officiële maximumprijs, en Parijs subsidieert brandstof fors. Maar woensdag hield hij opnieuw een toespraak die de Fransen moest voorbereiden op een barre winter. „We zijn aan het eind beland van wat een tijdperk van overvloed leek”, waarschuwde hij.  Nu de zomervakantie op zijn einde loopt waarschuwen Europese regeringsleiders deze week volop voor een barre winter. De geëxplodeerde energieprijzen en blijvend hoge inflatie kunnen tot sociale onrust leiden, terwijl deze snikhete en droge zomer ook duidelijk werd dat de energietransitie niet kan wachten. ||https://www.nrc.nl//nieuws/2022/08/27/zomer-na-corona-heel-europa-danst-op-de-vulkaan-a4140027
2022-08-27||Wat vindt NRC | Bevoordeel ondernemende boeren (en geef hun eindelijk duidelijkheid)||Het debat ging deze week over jaartallen, over het kaartje, over stikstofwaarden en het rekenmodel, en over wat de Duitse boeren wel of niet zouden moeten doen. Het ging over politiek, over de woorden van minister en/of partijleider Hoekstra, die een bom legde onder het coalitieakkoord, en over het (gebrek aan) vertrouwen in het kabinet. Er werden spoedvergaderingen belegd.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Maar het scheerde, zoals het deze hele verhitte zomer vaker deed, wel rakelings langs het onderwerp waarover het écht moet gaan: de toekomst van de landbouw in Nederland.   Alsof de afgelopen drie jaar niet zijn gebeurd. Alsof de realiteit niet sinds de stikstofuitspraak van de Raad van State in 2019 op tafel ligt, en daarvoor al bekend was. Er zijn pijnlijke maatregelen nodig om de natuur te herstellen en Nederland bewoonbaar te houden, en het is onvermijdelijk dat de landbouwsector daar een grote rol bij speelt. De stikstofreductiekaart van minister Christianne van der Wal (Natuur en Stikstof, VVD) mag dan zeer ongelukkig zijn getimed en er is van alles op af te dingen, haar boodschap is een heldere. Juist daarom is het verbazend dat de andere minister die dit onderwerp in zijn portefeuille heeft, onzichtbaar was deze zomer. Waar is minister van Landbouw Henk Staghouwer (ChristenUnie)?  Hij had voor het reces een zeer teleurstellend optreden in de Tweede Kamer, waar hij oogde als een brekebeen, struikelde over zijn woorden en kwam met een toekomstschets van vijftig pagina’s die zo vaag was dat oppositie noch coalitie, noch boerenondernemers er een toekomst in zagen. „Een nietje door allerlei bestaande subsidieregelingen”, noemde Kamerlid Roelof Bisschop (SGP) de ‘perspectiefnota’. Minister Staghouwer zou zijn huiswerk opnieuw doen, en moet dat een dezer dagen inleveren. Het is belangrijk dat het nu meer dan een ruime voldoende krijgt. Zonder perspectief geen draagvlak. Zonder draagvlak geen stikstofreductie. Nu lijkt het kabinet-Rutte IV vaak te denken dat als het maar genoeg geld beschikbaar stelt, het probleem is opgelost. Voor de boeren is 25 miljard beschikbaar. Het ministerie van Financiën en dat van Landbouw, Natuur en Voedselkwaliteit voeren onderling een strijd uit over de kosten van het uitkopen of onteigenen van boeren. Moet dat gericht of zonder dwang? Maar beleid is zoveel meer dan miljarden klaarzetten. De teleurstelling bij ook welwillende boeren na de gesprekken met bemiddelaar Remkes was hoorbaar. Er is een gebrek aan vertrouwen, maar om dat op te lossen is meer nodig dan wederzijds luisteren en begrip. Boeren – en niet alleen zij – hebben behoefte aan duidelijkheid, aan de spreekwoordelijke stip op de horizon. Dát is de opdracht van Staghouwer, dat moet boven aan zijn to do-lijst staan. Wáár zijn landbouw en natuur in Nederland over vijf jaar, over twintig jaar, over vijftig? In een land waar de ruimte schaars is, de bevolking groeit, woningen moeten worden gebouwd, industrie aanwezig kan zijn, en ook nog kan worden gerecreëerd? Het antwoord ‘minder koeien en kippen, en hier is een zak geld’, is onvoldoende. Wat verwacht Nederland te zijn, een land dat een rivierdelta is én logistiek knooppunt wil blijven?  De invulling is de afgelopen decennia te vaak overgelaten aan de markt. Ondernemen betekent nu dat er veel geproduceerd moet worden, met bijbehorende gevolgen voor de natuur. Schaalvergroting als manier om te overleven, van een eerlijke prijs voor producten is geen sprake, en experimenten met andere vormen van landbouw worden slechts mondjesmaat gefinancierd. Het huidige probleem vraagt om een heldere vertaling in beleid, met bijbehorend geld dat effectief en efficiënt wordt ingezet. Beloon niet alleen voedselproductie, maar ook landschapsbeheer en recreatie, en niet tot 2030 maar voor een langere tijd. Maak duidelijk welke vormen van landbouw waar nog moeten kunnen en wie daarover besluit. Bevoordeel, liefst in Europees verband, boeren die verantwoord ondernemen, passend bij die helder geformuleerde toekomstvisie.  Koop niet louter acht jaar. Stikstof is het probleem van nu, maar om Nederland leefbaar te houden, draait het niet louter om boompjes en beestjes. Water, bodemkwaliteit, klimaat zijn de volgende opgaven.    Kom, kortom, met een meerjarige visie die ondernemen stimuleert, zonder daar voortdurend aan te tornen. Zodat de markt – banken, toeleveranciers en supermarkten – wel moet volgen. Een ondernemende boer kan dan binnen de randvoorwaarden zijn eigen pad kiezen. En vooral: zo snel mogelijk aan de gang gaan. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/27/bevoordeel-ondernemende-boeren-en-geef-hun-eindelijk-duidelijkheid-a4140011
2022-08-27||Column | Ter Apelpokken||Eindelijk zijn we officieel een derdewereldland. Artsen zonder Grenzen springt bij in het Groningse Ter Apel. Vervuilde asielzoekers met de meest besmettelijke huidziekten en andere enge kwalen moeten met spoed geholpen worden. Essentiële basiszorg. Net als in Zuid-Soedan, Congo en Burundi. In gedachten zie ik die dokters en hun medewerkers de provincie Groningen binnenrijden. Langs de door de vele aardbevingen onbewoonbaar verklaarde boerderijen. De medici zijn buitenlanders en hebben nooit geweten dat dit stukje Europa zo gehavend is achtergelaten. Is het algemeen bekend dat die aardige Groningers geen cent gevangen hebben voor dat zestig jaar lang opgepompte aardgas? Leeggezogen door Shell en Esso, die hun activiteiten gezellig gebundeld hebben in de NAM.  Ik denk het niet.  Op de radio vertelt een nieuwslezer onderhand dat de vroegere ceo van Esso Nederland, ene Joost van Roost, weigert om door een parlementaire enquêtecommissie gehoord te worden. Die commissie onderzoekt de gaswinning en de daaruit voortgekomen aardbevingen. Officieel ben je verplicht om voor zo’n commissie te verschijnen, maar Van Roost is Belg en dan hoeft het niet. Ook al was hij zeventien jaar verantwoordelijk voor deze puinhoop. Heerlijk die Europese wetgeving! Hoop wel dat Joost gewoon zijn bonussen gevangen heeft.  De jongste stagiaire in de Artsen zonder Grenzen-auto vraagt naar wat voor vluchtelingenkamp ze precies onderweg zijn. Mensen die de verwoeste provincie Groningen uit willen? Volgens de documenten willen de vluchtelingen ons land niet uit, maar er juist in. De dokters snappen er niks van. Zeker niet als ze de totaal uit het lood hangende dorpen zien. Een medewerker zegt verbaasd: „In Dubai vonden ze olie en daar kan je nu in de kokende woestijn overdekt op een zwarte piste skiën. In het dwergstaatje Qatar slurpen ze hetzelfde goud uit de grond en daar gaan ze nu in airconditioned stadions gezellig voetballen en honderden miljoenen verdelen. Die stadions zijn weliswaar gebouwd door slaven, maar die zijn allemaal dood dus die hebben er geen last van. Maar die Groningers hebben het gas dus aan die Belg en het inmiddels Britse Shell gegeven? Wonderlijk volkje.”  Op de radio wordt in dezelfde nieuwsuitzending bekendgemaakt dat onze nationale luchthaven het laatste half jaar 65 miljoen euro winst heeft gemaakt. Schipholbaas Dick Benschop vertelt niet zonder trots dat dat komt omdat hij efficiënt bezuinigd heeft op de personeelskosten. Een bijkomend voordeel is het dat er in de luchthaven een kleine tienduizend koffers gestrand zijn. Volle koffers welteverstaan. Die wil Dicky met een groots gebaar schenken aan het asielzoekerscentrum in Ter Apel. Er is een grote kans dat de koffers allemaal gevuld zijn met dure merkkleding en dan zijn die mensen eigenlijk meteen ingeburgerd. Benschop voelt zich sowieso verwant met het asielzoekerscentrum omdat de mensen daar ook vaak buiten slapen. Net als op zijn Schiphol. En dat dat probleemloos kan is weer het voordeel van de klimaatverandering.  Verder is hij blij dat de regeringspartijen zijn luchthaventje qua stikstof voorlopig even met rust laten en ook die irritante natuurvergunning verdwijnt tot nader order in een Haagse la. Met dank aan Wopke, die natuurlijk niks anders deed dan zijn eigen reet redden. Voor zijn gelovige partijtje voorgoed werd versplinterd koos hij eieren voor zijn geld. Geen scharreleieren. En verder feliciteer ik uiteraard de boeren, die het met hun acties bereikt hebben. Kortom: terreur loont! Inmiddels heb ik afgelopen woensdag mijn zesde booster gehaald. In de Amsterdamse RAI. Mijn vrouw en ik waren de enige bezoekers in het verder totaal verlaten complex. En er was personeel. Een mevrouw om ons welkom te heten, een mevrouw die vroeg of we een mondkapje bij ons hadden, een mevrouw die ons een mondkapje gaf, een mevrouw met een formulier, een mevrouw met een pen, een mevrouw die het formulier nakeek, een mevrouw om mijn ID te controleren, een mevrouw voor de prik zelf plus een mevrouw in de wachtruimte, waar we verplicht moesten bijkomen van de dramatische medische ingreep.   Dus als het COA nog een ruimte zoekt voor asielzoekers? De RAI. En: aan personeel geen gebrek. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/27/ter-apelpokken-a4140002
2022-08-27||Opinie | Leeftijd||Onlangs had ik een lekke band op de snelweg. Toevallig kwam ik tot stilstand onder een portaal met matrixborden. Ik besloot als 70-plusser niet zelf de band te verwisselen maar de wegenwacht te bellen. De wegenwachter arriveerde binnen een half uur, hij  keek mij vanuit zijn auto aan en begon te bellen. Even later verscheen het getal 70 boven de linkerbaan en een rood kruis op de rechterbaan. Desgevraagd zei hij: „Wij informeren tegenwoordig direct de overige weggebruikers over de vermoedelijke leeftijd van de veroorzaker.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/27/leeftijd-a4140000
2022-08-27||Column | Zie en  hoor de kloof tussen de elite en afgehaakt Nederland||
		Iedere week schrijft wetenschapper Rosanne Hertzberger over de raakvlakken tussen wetenschap en het dagelijks leven.
	 

							Iedere week schrijft wetenschapper Rosanne Hertzberger over de raakvlakken tussen wetenschap en het dagelijks leven.
						
 
Ze is initiatiefnemer en bestuursvoorzitter van Stichting Crispatus, waar een vrouwenonderzoekscollectief een vaginaal probioticum ontwikkelt. Sinds 2017 doet ze onderzoek naar het metabolisme van vaginale melkzuurbacteriën in het Systems Biology Lab aan de VU Amsterdam. 
Eerder was ze als postdoctoraal onderzoeker werkzaam bij de afdeling moleculaire microbiologie van Washington University (St. Louis, Missouri, USA) en deed ze in samenwerking met Nestle Research Center promotie-onderzoek bij SILS, UvA & NIZO Food Research. Ze publiceerde twee boeken:  ‘Het Grote Niets – waarom we te veel vertrouwen hebben in de wetenschap’ (2019) en ‘Ode aan de E-nummers -Waarom e-nummers, kant-en-klaar-maaltijden en conserveermiddelen ons leven beter maken‘ (2017). 
Meer over Rosanne Hertzberger is  te lezen op haar site. 
 Ze is initiatiefnemer en bestuursvoorzitter van Stichting Crispatus, waar een vrouwenonderzoekscollectief een vaginaal probioticum ontwikkelt. Sinds 2017 doet ze onderzoek naar het metabolisme van vaginale melkzuurbacteriën in het Systems Biology Lab aan de VU Amsterdam.  Eerder was ze als postdoctoraal onderzoeker werkzaam bij de afdeling moleculaire microbiologie van Washington University (St. Louis, Missouri, USA) en deed ze in samenwerking met Nestle Research Center promotie-onderzoek bij SILS, UvA & NIZO Food Research. Ze publiceerde twee boeken:  ‘Het Grote Niets – waarom we te veel vertrouwen hebben in de wetenschap’ (2019) en ‘Ode aan de E-nummers -Waarom e-nummers, kant-en-klaar-maaltijden en conserveermiddelen ons leven beter maken‘ (2017).  Meer over Rosanne Hertzberger is  te lezen op haar site.  

								Meer artikelen van Rosanne Hertzberger
							
 Zelfs op het strand in Bretagne werd ik er elke dag aan herinnerd wat ons te wachten staat. Het getijdenverschil is er indrukwekkend. Er verschijnt twee keer per etmaal een paar honderd vierkante meter vlakte voor de deur. Zelfs in het hoogseizoen in de drukste badplaatsen is er verbazend veel ruimte. Duizend badgasten en toch zo rustig. Genoeg plek om te vliegeren en te tennissen. De kinderen vissen of gooien met steentjes. Maar dan komt het water. Eerst onopvallend, dan sneller. De grote migratie komt op gang. Strandmatjes worden steeds haastiger opgerold. De zandkastelen worden dapper verdedigd maar zijn altijd verloren zaak. We onderschatten de stijging en de kampementen moeten toch opnieuw worden opgebroken. En nog hoger. Vergeten kindersandalen drijven in de branding.  En plotseling is het druk op het overgebleven strookje strand. Tennissen, vissen en vliegeren is voorbij. Die ene verstandige familie die al de hele middag hoog en droog op een riant stuk zand zit, kijkt misprijzend naar al die nieuwkomers, getijdevluchtelingen, die steeds dichterbij komen zitten. Oma krijgt bijna een keitje op d’r kop van de nieuwe buurtkinderen. Een uitwapperend laken blaast een zandstormpje in hun gezicht. En wat is het heet eigenlijk. Waarom is het toch, elke dag, zo heet? Ben ik de enige die in die strandmigratie een soort dagelijkse oefening zie in het spelenderwijs leren omgaan met wat er in het echt in de wereld gaat gebeuren? Niet alleen de ruimte wordt schaars. Water, energie, personeel, eten, geld, schaduw, alles is op. Voorspelling voor deze winter: wereldwijde hongersnoden vanwege peperduur voedsel door mislukte oogsten, dure kunstmest vanwege dure stroom en duur vervoer vanwege minimaal beladen schepen die over het laatste rivierstroompje zo ver mogelijk landinwaarts proberen te komen. Kerncentrales die niet te koelen zijn. Hydro-elektriciteit wat ooit als een duurzaam idee klonk. Kolencentrales die het probleem erger maken. En de verstopte methaanbommetjes die overal in de beddingen droog komen te liggen en alles in nog grotere versnelling brengen.  Zijn we voorbereid op de armoedeval in ons eigen land? Iedereen weet toch wat dat doet: dat je ongelijkheid kunt ruiken. De één verschijnt geparfumeerd en gedoucht op school, opleiding of werk. De andere leerling kan zich geen warm water meer veroorloven. En je kunt het ook horen. Zondebokzoekende stemmetjes. Ze mompelen dat er toch wel verdacht veel Tanzanianen en Algerijnen en Turken aan het woord zijn in de verslaggeving vanuit Ter Apel. Wat doen die mensen hier eigenlijk? Sinds wanneer is het onze plicht hen onderdak te bieden? En werden we niet uitgelachen toen we zeiden dat ze onze huizen en ons land gingen inpikken? Maar het gebeurt: Utrecht reserveerde zes weken lang alle sociale huurwoningen voor immigranten. 20.000 huizen kondigt het kabinet aan om de crisis het hoofd te bieden. Waarom mogen zij voorpiepen?  Heus, het vergt niet veel voor afgehaakt Nederland om bruggen te bouwen tussen alle afzonderlijke crisissen. Net als het voor de elite niet veel vergt om die stemmen op een populistisch of racistisch hoopje te vegen. Er zitten relschoppers tussen. Ministerbezoekers. Hooligans. En we kunnen vast nog wat feiten uit de kast trekken waarmee we al hun commentaren naar het rijk der anti-wetenschappelijke fabelen kunnen sturen. Dan hoeven we er sowieso niet meer op in te gaan. De afhakers zullen telkens weer hun gelijk bevestigd zien worden: ja hoor, wij worden weer voor racisten uitgemaakt. Of wappies. Of allebei. Maar waarom kopen ze geen hotel in het Benoordenhout? In Kralingen of Oud-Zuid? En waarom beweert minister Kaag van Financiën dat er dit jaar geen extra middelen zijn voor koopkrachtreparatie terwijl de regering ondertussen  in Brussel vraagt of we alsjeblieft de energieslurpende industrie voor 835 miljoen euro mogen steunen omdat die het zo lastig hebben met de kosten. Waarom mijn Enecorekening niet?  En, kunt u, beste aangehaakte vriend, mij nog eens helpen herinneren waarom het ook alweer zo mooi was onderdeel te zijn van ‘Brussel’? In deze tijden miljarden aan wapentuig en hulp naar Oekraïne sturen. Miljarden aan geprint geld om Italië en Spanje met hun schulden te helpen. En wat krijgen we terug? Stikstofnormen en een asielstroom waar we geen controle over hebben.  Die fluisterstemmen worden eerst mompelaars en uiteindelijk spreekkoren, die straks op het einde van de gure winter precies voor de Provinciale Statenverkiezing hun maximale sterkte bereiken. Stel dat het kabinet  rond die tijd nog in leven is, hoe zal het de coalitie dan vergaan met een Eerste Kamer die  niet meer leuk meedoet? Vergeef me mijn pessimisme. Dit is wat ik denk. Ergens ben ik de afgelopen tijd elk greintje optimisme verloren over de nabije toekomst. Ooit wordt het vast weer eb, maar niet over zes uur. Eerder over zes jaar. Of zestien. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/27/zie-en-hoor-de-kloof-tussen-de-elite-en-afgehaakt-nederland-a4139997
2022-08-27||Column | ID-wallet? Bezwaren genoeg||Voor je het weet, heet iets een complottheorie. Dat is lastig, want de redelijke burger kan er dan niet langer met goed fatsoen over meedenken. Hele beleidsgebieden belanden hierdoor buiten het maatschappelijke debat. Soms denk ik wel eens dat berichten bewust onbegrijpelijk worden gepresenteerd opdat de burger paranoïde kan worden genoemd als hij ze niet snapt. Of ben ik nu gek? Vorige week las ik in twee kranten over een proef met vroege opsporing van longkanker. In  NRC toonde de wetenschap zich optimistisch. Een onderzoeker van het Erasmus MC, dat de proef gaat uitvoeren met geld van de Europese Commissie, vertelde dat door de screening jaarlijks 1.500 tot 2.500 minder mensen zullen sterven. „Het vroeg opsporen kan het aantal sterfgevallen met een kwart omlaag brengen.” Einde bericht. In de Volkskrant las ik iets heel anders. „Dit is een pure screeningslobby van de medische industrie”, zei een hoogleraar klinische epidemiologie van het UMC Utrecht. „Je maakt hier echt niemand blij mee.” Ze was niet de enige onderzoeker die er zo over dacht. Er werd verwezen naar, nota bene, eerder onderzoek van het Erasmus MC, waaruit bleek dat na tien jaar het aantal sterfgevallen door de screening niet is gedaald. Onderzoeken met wisselende uitkomsten, wetenschappers met onderling onverenigbare conclusies, kranten met berichten die niet vallen te rijmen: als kalme burger zit je er op je stoel beteuterd naar te kijken. Minder kalme burgers zijn helemaal beduusd. Hun interpretatie van de rommelige informatie rond het kankeronderzoek luidt dat de overheid de gezondheidsschade wil verdoezelen die coronavaccins hebben aangericht. En, tja, hoe komt een medisch centrum eigenlijk aan gegevens over ons rookgedrag? Van Europa soms? Natuurlijk, de interpretaties van die burgers zijn niet erg doordacht. Maar bij zo’n vaststelling alleen kun je het niet laten. Ten eerste is het akelig als burgers oprecht denken door de overheid te worden bedot inzake ernstige kwesties. Je zou willen dat iemand die verdenking van ze kan wegnemen, maar wie? Wie heeft voldoende gezag, welke instantie kan geloofwaardig de weg wijzen in de verwarring? De wetenschap? De pers? Zou je denken? Ten tweede hebben burgers niet veel aan elkaar. Als ze de gemengde signalen van pers en wetenschap willen doorgronden, zouden ze elkaar kunnen bijpraten in het maatschappelijk debat, maar daarvan komt niet veel als je elkaar over en weer voor dom en slecht houdt. Ten derde zijn er de lobby’s en de belangen: de medische industrie en andere screeningsindustrieën hebben belang bij zo veel mogelijk meten en onderzoeken. Platforms hebben belang bij complotdenken. In dit veld moet vanaf nu een nationaal gesprek op gang komen over het Europees identiteitsbewijs. Dat is tricky. Staatssecretaris Van Huffelen heeft deze week een oproep gedaan om „over ontwerp en inzet 1e versie ID-wallet” mee te praten. Een week eerder liet ze de Tweede Kamer al per brief weten dat in 2023 „een eerste versie van een Nederlandse open source ID-wallet werkend moet zijn”. Nu komt ze dus met het loffelijke initiatief om vooraf te praten met de maatschappij. Maar wie weet er nou helemaal wat een open source ID-wallet is?  Ergens zou iemand helder moeten toelichten wat hier op het spel staat. Liefst volledig en geloofwaardig. Vervolgens moet de ene helft van Nederland de staatssecretaris er niet meteen van verdenken de Nederlandse burger te willen verkopen aan Klaus Schwab. De andere helft van Nederland moet bij elk bezwaar tegen bemoeienissen van het grootkapitaal niet meteen ‘complottheorie!’ roepen.  Want bezwaren zijn er genoeg. In haar Kamerbrief klonk de staatssecretaris zelf al niet bijster enthousiast over de nieuwe Europese digitale identiteit. Er zijn zorgen over datalekken en identiteitsfraude. Zorgen over overidentificatie en overvraging: dat iedereen in het wilde weg om je ID en je gegevens gaat vragen. Zorgen over de controlesamenleving: dat de wallet wordt gebuikt om elk aspect van je leven te controleren. Het is een hoogst urgent politiek onderwerp. Eerder deze zomer heeft de Tweede Kamer al geadviseerd tegen de invoering van een Europees burgerservicenummer. In Nederland zijn politici huiverig voor de ontwikkeling, maar anderen in Europa zijn er warm voorstander van. Dat lijkt me bij uitstek een situatie voor nationale eenheid: voorlopig ontwerpen landen hun eigen ID-wallet, dus laten we zorgen dat we straks in Nederland de beste wallet van Europa krijgen. Geen verplicht gebruik. Ontworpen vanuit de burger.  En dan nog, zou ik zeggen. Dan nog is zo’n ID pure screeningslobby van de ID-industrie. Maar goed, let vooral niet op mij. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/27/id-wallet-bezwaren-genoeg-a4139996
2022-08-27||‘We zijn zo arrogant te denken dat oorlog hier niet meer kan’||Voordat traumapsycholoog en televisiemaker Iva Bicanic (50) in een okergeel jurkje komt aanwapperen, heeft ze zich uitvoerig voorbereid op de ontmoeting met schrijver en kunstenaar Lisa Weeda (33). Ze heeft  haar debuutroman Aleksandra (2021) gelezen, over Weeda’s Oekraïense grootmoeder, en over haar familie in de verscheurde Donbas. Ze heeft  haar televisie-optredens rond het begin van de oorlog in Oekraïne bekeken: „Je had toen net een paar dagen gehuild.” En ze wil meteen na de eerste kennismaking weten: „Met alles wat je oma en je  achtergrond voor je betekent, had je niet liever een Oekraïense achternaam gehad?”  Bicanic  is zelf een dochter van Kroatische ouders die, voor zij in Nijmegen geboren werd, migreerden voor de natuurkundige carrière van haar vader. Die altijd vasthielden aan een  nostalgisch beeld van Joegoslavië – ook toen  dat land  gewelddadig uiteen werd gereten. Ze  belden elke dag met familie ‘thuis’,  die begin jaren negentig deels aan een frontlinie kwam te wonen. Bicanic heeft haar buitenlandse achternaam altijd als een pluspunt gezien. „Ik vind het leuk om anders te zijn”, zegt ze. Dat is ook wat haar vader haar op het hart drukte: „Be different.”  Lisa Weeda is wel ‘anders’ genoeg, vertelt de schrijfster gedurende de avond. Als het onderwerp waarover ze praat gevoelig ligt, zakt ze een beetje dieper weg in haar stoel.  Ze groeide op in betrekkelijke armoede, die door „geprivilegieerde auteurs in de literaire wereld” nauwelijks  gezien of begrepen wordt. Ze was op het gymnasium in Dordrecht een tijd  „the only gay in the village”. Ze is   „fucking boos”  over de Russische invasie en ander internationaal onrecht waarbij „verveeld Europa” wegkijkt.  Haar Nederlandse voor- en achternaam camoufleren inderdaad hoe diep  verbonden ze is met de regio in het huidige Oekraïne  van waaruit haar oma door de nazi’s werd meegenomen. Aleksandra werd als Ostarbeiterin tewerkgesteld in Duitsland en kwam na de oorlog in Nederland terecht. Ze woont nog steeds in Dordrecht, 97 jaar oud inmiddels.  „Ik heb er lang over nagedacht om voor dit boek een patroniem te gebruiken: Lisa Aleksandrivna Weeda”, antwoordt de schrijfster. „Maar dan moet ik het altijd zo houden en wordt het een beetje een gimmick.”  Weeda had, zegt ze, ook „een heel politieke, kwade periode waarin ik dacht: ik móét gewoon een Oekraïense vriendin. Ik kán geen Nederlandse vriendin nemen, want dan raak ik die lijn kwijt.” Ze heeft nu een Nederlandse partner. Eén die zo min mogelijk van deze oorlog en ellende wil zien en horen. Weeda’s broer is even Oekraïens als zijzelf, „maar hem lijkt het geen reet te interesseren”. Feitelijk is Weeda, die door haar boek en de oorlog een bekende ‘Nederlandse Oekraïner’ werd, via haar oma even Russisch als Oekraïens. Ze heeft familie in verschillende delen van de voormalige Sovjet-Unie. „In mijn jeugd kwam er af en toe onverstaanbare familie langs. Dan zei iedereen gekscherend: ‘De Russen komen.’ Dan moest je bij tantetjes op schoot en werd er veel gezopen en gezongen.”  Bicanic herkent dat: tijdens lange vakanties aan de Kroatische kust waren er oeverloze gesprekken aan lange tafels vol eten en drinken waar geen einde aan leek te komen. „Daar zit je dan de hele dag, tussen het vrolijke rumoer en kabaal.”  Die sfeer vond ze  terug toen ze vorig jaar De Tranen van Tito  maakte, een zevendelige reportageserie door de republieken van voormalig Joegoslavië.  Tegelijk werd ze geconfronteerd met mensen die „hartstikke nationalistisch zijn”, ook binnen haar familie. „Die ontdekking was een beetje een desillusie, want ik dacht vroeger: ik ben één van jullie. Maar ik identificeer me niet met dat nationalisme. Ik koester nog steeds dat romantische beeld van mijn vader, over hoe verschillende bevolkingsgroepen in Joegoslavië  samen konden leven.”   Weeda ontdekte haar Oekraïense identiteit pas op haar 24ste, kort voordat Rusland in 2014 de Krim  annexeerde en de oorlog in de Donbas begon.  Kort daarna  ging ze voor het eerst naar het land toe. Dat bezoek aan familie in Odessa werd zo’n drankgelag dat Weeda „kotsend op de badkamervloer” belandde. „Classic.”   Het is oorlog maar iedereen hier laat gewoon de hond uit en denkt over het kopen van een huis van negen ton  Het idee dat identiteit  gekozen, genegeerd of gecultiveerd kan worden, doordrenkt het hele gesprek tussen de vrouwen met Oost-Europese wortels. Wortels in landen die na de val van het communisme zijn ontstaan of juist verdwenen. Waar nationale identiteit  een heel andere betekenis kreeg vergeleken met wat zij van huis uit hadden meegekregen.  Storytelling – het scheppen van verhalen met een maatschappelijk doel – staat in hun   werk centraal. „Dát is de kunst”, zegt Bicanic. „Om over een heel lelijk, moeilijk onderwerp op een goede, mooie manier te vertellen. Dan kunnen mensen het beter tot zich nemen.” Bicanic is nog tot zes uur oproepbaar voor het UMC Utrecht, waar zij het Landelijk Psychotraumacentrum  bestiert. Zodra haar dienst erop zit, bestellen beiden een glas zware rode wijn. Het is meer dan dertig graden en ze zitten  in de volle zon op het terras van Hotel de Wereld in Wageningen. Dit is de plek waar de Duitse bezetter zich op 5 mei 1945 formeel overgaf.  In de historische Capitulatiezaal waar we na de borrel dineren, fantaseert Weeda meteen over een virtual reality-installatie. „Het zou toch supertof zijn als je hier met die generaals aan tafel kan zitten?” Ze creëerde al eerder een schijnwerkelijkheid waarbij je met een VR-bril op in een Oekraïens zonnebloemenveld staat als de brokstukken van MH17 neerkomen op het huis van een oude vrouw.  Om voor haar boek over haar Oekraïense familie een „geloofwaardige wereld te scheppen” deed Weeda acht jaar lang onderzoek.  Op haar computer staan twintigduizend foto’s en video’s van de oorlog in de Donbas. „Ik heb eindeloos  beelden gekeken van   vermoorde soldaten  op Donetsk Airport,  om te kijken hoe  zo’n ontplofte dude eruit ziet. Of hoe een doodgemartelde man eruitziet.”  Van die beelden had ze nooit last. Tot Rusland  afgelopen februari heel Oekraïne binnenviel. Toen kreeg ze nachtmerries en hallucinaties. „Op een gegeven moment reed ik  van een optreden in Middelburg naar huis over een N-weg door zo’n vlak landschap. En ik zag alleen maar tanks en dingen ontploffen. Toen dacht ik: dit is niet oké.”  Bicanic: „Waar had je dan precies nachtmerries van?” Weeda: „Vechten. Mensen doodmaken. Dat er gewoon iemand wordt  doodgetrapt op z’n gezicht en dat het niet stopt. Toen ben ik opgehouden met beelden kijken. Dat hielp.” Foto Daniel Niessen
 Het uitbreken van de oorlog hielp tegelijk bij de verkoop van haar boek, dat nu in een tiende druk verschijnt en wordt vertaald in zeven talen. Na een studie theaterwetenschappen en  de kunstacademie was  het „heel lang best wel stressen” om rond te komen. Ze was een tijdje dakloos omdat ze haar huur niet kon betalen. Binnenkort heeft Weeda „een ton op de bank”. En nu heeft ze daar weer nachtmerries over. Ze droomt dat er overal geld  op straat ligt   en dat  mensen  het niet oprapen. „En dat ik zeg: ‘Hallo, er ligt hier  geld, is dat van jou?’ En dat de mensen dan zeggen: ‘Ach joh, dat  maakt toch niet uit’.” Weeda is „superblij” dat het boek verscheen vóór de oorlog in Oekraïne uitbrak. Daarna zou ze het nooit geschreven hebben. „Dat is te opportuun. Dat vind ik echt heel lelijk.” Een beetje opportunisme gunt ze zichzelf wel in het onderhouden van contact met haar familie, ook met dat deel van de familie in de Donbas dat weigert de Russische invasie te veroordelen. „Als auteur heb ik natuurlijk ook  belangen. Ik wil over  tien jaar daarheen en dan wil ik  al die verhalen hebben. Hoe ziet zo’n familie er in godsnaam uit na zo’n tijd?” Over de Balkan denken we hier: stelletje butskoppen. We zijn  zo arrogant te denken dat oorlog hier niet meer kan Ook Bicanic ging voor haar reportageserie op bezoek bij haar familie en vond haar Kroatische jeugdliefde die jarenlang gevochten had in de oorlog. Het gevoel dat ze mensen misbruikte voor haar project was het moeilijkste.  „Mijn moeder begreep aanvankelijk niet dat ik die serie wilde maken. Ik moest haar beloven niet over andermans grenzen te gaan.”  Een dilemma dat Weeda ook schetst: „Je gaat toch aan de haal met verhalen van mensen die nog leven.”  Bicanics jeugdliefde werd tijdens het maken van de serie een klankbord.  „Dan stond ik in  Bosnië en belde ik hem: ‘Waarom hebben jullie toen die brug bij Mostar gebombardeerd?’” Terwijl die man zelf door de oorlog was beschadigd. „Ik dacht, wat doe ik hem aan door dat allemaal  terug te halen?”  Het is te vergelijken  met  haar werk als traumabehandelaar. „De bedoeling is dat je de pijn opspoort en de verwondingen blootlegt. Maar daarna gaat het echte werk beginnen: je gaat dat maken, repareren. Dat is heel erg gaaf.” Dat beoogde Bicanic ook  met de serie: „Iets maken dat in het teken staat van herstel. Iets dat mensen kan verbinden.” In tegenstelling tot Weeda groeide Bicanic op in een huishouden waar het ‘thuisland’ centraal stond en Servo-Kroatisch werd gesproken. Een gezin waar het collectief belangrijker was dan haar autonomie. „Er was weinig ruimte voor mij alleen. Voor mijn eigen  mening, eigen gevoelens, eigen gedachten.”  De aanmoediging be different gold dus voor buitenshuis. „In de familie was het heel erg rekening houden met elkaar.”  Toen de oorlog uitbrak, weekte Bicanic zich  juist van haar familie los. „Ik ben in 1991 uit huis gegaan om te gaan studeren en m’n eigen leven op te bouwen.  Dus de oorlog is eerst  een beetje langs me heen gegaan.” Terwijl haar ex-vriendje vocht in Kroatië  studeerde  Bicanic in Leuven, waar ze zoveel feestte dat haar studie geneeskunde mislukte. Ze kwam  zelf pas in aanraking met de oorlog toen  ze in 1995   als vrijwilliger ging helpen in een vluchtelingenkamp in Kroatië. Haar betrokkenheid noemt ze „een beetje vertraagd”.  Weeda stond dit voorjaar twee maanden lang haar slaapkamer in haar  Utrechtse appartementje af aan Oekraïense vluchtelingen. Een moeder, haar puberdochter en hun  grote hond. Toen Weeda na twee maanden een ander onderkomen voor hen had geregeld, werd de vrouw kwaad en vertrok zonder een woord te zeggen  naar de opvang in de Jaarbeurs.  Weeda vond het „mega weird”  hoe de vrouw zo zwijgend woedend werd.  Zelf had Weeda de eerste maanden na de Russische invasie ook moeite haar frustratie te uiten. „Vriendinnen zeiden: ‘Je praat nooit over wat je voelt.’ Maar praten is zo moeilijk. Want je denkt dat niemand je snapt. Je hebt    schuldgevoel en je bent boos en je rouwt. En alles gaat door elkaar en je voelt paniek. En iedereen hier… Zij zijn gewoon de hond aan het uitlaten en aan het nadenken over huizen kopen van negen ton en shit.” Tijdens het eten, met drie flessen witte wijn en nog veel meer bruiswater, vergelijken Weeda en Bicanic  hun gedrevenheid en ambities. En wie en wat ze daarmee bereiken. Weeda wil haar publiek confronteren, ongemak laten ervaren. Dingen maken „waar mensen een dag later in bed nog over nadenken. Geen abstracte gedichten over kersen en mandarijnen.”  Bicanic: „Ik wil dat ze er nog een week over nadenken!” Weeda: „Een jaar!” Ze lachen om elkaar en om zichzelf. Bicanic  wil, behalve  „repareren”, ook schaamte doorbreken en onbegrip wegnemen, zowel in de behandelkamer als bij het grote publiek. Met dit opvoedkundige doel verschijnt ze regelmatig in talkshows.  „Veel mensen denken: seksueel misbruik overkomt mij niet. Maar het kan iedereen overkomen.” Net als oorlog overigens. „In Nederland denken we over de Balkan: dat zijn een stelletje butskoppen. Temperamentvolle mensen die hun emoties niet in bedwang kunnen houden. We zijn  zo arrogant te denken dat oorlog hier niet meer kan gebeuren.” Ook Weeda wil waarschuwen. Ze maakt zich grote zorgen over de „fascistische retoriek” in Nederland die ze herkent uit de jaren dertig en uit Rusland. Ze vist binnen  luttele seconden een  tweet van schaker en Kremlincriticus Garri Kasparov uit haar telefoon over  fascistoïde contradicties. „Wij zijn superieur, maar we zijn slachtoffers. We zijn aan de macht, maar onze tegenstanders zijn overal schuldig aan. We winnen, maar wees altijd bang”, leest ze voor.  „In die redenering kan niemand  fascisten vastgrijpen. Het is als zand of water dat door je vingers glijdt”, zegt Weeda. „De groep die zich benadeeld voelt kan als kameleon van kleur verschieten en altijd blijven groeien. Ik durf te wedden dat ik ook Nederlandse familieleden heb die  PVV of FVD stemmen. Ook al is hun oma een immigrant die heeft moeten vluchten vanwege fascisme.” Toch probeert Weeda niet alleen „een linkse bubbel Gutmenschen iets te vertellen wat ze toch al weten”. Ze wil ook empathie opwekken voor mensen die door de geschiedenis heen de ‘foute’ keuze maken.  Ze begrijpt waarom Oekraïense familieleden in de jaren veertig collaboreerden met de nazi’s. „De Duitsers waren voor hen minder erg dan de Russen.” Vol vertedering vertelt ze over een oom die zich in de Donbas bij de separatisten aansloot.  „Hij heeft toen ik kind was mijn fiets heel mooi geschilderd.” Niemand is alleen maar slecht, wil ze zeggen.  Zo komt het gesprek op begrip voor daders en het veroordelen van hele groepen. Weeda: „Ik heb een half-Oekraïense vriend die zegt: alle Russen moeten dood. Maar  zo denk ik niet. We moeten de Russen niet cancelen.”  Bicanic: „Het Westen moet met Rusland niet dezelfde fout begaan die gemaakt is met Servië. Daar golden niet alleen tijdens de oorlog  allerlei boycots, die gingen heel lang door. Daar hebben de mensen  echt  veel last van gehad. Vanuit  psychologische oogpunt: als iedereen je benadert als een slechterik, krijg je een self-fulfilling prophecy, dan ga je ook slechte dingen doen.” Iva Bicanic. Foto Daniel Niessen Dat ziet ze ook bij  plegers van seksueel geweld. Die maken het leven van de kinderen  kapot, maar verdienen na het uitzitten van hun straf volgens haar alsnog een plaats in de maatschappij. „Hun gedrag moet je afwijzen, laat dat duidelijk zijn, maar je  moet niet de persoon cancelen. Dan gaan ze zich alleen nog maar verder verstoppen en slechte dingen doen. Mensen het gevoel geven dat ze ertoe doen biedt  bescherming tegen delict gedrag.” Dat is een boodschap, heeft ze gemerkt, die veel mensen niet willen horen. „Want we delen de wereld graag in in zwart-wit, goed-stout.” Na het eten drinken ze buiten  een paar whisky (Weeda) en twee amaretto (Bicanic). Vergeefs proberen we nog een luchtig onderwerp aan te snijden. Hebben ze ook brood gebakken tijdens de coronalockdowns?  Weeda: „Ja, brood maakt me echt kwaad.” Bicanic: „Ja,  hahaha, ik heb het ook geprobeerd.” Weeda: „Die fokking zuurdesem.” Bicanic: „Jezus man. Dat gist… Daar heb ik echt geen geduld voor.”  Tot ver na middernacht vliegen de oorlogen over tafel.  ’s Ochtends bij het ontbijt komen we terug op hun werklust en de grenzen daaraan. Voor beide vrouwen blijkt hun vader een drijvende kracht te zijn. Die van Bicanic overleed in 2018, vier jaar eerder dan haar moeder. Hij moedigde zijn dochter altijd aan  te excelleren. „Niet op een verbeten manier, maar wel met het idee: je moet extra je best doen. Je moet het toch opnemen tegen vooroordelen – als buitenlander.” Weeda’s vader, de eerste academicus uit een volkse familie „jeneverneuzen” uit Schiedam, raakte twee keer gedesillusioneerd. Toen zijn carrière als slavist na de val van de Sovjet-Unie knakte en toen zijn antiquariaat kapot ging door de vorige economische crisis. Hij was iemand die altijd tegen haar zei: ‘Als je een acht haalt, kun je ook een negen halen. Als je negen haalt, kun je ook een tien halen. Haal gewoon een tien!’  Weeda’s volgende boek zal over hem gaan. Het moet een „monument” worden, net als het boek over haar oma. „Mijn vader heeft een proefschrift geschreven en daarna moest hij post bezorgen. Als ik hem een boek kan geven, dan is dat heel vet.” Het schrijven is ook een zoektocht naar haarzelf. Het thema waar ze op zit te broeden is ‘intergenerationele schaamte’. „Wat ik graag zou willen uitpluizen:  mijn vader neemt heel weinig ruimte in. En dat is volgens mij precies het deel  wat ik heb geërfd.”  Ze is daarvoor in therapie, vertelt ze. „Het is verschrikkelijk. Het is kunstzinnige therapie. Wat een kutzooi.” Op een A3-vel moet ze met een pastelkrijtje  achtjes tekenen. Ze doet het voor. Bicanic trekt haar wenkbrauwen op.  „En op één derde zit ik dan gewoon keihard te janken. In mijn werk kan ik heel kwetsbaar zijn, maar privé totaal  niet.”   Weeda is al eerder bij een psycholoog geweest „voor een burnout met paniekaanvallen en véél te hard werken”. Bicanic: „Ja, want jij doet dingen niet half.” Weeda: „Nee, dat is echt saai. Alleen chillen, dat doe ik maar een achtste.” Bicanic: „Jij zit dus de hele tijd die tien van je vader te halen.” Bicanic’ eigen vader was een workaholic. Tot lang na zijn pensioen bleef hij elke dag naar de universiteit hier  in Wageningen gaan. „Zijn fanatisme had ook een negatieve kant. Het is niet per se leuk voor de mensen om je heen als je  zo monomaan alleen maar bezig bent met  je werk”, zegt Bicanic.  Toch werkte   ook zij jarenlang „dag en nacht”, zelfs toen haar twee kinderen nog klein waren. „Ik was zo verliefd op m’n werk. Ik kon er geen genoeg van krijgen. Dat was eigenlijk niet gezond.” Ze besloot haar prioriteiten te verleggen toen ze na de dood van haar vader zijn in memoriam las  in het universiteitsblaadje: zijn hele werkende leven paste op een kwart A4’tje.  Minder werken betekent niet minder betrokkenheid. Bicanic wil trauma’s blijven behandelen, het liefst nog een televisieserie maken en iedereen die haar benadert met een persoonlijk verhaal krijgt een reactie. Vanwege haar bekendheid ontvangt ze via sociale media wel twintig berichten per dag, soms met een lengte van  twaalf A4’tjes. „Heel verdrietige verhalen over verraad en diepe eenzaamheid.”  Vorige week was er nog een 85-jarige vrouw die niet lang meer te leven heeft en aan Bicanic vroeg haar verhaal te bewaren over het  misbruik dat ze op haar twaalfde had meegemaakt. „Mensen willen uiteindelijk dat hun verhaal  wordt gehoord.” zegt ze. En de manier waarop die mensen dat vertellen, de woorden die ze  kiezen, die raken Bicanic „heel erg”.  Ze ligt  wakker van de vraag  hoe ze zichzelf hiertegen kan beschermen. Toevallig had ze vlak voor dit gesprek op sociale media bij de instellingen  gekeken of ze voortaan kan uitzetten dat iedereen haar direct kan bereiken. In de  nacht dat wij in Wageningen verblijven, ontvangt ze via Instagram een bericht van een Dutchbat-veteraan.  Die gaat ze natuurlijk nog wel beantwoorden. Lisa Weeda (1989) is schrijver, literair programmamaker en virtual reality-regisseur. Vorig jaar debuteerde ze met Aleksandra, een roman waarin ze laat zien hoe de persoonlijke verhalen van haar familieleden verweven zijn met het geweld dat Oekraïne blijft overspoelen. Iva Bicanic (1972) is klinisch psycholoog en leidt het Centrum Seksueel Geweld. Ze behandelt al 25 jaar trauma’s van kinderen en jongeren die seksueel misbruik hebben ervaren. Vorig jaar maakte ze de documentairereeks De Tranen van Tito, over de oorlogswonden in voormalig Joegoslavië. Dit is de zevende en laatste aflevering van een reeks zomeravondgesprekken. Twee aan elkaar gewaagde gasten eten met NRC-redacteuren. Zie eerdere gesprekken, o.a. met feministen Elma Drayer en Milou Deelen, en met politici Habtamu de Hoop en Kees van der Staaij op nrc.nl/dossier/zomeravondgesprek-2022||https://www.nrc.nl//nieuws/2022/08/26/zomeravondgesprek-lisa-weeda-en-iva-bicanic-dat-is-de-kunst-over-een-heel-lelijk-onderwerp-heel-mooi-vertellen-a4140007
2022-08-27||Verdachte aangehouden in verband met explosies Amsterdamse horeca||De politie heeft vrijdag een persoon aangehouden die verdacht wordt van betrokkenheid bij de golf explosies die deze zomer woningen en horecazaken in Amsterdam teisterden. Dat meldt persbureau ANP. Bij hoeveel zaken de persoon betrokken zou zijn geweest, is niet bekend, maar het zou om meer dan tien zaken gaan.  De verdachte zit voorlopig in beperking en mag alleen contact met zijn advocaat hebben. Hij zou zijn opgepakt na speurwerk door de twee speciale rechercheteams die eerder deze maand werden opgericht om de reeks aanslagen in Amsterdam te onderzoeken. Sinds juli vonden er minstens twaalf explosies plaats in de hoofdstad, onder meer bij horecazaken die vervolgens gesloten werden op last van de gemeente. Ook elders in Nederland vonden deze zomer veel aanslagen met explosieven plaats, vaak in de nacht, bij woningen en bedrijven. De Explosieven Opruimingsdienst moest dit jaar al bijna twintig keer in actie komen vanwege aanslagen, of pogingen daartoe, met explosieven. In 2019 was dat nog zes keer. Of de aangehouden persoon ook betrokken was bij de aanslagen buiten Amsterdam is niet bekend. ||https://www.nrc.nl//nieuws/2022/08/26/verdachte-aangehouden-in-verband-met-explosies-amsterdamse-horeca-a4140035
2022-08-27||Hoe lokale VVD’ers druk uitoefenden op de partijtop over de opvang van asielzoekers||Limburgse VVD’ers hadden al weken geleden een boze, bezorgde brief geschreven aan de VVD-fractie in de Tweede Kamer: ging hun eigen staatssecretaris, Eric van der Burg, écht over hun hoofden heen noodplekken aanwijzen voor de opvang van vluchtelingen? Hadden zij daar als lokale volksvertegenwoordigers helemaal niets meer over te zeggen? „Onze gemeenten”, stond er, „kraken onder de hoge instroomcijfers.” Maar toen ze deze woensdagavond aan tafel zaten met Tweede Kamerlid Ruben Brekelmans en waarnemend VVD-voorzitter Onno Hoes, in een zaaltje van Brasserie Antje van de Statie in Weert, was het toch gezellig. Wat overheerste, zegt Eefje Joosten, VVD-fractievoorzitter in Sittard-Geleen, was het „VVD-familie-gevoel”. „Positief en eensgezind. Het was een goeie discussie op basis van gelijkwaardigheid.” Op nieuwssites heette de brief uit Limburg, gevolgd door bijna net zo’n brief van VVD’ers uit Noord-Holland, „oproer” of zelfs „opstand” in de partij van Mark Rutte. Maar in Limburg wisten ze: dit helpt de VVD in Den Haag bij de onderhandelingen in de coalitie. CDA-leider Wopke Hoekstra was door het verzet in zíjn achterban naar het AD gestapt om de kabinetsplannen over stikstof onderuit te halen. De VVD’ers zeiden tegen D66, CDA en ChristenUnie dat zíj het deden zoals het hoort: binnenskamers. Hun achterban accepteerde de asielcrisis niet meer, dus zij zaten „klem”. Op de dag dat de VVD’ers in Weert bij elkaar kwamen, was in het aanmeldcentrum in Ter Apel een  baby overleden. Er sliepen opnieuw honderden asielzoekers buiten. In het café hadden de VVD’ers het er alleen onderling over. Maar niet lang. Het ging hun om de groeiende weerstand in dorpen en steden. De boodschap was, zegt  Sebastiaan Vliegen, fractievoorzitter in Voerendaal: „Stop met de dwang, stop met de overvaltactiek vanuit Den Haag. Als je gemeenteraden en inwoners omzeilt, is het draagvlak aan homeopathische verdunning onderhevig.” Dat de VVD druk bezig was om in de coalitie voor elkaar te krijgen dat er minder asielzoekers zouden komen, vooral door gezinshereniging moeilijker te maken, dachten de Limburgers al op woensdag te weten. Ze kregen van Brekelmans te horen dat er ‘iets’ aan kwam. Ze vroegen, zeggen ze, niet door. Jordy Drieman (32), fractievoorzitter van de VVD in de Brabantse gemeente Cranendonck, was erbij als toehoorder. Op donderdag, als een grote groep verslaggevers in Ter Apel is en Artsen zonder Grenzen daar voor het eerst noodhulp verleent, laat hij aan NRC de asielopvang bij het dorp Budel zien. Een grote locatie, op een oud terrein van defensie, met plek voor 1.500 mensen – al sinds 2014. Vóór de crisis kwamen ze uit Ter Apel en bleven er tijdelijk, vaak net als in Ter Apel voor registratie en identificatie. Nu komen ze met bussen uit de noodlocaties. Samen met de ‘omgevingsmanager’ van het Centraal Orgaan opvang Asielzoekers (COA), Bert Scholtes, loopt Drieman langs de barakken. „Luister”, zegt Drieman. In de verte klinken schoten. „Hiernaast ligt de schietbaan van defensie. Voor echte vluchtelingen, uit oorlogsgebied, is dat heel moeilijk.” In de barakken is het niet vies, wel oud en vervallen. Het is er donker. Bert Scholtes zegt dat ook de keukens in slechte staat zijn. „Mensonwaardig”, vinden ze allebei. „Maar we gaan het opknappen”, zegt Scholtes. Drieman: „Dat zeggen jullie al acht jaar.” Van hém hoeft het niet meer. Gemeente Cranendonck wil het COA houden aan de afspraak dat de opvang na tien jaar dichtgaat: op 1 juli 2024. Volgens  Drieman ging het de eerste jaren prima – in Budel zaten vooral gezinnen uit Syrië en Afghanistan. „Toen kwamen Albanezen, Moldaviërs. En mensen uit Marokko, Algerije, allemaal veilige landen. Het zit hier nu vol met mensen die hier niks te zoeken hebben.” Er wordt volgens hem gestolen in winkels. Op straat en op het station voelen mensen zich niet meer veilig. En als hij als raadslid oplossingen voorstelt voor  ándere problemen in de gemeente, zou hij steeds te horen krijgen: „Laat jouw partij er eerst maar eens voor zorgen dat de asielzoekers hier weggaan.” Stop met de dwang, stop met de overvaltactiek vanuit Den Haag Sebastiaan Vliegen VVD Voerendaal Drieman begreep de onrust van de VVD’ers in Limburg, over de dwang vanuit Den Haag. „Maar voor óns is het juist goed als andere gemeenten meedoen aan de opvang. En ik hoop dat mensen in mijn partij nu eindelijk eens bedenken dat we niet de gevolgen, maar de oorzaken van het probleem moeten aanpakken. De internationale verdragen en onze wetten passen niet meer bij de realiteit, bij wat er nu gebeurt.” Het kost tijd om die te veranderen, weet Drieman. En dat de COA-manager verder praat over het opknappen van de opvang, om die „menswaardiger” te maken, en vertelt dat de gemeente er twee boa’s bij krijgt – het stelt hem niet erg gerust. Het COA en zo goed als zeker óók staatssecretaris Van der Burg willen de opvang in Budel in 2024 helemaal niet sluiten. „Dit is een strategische locatie”, zegt Bert Scholtes. „Je hebt hier 1.500 mensen bij elkaar en ook de hele aanmeldstraat met de Vreemdelingenpolitie en IND. Als je dit sluit en de mensen verspreidt, krijg je bij de IND nog grotere achterstanden.” Scholtes zegt ook dat juristen kunnen „kijken” naar de afspraken met de gemeente – of het COA eronderuit kan. „Maar dat wil ik liever niet.” Hij blijft zijn best doen om de gemeente op andere gedachten te brengen. Er is camerabewaking gekomen, er komt misschien ook een winkel op het terrein en asielzoekers die problemen veroorzaken in de opvang worden in een aparte barak gezet, achter een hek. „Daar is meer toezicht, het is er minder luxe.” Minder luxe? „Daar is het”, zegt Jordy Drieman, „nóg beroerder.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/26/het-werd-toch-weer-gezellig-in-de-vvd-a4140032
2022-08-27||Als het kabinet met een 'asielstop' komt, wat zouden daarvan de consequenties zijn?||Nederland dicht voor alle asielzoekers, in elk geval tijdelijk. Dat is iets waarvoor diverse partijen in de Tweede Kamer (PVV, Ja 21 en Forum voor Democratie) al een tijdje pleiten. Lokale afdelingen van regeringspartij  VVD sloten zich aan bij de roep om een ‘asielstop’ sinds Nederland dagelijks geconfronteerd wordt met beelden van honderden buiten slapende asielzoekers in Ter Apel.  Verantwoordelijk staatssecretaris Eric van der Burg (Justitie en Veiligheid, VVD) beloofde in juni aan de Tweede Kamer de mogelijkheden voor zo’n asielstop te onderzoeken, maar die komt er vooralsnog niet, zo bleek vrijdag bij de presentatie van nieuwe asielmaatregelen.  Wel kroop het kabinet een beetje in die richting, liet Van der Burg doorschemeren,  met extra controles door de Koninklijke Marechaussee aan de grenzen en het niet meer opnemen van  1.250 vluchtelingen die eerst nog welkom waren. Europa heeft geen ervaring met een asielstop waarbij  geen enkele asielzoeker het land nog binnenkomt. Europese en internationale mensenrechtenverdragen van de VN staan dat niet toe. Vluchtelingen moeten  in het land zelf een asielverzoek kunnen doen. Niettemin deden zich de laatste tien jaar  al situaties voor die in de buurt kwamen van zo’n asielstop. Begin 2016 beperkte EU-lid Zweden  de asielmogelijkheden zo sterk dat het aantal aanvragen in dat land binnen een jaar met ongeveer 80 procent daalde. Toen werden  overal grenscontroles ingevoerd  en asielzoekers aangemoedigd om vanuit het buitenland hun aanvraag te doen. Asielzoekers die met de trein of via de  weg over de Sontbrug tussen Zweden en Denemarken toch binnenkwamen, werden per bus naar een aanmeldcentrum in Malmö geëscorteerd. Daar  doorliepen ze  een versnelde procedure. Stockholm regelde  samen met Brussel en andere EU-lidstaten  vliegtuigcharters die uitgeprocedeerden terugbrachten naar  landen als Marokko en Afghanistan.  De  ingreep vormde een hardhandige correctie op wat er in het jaar daarvoor was gebeurd. Zweden dat bekend stond om het  genereuze vreemdelingenbeleid, had in 2015 een piekjaar beleefd met  meer dan 160.000 asielaanvragen.  Het land vreesde onhoudbare toestanden. Opvangfaciliteiten zaten overvol. De  grenscontroles en uitzettingen veranderden dat.  Het aantal asielaanvragers  daalde naar zo’n 30.000 in 2016.  De kans dat Nederland alsnog besluit tot scherpe maatregelen zoals in Zweden of zelfs een  asielstop, lijkt echter klein.  Van der Burg uitte zich er eerder sceptisch over. In juni wees hij op de juridische bezwaren  en de open grenzen van Nederland die een asielstop slecht realiseerbaar maken. Een andere complicatie: Nederland kan niet claimen, zoals Zweden destijds, naar de noodrem te moeten grijpen als gevolg van eerder genereus beleid. De aantallen asielaanvragen in Nederland zijn nu veel lager dan die in Zweden in 2015. Er zitten nu bijna 43.000 jeugdigen en volwassenen in Nederlandse  azc’s. Daarnaast zijn bijna 80.000 Oekraïners die geen asielstatus hoefden aan te vragen, maar wel huisvesting nodig hebben.  Ook twee andere routes richting een snelle en scherpe beperking van de asielstroom lijken in Nederland weinig kans te maken. Er is een groepje Oost-Europese landen (Hongarije, Polen, Tsjechië) dat de grenzen van Europese en vluchtelingenverdragen opzoekt en er soms overheen gaat om zo min mogelijk asielzoekers binnen te laten. De drie landen wilden bijvoorbeeld niet meedoen aan Europese spreidingsplannen van asielzoekers. Ze werden hiervoor in 2020 veroordeeld door het Europese Hof van Justitie, zonder dat overigens sancties van Brussel volgden.  Om een rode kaart van het Europese Hof te ontlopen, en toch iets aan de asielstroom te doen, staat Nederland nog een andere –  zeer tijdrovende – mogelijkheid open: een zogeheten opt out aanvragen in de Europese verdragen. Daarbij gaat het om een uitzonderingspositie om niet mee te hoeven doen aan bijvoorbeeld  nieuwe Europese asielafspraken.  Alle EU-lidstaten moeten echter hiermee instemmen. De kans daarop is klein omdat er in zo’n geval (nog) meer vluchtelingen hun eigen kant opkomen.  Denemarken kreeg nog wel zo’n  opt out in het Verdrag van Maastricht (1992). De mogelijkheden daarvoor waren  gunstiger dan nu, omdat ook  andere EU-lidstaten toen   een uitzonderingsbepaling wilden (het Verenigd Koninkrijk voor monetair beleid).  Door de opt out   op justitieel terrein hoefde Kopenhagen ook niet mee te doen aan bepaalde   asielafspraken, al bleef het gebonden aan mensenrechtenverdragen.   Een Deens referendum in 2015 over de afschaffing van de opt out dat  het  asielbeleid ruimhartiger had kunnen maken, haalde het niet. Het restrictief vluchtelingenbeleid bleef. Dit voorjaar nog overlegde  Denemarken met Rwanda over de uitwijzing van uitgeprocedeerden naar dit Afrikaanse land. Kopenhagen volgde het Verenigd Koninkrijk dat  –  controversiële –  afspraken maakte met Rwanda over de opvang van illegalen. De Britten stapten in 2021 uit de EU, onder meer uit onvrede  over de  invloed van Brussel op hun asielbeleid.||https://www.nrc.nl//nieuws/2022/08/26/vooralsnog-blijven-de-landsgrenzen-open-a4140031
2022-08-27||Zestig verhoren in zes weken: enquête bekijkt Gronings gasdossier vanuit bijna elk perspectief||Laten zien hoe complex en ontwrichtend het Groningse gasdossier is. Met dat doel trapte voorzitter Tom van der Lee (GroenLinks) eind juni de parlementaire enquête naar de gaswinning in Groningen af. In die eerste week, waarin twaalf mensen werden gehoord, wilde de onderzoekscommissie van de Tweede Kamer meteen laten zien hoe ingewikkeld het dossier is, maar ook hoe ingrijpend. Lees meer artikelen 
over de gaswinning 
in Groningen Wetenschappers vertelden hoe ze al jarenlang waarschuwden voor aardbevingen door de gaswinning, maar nooit werden gehoord. Directeuren van oliebedrijven erkenden dat ze de schade aan gebouwen hadden onderschat en de belangen van bewoners uit het oog waren verloren. Een oud-minister van de VVD werd ondervraagd over belangrijke besluiten, maar kon zich daar weinig over herinneren. En bewoners vertelden, soms hevig geëmotioneerd, hoezeer de bevingen in het gebied hun levens overhoop gehaald hebben.  De parlementaire enquête, het zwaarste onderzoeksmiddel dat de Kamer tot zijn beschikking heeft, moet de waarheid over het gasdossier boven tafel brengen. De Nederlandse staat verdiende in zestig jaar tijd ruim 400 miljard euro aan het gas, geld dat kon worden besteed aan het opbouwen van de verzorgingsstaat. Maar de aardbevingen die hiervan het gevolg waren leidden tot „diepe littekens in levens van mensen”, zei Van der Lee in juni. De commissie wil achterhalen hoe de contracten tussen de overheid en gaswinners Shell en ExxonMobil (die samenwerkten in de Nederlandse Aardolie Maatschappij – NAM) eruitzagen, hoe de schadeafhandeling en versterking van huizen op cruciale momenten verliep, welke belangen en afwegingen een rol speelden bij besluitvorming, en hoe daarbij is omgegaan met de belangen van Groningers. Na een zomerpauze van acht weken worden de openbare verhoren vanaf 29 augustus hervat. In zes weken worden zeker nog zo’n zestig mensen gehoord. De enquêtecommissie, die bestaat uit zeven Tweede Kamerleden, wil nu meer „de diepte ingaan”, zei Van der Lee donderdag tijdens een persbriefing. Komende week draaien de verhoren om de zware beving (met een kracht van 3,6) in Huizinge in 2012, volgens Van der Lee „een belangrijk kantelmoment” waarop bij veel mensen „de ogen werden geopend” over de gaswinning.  De burgemeester van de gemeente Loppersum, waar Huizinge onder valt, komt als eerste aan de beurt. Daarna vertellen wetenschappers van TNO en KNMI en de toenmalige inspecteur-generaal van het Staatstoezicht op de Mijnen over de technische discussies die werden gevoerd over de beving. Vervolgens komen topfunctionarissen van gasbedrijven NAM en GasTerra, hoge ambtenaren van het ministerie van Economische Zaken (EZ) en toenmalig minister Maxime Verhagen (CDA) aan de beurt. Hoe analyseerden zij de beving en wat voor invloed had dat op hun besluiten? Hoewel de commissie pas kort voor elke enquêteweek bekend zal maken wie er verhoord worden, is wel zeker dat meer voormalige ministers zijn opgeroepen. Een van de belangrijkste is Henk Kamp (VVD), in 2012-2017 minister van EZ. Hij greep na Huizinge niet in toen de NAM in het jaar erna de gaswinning fors verhoogde. De enquêtecommissie zal zich vanaf de tweede week vooral richten op de vraag hoe de besluitvorming hierover is gelopen.  Ook Kamps partijgenoot en opvolger Eric Wiebes (minister in 2017-2021) speelde een belangrijke rol. Hij kondigde in 2018 aan de gaswinning te zullen stoppen, maar wilde daarna ook de versterking van huizen anders doen. Dat leidt tot op de dag van vandaag tot vertragingen voor bewoners.  Mogelijk wordt ook minister-president Mark Rutte (VVD) gehoord. Hij hield zich al die jaren grotendeels op de achtergrond, terwijl er volgens de Nationale ombudsman sprake was –  en nog steeds is – van een ‘crisis’ in Groningen. Er zijn ook mensen opgeroepen die bij het grote publiek minder bekend zijn, maar die achter de schermen wel een belangrijke rol speelden: de directeuren en andere hoge managers van de NAM en aandeelhouders Shell en ExxonMobil. In de eerste verhoorweek was het al de beurt aan voormalig Shell-topman Pieter Dekker, die een inkijkje gaf in het denken van de oliebedrijven. Die hielden jarenlang vol dat het verlagen van de gasproductie niet zou bijdragen aan het voorkomen van nieuwe bevingen.  Ook het verhoor van NAM-manager Johan de Haan was verhelderend. Hoewel de NAM zich vanaf 2015 niet meer zou bemoeien met de afhandeling van de schade, zat De Haan naar eigen zeggen nog „regelmatig” aan tafel bij het Centrum Veilig Wonen dat die taak had overgenomen, om te wijzen „op wat we van ze verwachtten en wat ze niet goed deden”.  Informatiebijeenkomst in de Boshal in Loppersum over de risico’s van aardgaswinning, op 28 januari 2013. Foto Kees van de Veen
 Komende week komt Bart van de Leemput aan de beurt. Hij was bestuursvoorzitter van de NAM in de periode 2009-2014, dus ook in de tijd dat er besloten werd extra gas op te pompen, net na de zware beving in Huizinge. Tot nu toe heeft één persoon geweigerd voor de commissie te verschijnen. Van der Lee onthulde donderdag dat Joost van Roost, in 2000-2017 topman van ExxonMobil, zich niet laat vermurwen, ondanks verwoede pogingen om hem over te halen. De commissie kan hem ook niet dwingen, want Van Roost is geen Nederlands staatsburger maar een Belg. Dat hij niet wil komen is „zeer teleurstellend”, zei Van der Lee, want uit het vooronderzoek van zijn commissie was wel duidelijk geworden dat Van Roost een belangrijke speler is geweest. Waarom hij niet wil komen, wilde Van der Lee niet zeggen. „Dat is niet aan ons.” In de week van Prinsjesdag, in de derde week van september, is er even een pauze, zodat de Kamerleden hun aandacht kunnen richten op Prinsjesdag en de Miljoenennota met belangrijkste kabinetsuitgaven voor 2023. Daarna zal het vooral gaan over de besluitvorming in de periode-Wiebes. Mogelijk geven die laatste weken ook een inkijkje in de problemen met gas die nu spelen. Want hoewel de Kamerleden vooral terugkijken op het verleden, willen zij ook inspelen op actuele ontwikkelingen. Die zijn er volop: nu er geen gas meer uit Rusland wordt geïmporteerd en de gasprijzen oplopen, hangt de vraag in de lucht of het kabinet de gaskraan in Groningen, die binnen een paar jaar dicht zou gaan, toch weer verder opendraait. De enquêtecommissie vroeg in de eerste verhoorweek aan verschillende mensen hoe ze aankijken tegen een eventuele verhoging van de gaswinning. De openbare verhoren duren tot medio oktober, daarna zet de commissie zich aan het schrijven van haar eindrapport, dat in het voorjaar van 2023 wordt verwacht. Dan wordt duidelijk in welke mate de Kamerleden de opeenstapeling van problemen in Groningen toerekenen aan bewindslieden uit het verleden, en welke conclusies het zittende kabinet daaruit voor zichzelf trekt. Moet staatssecretaris Hans Vijlbrief (D66), in Rutte IV speciaal aangesteld voor het Groningen-dossier, opstappen? Voor de inwoners van Groningen is, naast erkenning van hun leed, een andere vraag misschien belangrijker: wat kan het kabinet nú doen om de problemen op te lossen waarin zij terecht zijn gekomen door de gaswinning? De enquêtecommissie ziet het belang van die vraag ook in. De Kamerleden willen graag een bijdrage leveren aan „toekomstperspectief voor Groningen”. „We zullen met aanbevelingen komen die praktisch en uitvoerbaar zijn”, beloofde commissielid Judith Tielen (VVD).   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/26/zestig-verhoren-in-zes-weken-enquete-bekijkt-gronings-gasdossier-vanuit-bijna-elk-perspectief-a4139958
2022-08-27||Ook toen de boerderij al op 63 stutten leunde, draaide het kabinet de gaskraan verder open||Haar eerste klap komt in lammertijd, op het erf bij boer Nijhoff. Liefke Bos is in het voorhuis aan het voorlezen als ze de bietenwagen denkt te horen. Een volgeladen vrachtwagen die recht op de machtige boerderij met dubbele schuur afrolt. Nog voordat zij en de kinderen in de gaten hebben wat er aan de hand is, voelen ze de vloer trillen en zien ze muren heen en weer zwiepen.  Liefke Bos zoekt een nieuw leven op de kop-hals-rompboerderij in Groningen. ’s Nachts, als Richtje en Sijbrand Nijhoff en de meisjes slapen, helpt zij schapen lammeren. Ze had veearts willen worden. Na de hogere landbouwschool ging ze in Utrecht diergeneeskunde studeren. Maar die studie moet ze staken, wiskunde is het struikelblok. Ze zit er doorheen.  Lees meer artikelen 
over de gaswinning 
in Groningen Betaalde banen zijn er amper. De schapen en haar Groningse geboortegrond bieden houvast. Een reepje land en de rest lucht. Middeleeuwse kerken op wierden. Boerderijen met fundamenten van kloostermoppen. In de klei bij haar ouders thuis in Krewerd vindt ze potscherven en pijpenkoppen, die inspireren tot archiefonderzoek.  Het is onrustig op stal die dag, maart 1985. Paarden staan te weven in hun box, sommige beginnen zomaar te steigeren. En precies op het moment dat gebinten en muren schudden, trappen ook de schapen om zich heen. De bodem trilt. Wat is er op het Groningse Hogeland aan de hand? Sijbrand Nijhoff belt het KNMI. Kan de aarde trillen als gevolg van gaswinning? Als bestuurder bij het waterschap stelt hij geregeld het grondwaterpeil bij omdat de bodem daardoor daalt. Maar het KNMI begint over een straaljager. Die ging door de geluidsbarrière – een sonic boom heet het. Bodemtrillingen registreert het instituut nog niet. Ook de Nederlandse Aardolie Maatschappij (NAM) niet, het bedrijf dat het gas onder Groningen wegpompt. NAM-directeur Bob Jetses bezweert dezelfde maand in actualiteitenprogramma TROS Aktua dat hij „niet kan inzien hoe je een scheur in je huis kunt krijgen door gaswinning”.   Liefke Bos laat het gaan. Ze vertrouwt het gaswinningsbedrijf, ze vertrouwt de overheid. Gas brengt voorspoed, vooruitgang, veiligheid.  De NAM heeft met de staat een pijpleiding dwars door de akkers van haar vader aangelegd. Boerderij ’t Noorn waar ze opgroeide kreeg een gaskachel en een geiser. Zij en broer Eltje verruilden de tobbe voor een douche.  Nooit had Liefke Elisabeth Bos (1956) toen kunnen denken dat ze met alles wat ze had zou strijden tegen de NAM en de machten achter het gaswinningsbedijf: aandeelhouders Shell en ExxonMobil en de Nederlandse staat. Overal zit ze hen achterna: in de rechtszaal in Assen, in Groningse raadszaaltjes, op het kantoor van de NAM, bij de Raad van State in Den Haag. Samen met haar man Jan Munneke, oud-Philips ingenieur – ze was 45 toen in de Groninger Archieven de vonk tussen hen oversloeg, in 2009 koopt hij haar familieboerderij.  Boerderij ’t Noorn raakt ontwricht in 2012, bij de zwaarste aardbeving tot nu toe in Groningen. De staat laat ons stikken, zegt Liefke Munneke-Bos als minister Henk Kamp van Economische Zaken (VVD) niet ingrijpt. De strijd neemt bezit van Liefke, zegt haar broer. Het is de tol van een halve eeuw gaswinning. Groningers zitten klem tussen gas en geld. De aardbevingen hebben hun levens overhoop gegooid.  Albert Rodenboog vraagt het meteen, bij zijn eerste collegevergadering in juni 2003 als burgemeester van Loppersum: „Wie gaat hier over de aardbevingen?” Rodenboog heeft gehoord van een schaduw die over de gaswinning hangt. Het KNMI is sinds 1986 aardschokken in Groningen gaan registreren, en heeft er inmiddels 167 geteld. Op drie kilometer diepte, precies de plek waar aardgas wordt gewonnen. De drie wethouders en de gemeentesecretaris kijken hun nieuwe burgemeester vragend aan. Tja, wie ‘doet’  aardbevingen, lachen ze. „Vanaf nu: jij”, hoort Rodenboog een van de mannen zeggen. Dat najaar trekt Albert Rodenboog door het Hogeland in Noordoost-Groningen. Een handjevol dorpelingen bovenop het gasveld in Garrelsweer en Overschild  is wakker geschrokken van een klap. Twee weken later rommelt de bodem weer.  De bewoners zijn er niet gerust op. Wat gebeurt er onder de grond en waar kunnen ze eventuele schade verhalen?   De burgemeester huurt een zaal in dorpscentrum Vita Nova in Middelstum en nodigt de NAM, het KNMI en het waterschap uit. Dat doet hij een jaar later weer, nu met toezichthouder Staatstoezicht op de Mijnen (SodM) en wetenschappers van de Technische Universiteit Delft. Onderzoekers hebben vastgesteld dat gaswinning kan leiden tot aardbevingen. Maar een direct verband met schade aan huizen ontbreekt, zegt gaswinningsbedrijf NAM.  Het zijn de ontwijkende antwoorden die bezorgde dorpsbewoners al tien jaar horen. De gaswinner wil alleen schade vergoeden als gaswinning de enig aanwijsbare oorzaak is. Een dorpsbewoner vraagt naar de dubbelrol van de Nederlandse staat. Die vult de schatkist dolgraag met gasbaten, botst dat niet met de plicht om Groningers te beschermen?   Een NAM-jurist wuift die zorgen weg. Hij kan zich moeilijk voorstellen, notuleert een gemeenteambtenaar, dat „de staat juist vanwege haar grote directe financiële betrokkenheid, en vanwege haar betrokkenheid bij de Rampenbestrijding in het algemeen, bij een beving met grote gevolgen Groningen in de kou zou laten staan”.  Als in 2009 vijftig jaar gas wordt gewonnen in Groningen, begint burgemeester Rodenboog zijn nieuwjaarstoespraak over aardbevingen. De opbrengsten uit het Groningse gasveld zullen Nederland door de kredietcrisis helpen, verwacht hij. Dan is het „zuur”, zegt hij in Vita Nova, dat zijn inwoners daar „aardtrillingen en schade en onrust” voor terugkrijgen.   Schade aan de Sint-Hippolytuskerk in Middelstum, in 2015. Foto Kees van de Veen
 De toespraak valt niet goed bij de NAM. De burgemeester moet in de directeurskamer in Assen tekst en uitleg komen geven. De directeur wenst niet dat Albert Rodenboog het jubileum verstiert. Tegelijkertijd wil de gaswinner ook een goede buur zijn. De burgemeester krijgt van directeur Roelf Venhuizen een sponsorcentje. Kunnen de dorpen iets feestelijks organiseren.  Sponsoren smoort kritiek, merken ze bij de NAM. Rodenboog staat alleen die jaren. Voor andere burgemeesters, de provinciebestuurders, politici ver weg in Den Haag bestaan geen aardbevingsproblemen. Bart van de Leemput rijdt op vrijdagochtend 25 januari 2013 door de sneeuw naar het provinciehuis in Groningen. De directeur van gaswinningsbedrijf NAM heeft slecht nieuws. Er is een probleem met de gaswinning in Groningen, en niet zo’n klein beetje ook. Het kabinet vergadert er die ochtend over, daarna zal minister Henk Kamp (Economische Zaken) een brief naar de Tweede Kamer sturen. De missie van de NAM die januaridag is een gevolg van de aardbeving in Huizinge een half jaar eerder. Na die klap op 16 augustus 2012, de zwaarste tot nu toe in Groningen, is Staatstoezicht op de Mijnen zelf gaan rekenen met modellen. De toezichthouder op de gaswinning slaat alarm in een rapport dat die vrijdag naar buiten komt: de kans op meer en zwaardere bevingen is groter dan aangenomen. De veiligheidsrisico’s in Groningen lopen op. De NAM-baas wordt op het provinciehuis ontvangen met koffie en koek. Commissaris van de Koningin Max van den Berg en gedeputeerde Piet de Vey Mestdagh horen  in omfloerste bewoordingen dat er „problemen” zijn met de gaswinning in Groningen. De ernst van die boodschap dringt niet tot hen door. Het zit de provinciebestuurders dwars dat ze worden geïnformeerd door de NAM, niet door het ministerie, maar ze vragen niet door. Albert Rodenboog doet dat wel, als de NAM-directeur hem een uurtje later ook in het provinciehuis laat opdraven. Het is mis, begrijpt de burgemeester. De aardbevingen in het Groningenveld kunnen oplopen tot een kracht van 5. Muren kunnen instorten, zijn inwoners lopen gevaar in hun eigen huis. Ontdaan loopt burgemeester  Rodenboog binnen bij de gedeputeerde. Hij krijgt te horen dat hij zich niet met de zaak moet bemoeien: dit is een probleem van EZ en de NAM. De burgemeester weet beter: dit is een probleem van de Groningers. Henk Kamp belt hem diezelfde middag. Het lucht Rodenboog op dat zijn zorgen zijn doorgedrongen in Den Haag. Na ‘Huizinge’ vertelde hij op tv over de onrust en trage schadeafhandeling door NAM. Toenmalig minister van Economische Zaken Maxime Verhagen (CDA) had zijn klachten  weggewuifd. Verhagen prees het gasbedrijf de hemel in en bleef daarna onbereikbaar. De NAM-directeur is die vrijdag tegen zijn zin naar het provinciehuis gestuurd. Bart van de Leemput moet de bestuurders informeren over oplopende aardbevingsrisico’s in Groningen. Dat is de uitkomst van een uitgekiend communicatieplan. Een plan dat is bedacht door de leden van het College van Beheer van de Maatschap Groningen, staat in geheime vergadernotulen waarover NRC beschikt. Shell-baas Dick Benschop wil dat NAM de „communicatie opstart, met name gericht op het Noorden van het land.” In het vertrouwelijke forum nemen oliebedrijven Shell en ExxonMobil al vijftig jaar álle beslissingen over de Groningse gaswinning. Dat gebeurt in innige samenwerking met de Nederlandse staat. Die wordt binnen de Maatschap door twee leden vertegenwoordigd. De eerste is staatsbedrijf Energie Beheer Nederland (EBN), dat de publieke belangen in de gaswinning moet behartigen maar zich in de praktijk gedraagt als commercieel energiebedrijf. De tweede is de directeur-generaal Energie, in deze periode Mark Dierikx van het ministerie van Economische Zaken. Formeel schuift de topambtenaar aan als toehoorder van de vergaderingen. Maar Mark Dierikx mengt zich actief in de gesprekken. Als de NAM-directeur voorstelt dat de rijksoverheid de onheilstijding aan de Groningers brengt  – veiligheid is een zaak van publiek belang – verzet EZ zich. Nee, werpt Mark Dierikx tegen tijdens telefonisch spoedoverleg. „Van belang is dat de NAM in de lead blijft, zodat NAM’s betrouwbaarheid niet in het geding wordt gebracht.”  Staatsbedrijf EBN valt hem bij. „Het Groningenveld is de oorzaak van de bevingen, het is logisch dat de NAM de bevolking informeert”, zegt bestuursvoorzitter Jan Dirk Bokhoven. De Maatschap Groningen is een club van gelijkgestemde mannen, met één gemeenschappelijk belang: een ongestoorde en winstgevende exploitatie van één van de grootste aardgasvelden ter wereld. Na de beving in Huizinge heeft toezichthouder SodM binnenskamers al laten doorschemeren dat er uit voorzorg minder gas moet worden opgepompt. De topmannen zien winst verdampen en zetten alles op alles om het advies voor de publicatie te ‘demonteren’.  Zo dringen de oliebedrijven er bij directeur-generaal Dierikx op aan de conclusies van het SodM niet meteen te delen met de dan net aangetreden VVD-minister Kamp. En zeker niet zonder dat hun kritiek op de toezichthouder en een nuancerend KNMI-advies ook op het bureau van de bewindsman belanden. Topambtenaar Dierikx stelt de Maatschapsleden gerust: verantwoordelijk minister Kamp zal het SodM-alarm om minder gas te winnen niet overnemen. Hij wacht meer onderzoek af, of gas oppompen daadwerkelijk zo risicovol is en of de contractuele verplichtingen minder productie toelaten. De brief die de minister naar het parlement wil sturen wordt gedetailleerd in de Maatschap besproken, nog vóórdat hij op 25 januari naar de Kamer gaat.  Dan is het nog zaak om te zorgen dat de onprettige boodschap van het SodM zacht landt in Groningen. Er ligt een zorgvuldig met het ministerie afgestemd plan klaar, inclusief „een communicatiekalender”.  Alles draait om het gebruiken van de juiste woorden. Volgens Shell-topman  Benschop moet in ieder geval worden voorkomen dat „het beeld wordt gecreëerd dat het risico opeens groter is geworden”.   Henk Kamp neemt het voortouw. Op zondag 27 januari reist de minister zelf af naar Loppersum en praat met bestuursleden van de Groninger Bodem Beweging die al jaren over bevingen aan de bel trekken. Groningers zijn de volgende dag welkom op een informatiebijeenkomst in de Boshal in Loppersum. De minister en de NAM-directeur zullen uitleg geven en vragen beantwoorden.  In de Boshal klinkt om half acht het Wilhelmus – nog geen uur daarvoor kondigt koningin Beatrix aan dat ze plaatsmaakt voor haar zoon. Alle achthonderd stoelen zijn bezet. Liefke Munneke-Bos is ook aangeschoven, Jan Munneke naast haar. Tijdens de klap bij Huizinge stond hun boerderij in Krewerd te schudden. Zij was in de groentetuin, Jan binnen en hond Bobby blafte, ongewoon hard. De volgende dag waren gevels gescheurd. Op het podium vertellen minister Kamp en NAM-directeur Bart van de Leemput dat de bevingen zwaarder en talrijker kunnen worden en dat dit komt door de gaswinning. Albert Rodenboog staat naast de twee. Dat schrijft het communicatieplan voor, zo ontstaat een beeld van ‘vriend tussen de vijanden’.  Onzekerheid maakt zich meester van de zaal: moeten Groningers nu thuis een aardbeving afwachten zonder te weten wanneer en hoe stevig die klap zal zijn? Een molenaar overhandigt een stuk muur dat tijdens ‘Huizinge’ is losgekomen. Een jongetje van drie turven hoog wil weten of hij en zijn zusje veilig in Groningen kunnen blijven.  Ook Liefke Munneke-Bos grijpt de microfoon. Ze maakt zich zorgen over de cultuurgoederen op het Hogeland. Wat is het lot van het zestiende-eeuwse orgel in de kerk van Krewerd dat haar vader heeft laten restaureren? „De kerk vertoont grote scheuren. Moeten we het orgel nu preventief uit het kerkgebouw laten halen? En wie draait er op voor de kosten? Zijn de overheid en de NAM bereid te betalen? Zij trekken al jaren de Groningse bodem leeg.” Achterin de zaal zwijgt de man die de discussie heeft losgetrokken. Jan de Jong, inspecteur-generaal van het Staatstoezicht op de Mijnen, zit niet op het podium om vragen van Groningers te beantwoorden. De toezichthouder moet zich van het ministerie koest houden. Economische Zaken heeft hem „een persoonlijk communicatieadviseur” toegewezen. Een stap die het ministerie heeft gezet uit angst dat de toezichthouder „actief de publiciteit gaat zoeken”, vertelt topambtenaar Mark Dierikx de Maatschap enkele dagen voor de Boshal-bijeenkomst. Dezelfde week feliciteren de gasbazen in de Maatschap Groningen de topambtenaar en de directeur van de NAM met de geoliede communicatie en de constructieve sfeer. Het ministerie, de NAM en de oliebedrijven spreken unaniem vertrouwen uit in hun productieplan. „De eerste mijlpaal is gepasseerd”, constateert NAM-directeur Bart van de Leemput.  Ze kunnen dóór.  In Krewerd kraken de gebinten. Knallen klinken door boerderij ’t Noorn. Het is februari 2013, en de bodem schudt opnieuw. Die maand komt voor het eerst een taxateur van de NAM langs om aardbevingsschade op te nemen. Die had Liefke Munneke-Bos na de beving van Huizinge zes maanden eerder doorgegeven. Zij hebben dossiernummer 002147. De taxateur krijgt van Liefke Munneke-Bos een hand als een bankschroef. Maar de schades echt inspecteren, doet hij niet. Als Liefke wijst naar het vijftien meter hoge dak-zonder-ramen, schudt de expert zijn hoofd. Hij mag de ladder niet op, dat dekt de verzekeraar niet. En in de kelder tussen de fundamenten kijkt hij evenmin. Instructies van de NAM.   Datzelfde jaar laat Geert Wilders zich in Krewerd in een ijzeren tuinstoel zakken. De stoel staat klemvast in het stuttenkorset dat boerderij ‘t Noorn overeind houdt. „Dus zo zit u hier elke zomer”, zegt de PVV-leider. Hij rijdt met twee fractiegenoten onverwachts langs bij ’t Noorn en Jan ontvangt ze. Dat doen Liefke en hij bij alle Kamerleden en bestuurders.   gas1  Vurenhouten stutten, 63 in getal, omsingelen de boerderij. Die moeten voorkomen dat het voorhuis verder voorover zakt. In mei kwam het eerste dozijn, na een beving bij Zeerijp in september de rest. De Munnekes schrokken wakker van gerommel, en „angstaanjagende herrie”. Als jullie niet uitkijken, vertelde de aannemer, klappen bij een volgende beving de muren van de Friese schuur naar buiten. Liefke en Jan Munneke betalen de stutten zelf. 15.000 euro kostte dat, vertellen ze bestuurders en politici die het horen willen. „We moeten onze eigen veiligheid kopen.” Maar waarom laat de staat ze stikken, doet het kabinet niks? Zij hebben niet gevraagd om aardbevingen. Aan de andere kant: zonder stutten gaat het mis. Dan kan de boerderij instorten.  „Je moet alles bevechten”,  vertelt Liefke Munneke-Bos op elke schadebijeenkomst die ze bezoekt. Met rake oneliners wordt ze een  boegbeeld van Groningse gedupeerden. Dat merkt de NAM ook. Na een publiek kruisverhoor in een café gaat NAM-manager Johan de Haan – in Assen heet hij ‘de onderkoning van Groningen’ – overstag. Dezelfde week mailt een woordvoerder dat ze de stutten gaan betalen. Het is de beproefde tactiek van de NAM: kritiek dempen door de buidel te trekken.  Terwijl de schades in boerderij ’t Noorn zich opstapelen, hebben de veroorzakers in de Maatschap andere zorgen. Als NAM-directeur Bart van de Leemput in februari opmerkt dat de gasproductie uit Groningen hoog uitvalt, worden veiligheidsrisico’s klein gepraat om omzetbeperking te voorkomen. Je legt het verkeer toch ook niet stil omdat er doden vallen, vinden ze bij staatsdeelneming EBN. Niemand spreekt dat tegen, ook topambtenaar Mark Dierikx niet. De Maatschapsleden willen voorkomen dat hun vrijheid om gas te winnen wordt beknot. Straks berekent een „buitenstaander” hoeveel minder gasproductie uit Groningen mogelijk is, houdt Maatschapsvoorzitter Joost van Roost van ExxonMobil de andere topmannen voor. Topambtenaar Dierikx van EZ verwacht „indringende vragen over het verdienmodel van de NAM” en over leveringscontracten. De Tweede Kamer vraagt zich af waarom er eigenlijk zoveel gas moet worden opgepompt, en wie dat koopt. Maar het ministerie, staatsbedrijf EBN en de oliebedrijven houden die informatie zo lang mogelijk geheim. Openheid verhindert winstmaximalisatie. Een inventarisatie van Groningse gascontracten die gashandelaar GasTerra in het voorjaar van 2013 in opdracht van de minister maakt, wordt daarom op zijn vroegst aan het eind van het jaar openbaar gemaakt, vertelt directeur-generaal Dierikx. De belangen van de inwoners van Groningen blijven ook buiten beeld als de internationale gasmarkt aantrekt. GasTerra ziet op de dagmarkt voor april  „aantrekkelijke commerciële mogelijkheden” en wil die in klinkende euro’s verzilveren. GasTerra-topman Gertjan Lankhorst, die eerder zelf directeur-generaal was bij Economische Zaken, krijgt ruim baan in de Maatschap. De gashandelaar had al toestemming om 49 miljard kuub „in de markt te zetten”, in 2013 verkoopt hij daar nog 5 miljard bij. Zo bepalen de topmannen in de Maatschap al halverwege 2013 dat er uitgerekend in het jaar na de klap bij Huizinge flink meer Gronings gas zal worden gewonnen. Uiteindelijk wordt dat 54 miljard kuub, tegenover 47 miljard in 2012. Ook staatsbedrijf EBN juicht maximaal pompen toe en onderstreept dat in het eigen jaarverslag. Als de markt vraagt, stroomt de staatskas vol. De verwachte productie van 2013 is „de hoogste waarde sinds 1981”, memoreert NAM-directeur Bart van de Leemput in juni. Alleen Stan Dessens maakt namens EBN een kanttekening: „Dit zou, te zijner tijd, als wordt besloten om de Groningenproductie te verlagen, vragen kunnen oproepen.”  Over minder gas winnen peinzen de gasbazen niet. Ook niet in november, als ze van GasTerra horen dat het Groningenveld zich prima kan laten sturen: alsof er een aan- en een uitknop op zit. Topambtenaar Mark Dierikx zegt dat „verlaging naar 30 miljard kuub zonder problemen mogelijk is.” Hè, wat? Een slip of the tongue? Hier noemt EZ het productieminimum van het Groningenveld: de hoeveelheid die minimaal gewonnen moet worden om in Nederland geen koude voeten te krijgen en te voldoen aan langlopende contracten. De minister grijpt niet in, „leveringsverplichtingen zitten in de weg”, houdt hij vol tegenover de buitenwereld. En de gasbazen zien evenmin noodzaak. Uitgangspunt blijft het productieplafond dat in 2005 met het Rijk is afgesproken: de NAM mag in tien jaar tijd maximaal 425 miljard kuub winnen. Na het historisch goede gasjaar van 2013, kunnen we in de laatste twee jaar 2014 en 2015 nog 90 miljard kuub oppompen, verwacht Shell-baas Dick Benschop.  Bij minder winnen loopt de Maatschap geld mis. Veiligheid in Groningen is nog altijd geen issue. De NAM houdt vol dat je met een lager productietempo aardbevingen niet terugdringt.  Volgens Shell-topman Dick Benschop zou een jaarlijkse „productie van 43 miljard kuub voor de komende periode economisch gezien optimaal zijn”.  Van het kabinet mag de NAM in 2014 42,5 miljard kuub Gronings gas winnen.  Het is precies de uitkomst die gasbazen willen.     Het geduld van de Munnekes raakt op. Wanneer wordt de schade van nummer 002147 gerepareerd, mailt Liefke aan NAM-directeur Bart van de Leemput op de laatste dag van 2013. In de gang van het voorhuis uit 1937 heeft ze met zwarte stift pijltjes bij scheuren getekend. Muren kieren, leidingen verzakken, er zijn lekkages die kunnen leiden tot kortsluiting en brand. „Het unieke Groningerland gaat eraan”, schrijft ze. „Het lijkt wel oorlog waarin een bezettingsmacht terreur uitoefent en de zaak bewust kaal plukt.” 2013 is een jaar van records, niet alleen omdat opeens flink meer gas is gewonnen. Er zijn dat jaar 119 aardbevingen en tienduizend schademeldingen. De Munnekes gaan met gedupeerden de straat op. Aardbevingen, onveilige huizen, amper werk, wat zoek je nog in Groningen? In een nieuwjaarstoespraak roept Commissaris van de Koning Max van den Berg op: „We zijn ‘t zat (…) er moet nu gehandeld worden”. Hij vraagt een miljard euro „gebiedscompensatie”. Maar de commissaris krijgt geen gehoor bij Henk Kamp. Alleen de burgemeester van Loppersum heeft een direct lijntje met de minister. Maar net als Henk Kamp ziet Albert Rodenboog aardbevingen als een juridisch probleem van schade en veiligheid. Wettelijk is de NAM daarvoor aansprakelijk. De bestuurlijke energie moet erop gericht zijn dat de schadeveroorzaker dat goed oppakt. Het vooruithelpen van de regio staat los van de bevingen.  Commissaris Van den Berg bedenkt met PvdA-gedeputeerde William Moorlag een plan om het aardbevingsdossier naar zich toe te trekken. Ze verbreden het perspectief van schade aan individuele huizen naar de leefbaarheid van de regio. Dat doen ze op aangeven van partijgenoot Wim Meijer. Als voorzitter van de Mijnraad – die de overheid adviseert over mijnzaken – kent hij de gassector als zijn broekzak.  Een commissie onder leiding van de PvdA-nestor adviseert om een ‘dialoogtafel’ met de NAM en het Rijk op te richten. Met zo’n regionaal overleg kan het Groninger belang niet langer worden buitengesloten. Meijer geeft ook een ander advies: maak de huizen van de Groningers aardbevingsbestendig. Maar Henk Kamp heeft „reserves” over investeren in de regio, vertelt topambtenaar Dierikx de gasbazen tijdens een Maatschapsoverleg.  Henk Kamp ontmoet op 9 januari 2014 William Moorlag en Max van den Berg in viersterrenhotel ’s Gravenhof in Zutphen. In de Maatschap is besloten: er komt 1,2 miljard euro beschikbaar voor Noordoost-Groningen. De NAM zal de schade herstellen en huizen verstevigen. Het regio-overleg aan de ‘dialoogtafel’ komt er ook. Henk Kamp belooft dat het in orde komt. Maar de provincie wil dat „zwart op wit”. Hoeveel geld is precies beschikbaar voor de leefbaarheid en economische ontwikkeling? „Anders pikt de bevolking het niet.” Henk Kamp laat de gedeputeerde onderhandelen over een bestuursakkoord tussen ministerie, de NAM, en Groningse gemeenten. Afspraken die daaruit voortkomen presenteert de minister zelf op vrijdag 17 januari 2014 in Loppersum. Dat is een goede manier om het kabinetsbesluit te verzachten dat er 42,5 miljard kuub Gronings gas gewonnen gaat worden. Topambtenaar Mark Dierikx móét het weten. Is de NAM nog met toezichthouder SodM in gesprek? Op 3 januari 2014 heeft de Maatschap Groningen telefonisch spoedoverleg. De toezichthouder dreigt het winningsplan voor Groningse gasproductie af te keuren omdat de NAM het risico van aardbevingen bagatelliseert. Trammelant in aanloop naar het kabinetsbesluit kan de minister niet gebruiken. Kan NAM-directeur Bart van de Leemput opheldering geven?     Nee, antwoordt de NAM-directeur volgens de vergadernotulen, er is geen dialoog meer. De NAM en toezichthouder SodM bestrijden elkaars risicomodellen. De toezichthouder houdt vol dat minder pompen leidt tot minder zware bevingen, terwijl de NAM blijft volhouden dat het tempo van winnen de zwaarte van aardbevingen niet beïnvloedt, hooguit de periode ertussen verlengt. Dat hiermee meer tijd vrijkomt om gebouwen te versterken, speelt geen rol.  Het ministerie heeft professor Ira Helsloot gevraagd om een second opinion. De deskundige die eerder de NAM adviseerde  kraakt de kansberekening van het SodM  dat er „enkele tientallen doden kunnen vallen”. Die som kunnen ze niet maken, concludeert de Nijmeegse hoogleraar, „het individuele overlijdensrisico wijkt niet veel af van de geldende norm”.   Een toezichthouder die zelf normen bepaalt, sneert Shell-bestuurder Dick Benschop, die gaat buiten zijn boekje. De minister kan, oppert Stan Dessens van staatsbedrijf EBN, Helsloots kritiek gebruiken om zelf afstand te nemen van het advies van de toezichthouder. Daar is EZ volop mee bezig, beaamt topambtenaar Mark Dierikx. „Het ministerie poogt Staatstoezicht te bewegen in de visie van professor Helsloot.”  In Groningen dreigt geweld. NAM-locaties worden beveiligd. NAM-medewerkers nemen na bedreigingen minder schades op. Actievoerders trekken met tractoren op naar Loppersum, waar Kamp op vrijdag 17 januari 2014 bekendmaakt dat hij de NAM voortaan zal houden aan een jaarlijks productieplafond, van 42,5 miljard kuub aardgas. Een aantal breekt door de dranghekken heen. Ze bekogelen de ramen van het gemeentehuis met eieren en tomaten. Agenten staan met de wapenstok klaar om in te grijpen. Henk Kamp is de gebeten hond. De „minister van onderzoek en uitstel”, roepen actievoerders, is een minister van „pappen en pompen”.  De minister kondigt aan dat de regio 1,2 miljard euro compensatie krijgt. En hij belooft dat de gasputten in het kwetsbare Loppersum na advies van toezichthouder SodM 80 procent minder aardgas gaan winnen. De minister vertelt niet dat het Staatstoezicht op de Mijnen het winningsplan eigenlijk heeft afgekeurd. Hij vertelt evenmin dat NAM de productie op andere plekken in het Groningenveld zal opschroeven, zonder dat daarvan een risicoanalyse is gemaakt. Dat hebben de gasbazen samen met het ministerie van EZ in de Maatschap besloten. Het kabinet neemt dat over.  Sterker: in de boorputten die openblijven wordt net zoveel gas opgepompt als in 2013, het jaar dat ineens fors meer gas gewonnen werd. De instemming van het kabinet met hun productieplan stemt de gasbazen tevreden. Zo blijft het mogelijk, concludeert Exxon-topman Van Roost, om het Groningenveld „uiteindelijk geheel leeg te kunnen produceren”. In de nacht van 13 februari 2014 even na drie uur ontvluchten de Munnekes hun slaapkamer, uit angst dat de schoorsteen op hun hoofd valt. De grond onder Krewerd beeft met een kracht van 3,0.  In het dak zijn gaten gevallen, mailen ze directeur Bart van de Leemput van de NAM. „Het lijkt wel alsof de hele kap is verschoven.” Ze eisen opnieuw dat het bouwbedrijf de schade komt repareren en kondigen aan dat ze aangifte gaan doen „omdat NAM willens en wetens andermans eigendommen beschadigt”. Maar de politie krijgt het proces-verbaal niet goed op papier. Het staat vol fouten, de Munnekes sturen het terug. Jan Munneke is er gebombardeerd tot vrouw, het door de aannemer geschatte schadebedrag van meer dan 200.000 euro ontbreekt, en het tijdstip van de aardbeving klopt niet. Uiteindelijk doen ze ieder apart aangifte tegen de NAM (directeur Bart van de Leemput) en de overheid (minister Henk Kamp). Ze horen nooit meer iets. In Groningen staan 250 woningen in de stutten, hoort provinciebestuurder William Moorlag aan de dialoogtafel. Borgen en panden in Amsterdamse Schoolstijl, zoals de boerderij van Jan en Liefke Munneke-Bos. „Een schandvlek voor Groningen”, werpt de provinciebestuurder NAM-directeur Van de Leemput voor de voeten.  „Als je zulke dood-integere Groningers tot razernij kunt drijven, hoe beroerd doe je het dan?” Het verontrust Liefke en Jan Munneke dat de NAM „full speed” Gronings gas blijft winnen. Als er van het kabinet bij het nabijgelegen Bierum zoveel opgepompt mag worden, zal dat dan leiden tot nog meer bevingen onder hun boerderij? Inspecteur-generaal Jan de Jong van het SodM laat zich niet langer door het ministerie muilkorven. In meerdere media, ook NRC, waarschuwt hij voor meer en zwaardere bevingen, ook bij de stad Groningen. Zijn woordvoerster moet onder druk van EZ vertrekken. De inspecteur-generaal gaat met vervroegd pensioen.  Gedeputeerde William Moorlag rijdt de laatste dag van september naar het kantoor van de NAM in Assen als een beving de stad Groningen bereikt. De timing is wrang. Moorlag is op weg naar de afscheidsreceptie van Bart van de Leemput, hij neemt afscheid als NAM-directeur. De leden van de Maatschap Groningen zijn er ook. Op de receptie neemt de provinciebestuurder Shell-topman Benschop apart. We moeten praten, zegt de PvdA’er tegen zijn partijgenoot, het gaat niet goed in Groningen. De schadeafhandeling is „een puinbak” en toekomstperspectief ontbreekt. Moorlag spreekt ook even met de nieuwe NAM-directeur Gerald Schotman. Die belooft dat de provincie binnenkort zal horen hoeveel huizen er in de regio moeten worden versterkt.  Die informatie komt op 11 november 2014. Een delegatie specialisten, bijeen op kamer 20 in het provinciehuis, rekent voor aan welke eisen panden moeten voldoen om niet in te storten. Ze formuleren een Nederlandse praktijkrichtlijn (NPR), die vooruitloopt op een norm voor aardbevingsbestendig bouwen. Anders dan Duitsland en België heeft Nederland die nog niet.  Moorlag schrikt zich rot. Panden moeten massaal versterkt of gesloopt worden om inwoners veilig te laten wonen. Woonhuizen worden herbouwd met beton en stalen constructies. In Loppersum en Middelstum verdwijnt naar verwachting een op de vijf huizen. Ook de karakteristieke rentenierswoningen van voor 1930, die het karakter van het landschap kleuren. Het Hogeland zal draconisch verbunkeren. Met pijn in zijn buik rijdt Moorlag naar huis. Hij neemt de afslag Onderdendam, hartje aardbevingsgebied. Hij stopt bij herenboerderij De Grote Haver. Daar speelde hij met klasgenoten Koos en Wim tussen koeien en suikerbieten. Het is er leeg en donker. Het rijksmonument uit 1891 staat in stalen stutten met gebolde gevels te wachten op een volgende klap. Welke panden staan over vijf jaar nog overeind, vraagt Moorlag zich af. Waar brandt over tien jaar nog licht? De PvdA-gedeputeerde slaat alarm. Als ze de bulldozers van de NAM hun gang laten gaan op het Hogeland, dreigt verwoesting van het Groningse cultuurlandschap. Hij informeert de PvdA-fractie in de Tweede Kamer en partijleider Diederik Samsom. Hij bezoekt het PvdA-bewindsliedenoverleg en spreekt minister van Financiën Jeroen Dijsselbloem. Hij reist af naar het Shellkantoor voor een tête-à-tête met Maatschapslid Dick Benschop.   Ook minister Henk Kamp ontvangt op 18 november 2014 zes pagina’s mail. De gedeputeerde beschrijft een inktzwart toekomstbeeld. Groningen wordt een onleefbaar rampgebied. Jarenlange grootschalige versterkingsoperaties zullen een verwoestende uitwerking hebben op de woningmarkt en de cohesie van dorpen en buurten.  Van studies over de veiligheid kan „een muur van rapporten worden gebouwd”, schrijft Moorlag, maar de versteviging van huizen komt maar niet op gang. Dat kan je niet langer aan de NAM overlaten. De overheid is aan zet, vindt de gedeputeerde. Hij pleit voor een wettelijk verankerd Deltaplan om „snel en met slagkracht” de „immense opgave” het hoofd te bieden.   De minister stuurt dezelfde dag twee regels terug. „Boodschap ontvangen en begrepen, William, ik kom erop terug.” Henk Kamp houdt woord. Twee weken later, op 4 december 2014, roept de minister NAM-directeur Gerald Schotman op het matje. Die belegt een extra vergadering met de Maatschap, staat in de vergadernotulen.  De minister mist „urgentie” bij de NAM als het gaat om schadeafhandeling en bouwkundig versterken. Het gaswinningsbedrijf belooft de bewindsman 3.000 huizen te versterken in 2015, zodra de bouwnorm voor de versterking is vastgesteld.  Dat getal wil de minister overnemen in een volgend gasbesluit. Ook komt er een Nationaal Coördinator Groningen (NCG) met „aanwijzingsmacht” die op kosten van de NAM 60.000 huizen moet verstevigen. De eerste 3.000 huizen moeten in 2015 zijn versterkt. Oftewel: twaalf per dag, zestig per week.  Henk Kamp verlegt koers, de NAM kan het niet langer zelf oplossen. De minister, vertrouwt  directeur-generaal Mark Dierikx de gasbazen toe, wil de regie meer naar zich toetrekken „om het niveau van individuele begeleiding te ontstijgen”.  NAM-directeur Schotman hoort ook van Henk Kamp dat toezichthouder SodM hem heeft geadviseerd over het nieuwe winningsplan voor 2015. Dat is „volledig nieuw” voor de directeur, hij heeft het advies „tevoren niet gezien”. De nieuwe inspecteur-generaal wil een fractie langzamer winnen dan de Maatschap: 39,4 tegenover 42,5 miljard kuub. Vervelender is dat de toezichthouder maxima wil opleggen voor verschillende delen van het veld.   De gasbazen zijn verbijsterd dat het kabinet dit overneemt. Voor Maatschapsvoorzitter Joost van Roost van ExxonMobil  komt dit advies „volkomen uit de lucht vallen.” Waar is de minister mee bezig? Wat doet het kabinet? Kan topambtenaar Mark Dierikx aan de Maatschap uitleggen wat deze opstelling gaat betekenen „voor de zorgvuldigheid van het behandelingsproces”?  Ook het ministerie werd verrast door de toezichthouder, verontschuldigt de directeur-generaal zich. Het bevingsprobleem wordt complexer, het ministerie moet op van alles letten. De invloed op de schatkist. Een lastige toezichthouder. De bouwnorm die een ‘moving target’ is. De opstelling van William Moorlag, die voor meer Groningse gemeenten geld opeist.  De topambtenaar vraagt van de bazen van Shell en ExxonMobil  „uiterste vertrouwelijkheid”, en adviseert ze om vooral zelf contact met Henk Kamp op te nemen. Van Roost en Benschop kondigen aan dat te doen. Shell en Exxon gaan op bezoek bij de minister.  De stutten staan te verrotten. Boerderij ’t Noorn schudt kapot. Als je begin 2015 tussen de trekstangen en steigerbuizen doorkijkt zie je overal kieren, spleten en gaten – in de muren, de vloer, de keuken. Er komen aannemers met wokkelkarren, ze smeren scheuren dicht die bij de eerste de beste beving weer openspringen. „Als de bodem blijft schudden, is het einde oefening”, zegt Jan tegen Liefke.  De NAM wil de Munnekes uitkopen voor 285.000 euro. Stutten weg, boerderij tegen de vlakte, probleem opgelost. Het snijdt Liefke Munneke-Bos door de ziel. ’t Noorn hoort bij het Groningse Hogeland als een deksel op zijn potje. Boerderijen zijn cultuur-historisch erfgoed, schrijft ze in Het Bierumer Boerderijenboek – haar archiefonderzoek naar Groninger boerderijen – , die geef je door aan volgende generaties. Dat deed haar vader als kerkvoogd met de Mariakerk, dat doet zij met het Gronings erfgoed.  Ook de Krewerder kerk blijft schudden en op de begraafplaats raken de graven van haar vader en grootvader beschadigd. Als de kerk verloren gaat, waarschuwt Liefke, verdwijnt het hart uit de gemeenschap. Om onherstelbare schade te voorkomen luidt de kerkklok niet meer. In de kerkbanken legt ze folders neer over bevingsschade. Dat botst, in de eerste plaats met de Stichting Oude Groninger Kerken. Zet niet de band met sponsor NAM op het spel, mailt de voorzitter.  Het is voor Liefke ‘kop d’r veur’. De NAM en de overheid verzaken hun zorgplicht. In plaats van schadeherstellers krijgen de Munnekes „een circus contra-experts” over de vloer. Liefke klampt najaar 2015  de Nationaal Coördinator Groningen aan bij zijn dorpenronde. Waar blijft de door minister Kamp beloofde doorzettingsmacht voor complexe schadegevallen, wil ze van Hans Alders weten. Met de Groninger Bodem Beweging bezet ze het kantoor van het Centrum Veilig Wonen (CVW). Dat voert sinds begin januari 2015 de schadeafhandeling uit. „Er vreet een heel leger van [de bevingen, red.], maar wij krijgen niks.”  Nationaal Coördinator Groningen Hans Alders wordt op de dag van zijn aantreden al voor het nieuwe schadekantoor gewaarschuwd. Minister Kamp heeft een te rooskleurig beeld van de schadeaanpak, waarschuwen de voorzitters van de dialoogtafel, Jacques Wallage en Jan Kamminga. Er liggen bij het CVW meer dan veertienduizend vastgelopen schades, het grootste deel meer dan een half jaar oud. „Het beeld dat door de komst van CVW de schadeafhandeling onder controle is en goed verloopt klopt niet”, schrijven de twee. De rol van de NAM is „onacceptabel”. „Het is de NAM die de schade veroorzaakt maar ook de NAM die de schade beoordeelt en de NAM die de verdere (escalatie)procedures bepaalt.” Onder inwoners en maatschappelijke belangenorganisaties heerst „wantrouwen en moedeloosheid” door de jarenlange strijd met het gasbedrijf. „Frustraties, boosheid en verdriet lopen op.”  Ook de Maatschap Groningen ziet de schadekosten oplopen. Nergens wordt bijgehouden hoeveel schades CVW heeft afgewikkeld, signaleert Jan Dirk Bokhoven van staatsbedrijf EBN volgens de vergadernotulen van april 2015. In maart niet, zes weken later nog niet. Er stonden 10.000 gevallen open. Daar zijn nu 7.000 gevallen bijgekomen, dan is „te hopen dat CVW in juni een hoger afhandelingstempo realiseert”. De NAM kan niks doen, reageert directeur Gerald Schotman, wij staan op afstand. De gasbazen mopperen ook over de „knellende” quota voor verschillende boorputten die de minister heeft opgelegd. Ze verliezen grip op de Groningse gaswinning. Winstmaximalisatie staat onder druk. Shell-baas Benschop wil van EZ horen „hoe het overleg binnen de coalitie ervoor staat”. Hij vreest dat „de productiedoelstelling regelmatig onderwerp van discussie in de Tweede Kamer zal worden”. Bij een volgend gasbesluit willen de gasbazen ditmaal „voldoende tijd inbouwen en goed overleg voeren”.  Liefke Munneke-Bos reist op 1 april 2015 van Appingedam naar Den Haag. Zij en Jan huren in afwachting van een schadeovereenkomst met de NAM een tweekamerflat. Groninger sjaal om de hals, pet op de grijze krullen komt ze aan bij de Raad van State aan de Kneuterdijk. Samen met veertig Groningse organisaties strijdt ze voor veiligheid in Groningen. Voor het oog van de aanwezige topambtenaren van EZ en EBN-topman Jan Dirk Bokhoven, eisen de Groningers bij de hoogste bestuursrechter de vernietiging van het winningsbesluit van minister Kamp. De Groningers zijn buiten spel gezet.   Staatsraad Thijs Drupsteen zegt direct dat de Groningse gaswinning niet volledig kan worden stilgelegd. Behalve veiligheidsrisico’s zijn er ook leveringsverplichtingen. Tegelijkertijd plaatst hij vraagtekens bij de productiemaxima die de minister heeft vastgesteld. Waar baseert de bewindsman die getallen op? Dit winningsplan, laat Drupsteen zich ontvallen, „hangt van onzekerheden aan elkaar. Als we zoiets bij een simpel bestemmingsplan onder ogen krijgen, is het klaar. Dan zeggen we: doe dat maar over.” Opgetogen keert Liefke terug naar Appingedam, de toon van de hoogste bestuursrechter over de onveilige gaswinning was veelbelovend. Een half jaar later haalt de Raad van State een streep door het kabinetsbesluit. De belangenafweging tussen veiligheid en leveringszekerheid kon de Raad van State niet overtuigen. De gaskraan moet verder dicht, de productie naar hooguit 27 miljard kuub. „De minister heeft een hoger winningsniveau toegestaan dan voor een gemiddelde winning nodig is.”   Ze hebben de Maatschap Groningen het initiatief uit handen genomen, juichen de Munnekes, de achterkamertjesmacht doorbroken. Als het kabinet willens en wetens niet ingrijpt bij de gaswinning, kunnen ze het zelf, met hulp van de rechter. Opnieuw doen Liefke en Jan dat jaar aangifte tegen de NAM, nu met  gedupeerden van de  Groninger Bodem Beweging. Ze betichten de gaswinner van het vernielen van huizen in Groningen en het moedwillig in gevaar brengen van hun leven als bewoner. Ook EBN, mede-eigenaar van de gaspijp door de akkers in Krewerd, klagen ze aan voor de schade aan hun boerderij. Huisvriend Sijbrand Nijhoff vond in het Nationaal Archief de geheime ‘Overeenkomst van Samenwerking’ uit 1963. Daarin maken oliebedrijven, NAM en de staat hun afspraken over het zo voortvarend en winstgevend mogelijk leegpompen van het Groninger Gasveld. De Munnekes schrijven: „We zijn bedrogen en bestolen door de Maatschap die Groningen straffeloos kapot maakt.”   Binnenkamers probeert minister Kamp vat te krijgen op de Maatschap, vooral op staatsbedrijf EBN en zijn eigen topambtenaar Mark Dierikx. Meermaals windt de bewindsman zich erover op dat de bestuursvoorzitter van EBN een salaris binnenhaalt van bijna drie keer de balkenendenorm. Wat begint hij tegen een staatsbedrijf zonder antenne voor publieke veiligheid?  Wat moet hij met een directeur-generaal die buiten zijn zicht voortdurend om tafel zit met twee oliemultinationals?  Staatsbedrijf EBN heeft „een te vrije rolopvatting”, analyseren topambtenaren in opdracht van Kamp.  En: „EZ heeft onvoldoende gestuurd en gecorrigeerd.” Topman Jan Dirk Bokhoven van EBN stapt zomer 2015 op, nadat de minister bij EBN commissarissen benoemt met een ‘maatschappelijk kompas’. Een half jaar later verlaat directeur-generaal Mark Dierikx Economische Zaken.  Liefke Munneke-Bos ligt voor het raam van de seniorenflat in Appingedam.  Het is april 2021. Jan heeft haar bed tegen de verwarming aangeschoven. Ik ben zo ontzettend moe, vertrouwde ze hem vijf maanden eerder toe, de zenuwen nemen me te grazen. Maar Liefke is niet overspannen. Ze heeft alvleesklierkanker.  Als de telefoon gaat, neemt Jan Munneke op. Het is Gerard Beukema, burgemeester van Delfzijl. Hij is de laatste jaren betrokken bij het schadeherstel en de versterking van de boerderij. Najaar 2016 tekenden de Munnekes een deal met de NAM, een jaar later werden ze toegelaten tot versterkingsprogramma Eigen Initiatief van de Nationaal Coördinator Groningen.   Maar ruim vier jaar later is de bouw nog altijd niet begonnen. Toen het kabinet in 2018 besloot de Groningse gaswinning te stoppen, viel het  programma stil. Opnieuw moest worden uitgezocht welke huizen versterkt moeten worden. De onzekerheid over de toekomst van ’t Noorn vreet aan Liefke. Ze weet: terugkeren naar de boerderij lukt haar niet meer. Maar het gaat om de Groningers na haar, de ziel van het Hogeland. Is het de burgemeester gelukt hun schadezaak vlot te trekken bij NCG en de NAM?  Jan overhandigt Liefke de telefoon. Om haar lippen verschijnt een glimlach. Bedankt, hoort hij zijn vrouw fluisteren: „Dan komt het goed.” Liefke Munneke-Bos overlijdt op 17 april 2021, ze was 65 jaar. Jan Munneke woont nog in de huurflat. Elke dag rijdt hij van Appingedam naar Krewerd om te zien hoe de versterking vordert. Schadedossier 002147 is tien jaar na ‘Huizinge’ nog niet gesloten. Voor deze reconstructie baseren NRC en Dagblad van het Noorden zich op  ruim 300 pagina’s vertrouwelijke vergadernotulen van het college van beheer van de Maatschap Groningen uit de periode november 2012 tot april 2015.  Daarnaast spraken de verslaggevers ruim veertig direct betrokkenen uit het Groningse aardbevingsdossier. Het gaat om gedupeerden, bestuurders, politici, wetenschappers, beleidsmedewerkers en ambtenaren, uit de regio, uit de gaswereld en uit politiek Den Haag. De kranten kregen inzage in vertrouwelijke mails, gespreksverslagen en WhatsAppberichten, die hun verhalen ondersteunen en bevestigen. Ook namen ze tientallen beleidsdocumenten door die met een beroep op de Wet open overheid, voorheen de Wet openbaarheid van bestuur, naar buiten zijn gekomen. Genoemde organisaties en verantwoordelijken willen niet inhoudelijk reageren zolang de parlementaire enquêtecommissie nog bezig is met de verhoren.     Economische Zaken heeft zich teruggetrokken uit de Maatschap Groningen. Niet langer overleggen topambtenaren met olie- en gasbedrijven in dit gremium. Dat besloot staatssecretaris Hans Vijlbrief (Mijnbouw, D66) na berichtgeving van NRC en Dagblad van het Noorden over de vertrouwelijke gasnotulen. Zijn topambtenaren handelden niet zoals van hen verwacht had moeten worden. „Wat ik las, past niet bij het beeld dat ik heb hoe de staat hoort te handelen”, oordeelt Vijlbrief.  Voormalig EBN-bestuursvoorzitter Jan Dirk Bokhoven is niet opgeroepen door de parlementaire enquêtecommissie die komende maandag verder gaat met verhoren. Staatsdeelneming Energie Beheer Nederland verwerpt aansprakelijkheid voor de Groningse schadezaken, omdat EBN niet is aan te merken als (mede)exploitant van een mijnbouwwerk. De enquêtecommissie zal topambtenaar Mark Dierikx wél horen. Dan moet blijken in hoeverre hij binnen de Maatschap heeft gehandeld in opdracht van de minister en of hij moest vertrekken. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/26/ook-toen-de-boerderij-al-op-63-stutten-leunde-draaide-het-kabinet-de-gaskraan-verder-open-a4139843
2022-08-27||Zwanger tegen betaling, en gevlucht||De kelder van een villa in Kiev herbergt het meest wezenlijke bezit van duizenden mensen uit de hele wereld. In cilindervormige vrieskisten liggen de embryo’s van hun mogelijke toekomstige kinderen. Een vaak laatste kans op ouderschap. Vriesdamp stijgt op wanneer een medewerker in een witte jas een aantal bestickerde buisjes opvist uit stikstof van bijna -200 graden Celsius. De cellen die wachten op een draagmoeder merken niets van de Russische invasie. Maar meerdere raketinslagen kwamen hier heel dichtbij. „Wij hebben noodstroom. Wij zijn voorbereid op een nucleaire oorlog”, sust Albert Totsjilovski, directeur van de BioTexCom-vruchtbaarheidskliniek, in zijn kantoor boven de vrieskisten.  Hij heeft sinds 24 februari veel angstige wensouders aan de telefoon. Vooral degenen van wie toen al een draagmoeder in verwachting was.   Hij moest ook zorgen dat de draagmoeders snel in veiligheid werden gebracht. „Op één na hebben we iedereen uit bezet gebied kunnen evacueren. We moesten Russen  omkopen met 500 dollar per persoon om ze door te laten.” Enkele vrouwen zijn Oekraïne helemaal ontvlucht, soms met hulp van de biologische ouders, en weigeren terug te komen voor hun bevalling. „Als ze het kind niet hier krijgen, wordt het een juridische chaos”, zucht hij.   De Oekraïense wet staat commercieel draagmoederschap toe voor getrouwde, heteroseksuele ‘wensouders’ uit alle landen. Zolang het kind genetisch van minimaal één van de ouders (in het geval van eicel- of spermadonatie dus alleen de vader of moeder) afkomstig is, worden zij automatisch erkend als ouders. Op geen enkel moment is het kind juridisch van de draagmoeder. In Nederland is draagmoederschap toegestaan, maar niet commercieel. Ook erkent Nederland niet de automatische toekenning van het kind aan de biologische ouders in plaats van de draagmoeder zoals in Oekraïne. „Als de wensouder daarna bij de ambassade een Nederlands paspoort aanvraagt voor het kind, wordt deze aanvraag afgewezen. Het kind kan dan dus niet naar Nederland reizen”, aldus het beleid van de overheid.  Bij familierechtadvocaten in Nederland zijn maar enkele, niet recente, gevallen bekend van stellen die hun kind hebben gekregen via een Oekraïense draagmoeder. Vanwege de juridische complicaties raadden de advocaten dit al voor de oorlog af. Noord-Amerika en Georgië zijn populairdere bestemmingen.  Vruchtbaarheidsklinieken in Oekraïne kennen de Nederlandse wet ook en zeggen daarom niet met Nederlandse wensouders te werken. „Wij kunnen niet garanderen dat ouders hun kind meekrijgen, dus als ze alleen de Nederlandse nationaliteit hebben, beginnen we er niet aan”, zegt Albert Totsjilovski, directeur van marktleider BioTexCom. Officiële cijfers ontbreken, maar zeker duizend Oekraïense  vrouwen,  vaak uit dorpjes in armere delen van het land, droegen toen de invasie begon een baby van buitenlandse vreemdelingen. Bijna de helft van hen via  marktleider BioTexCom.  Albert Totsjilovski (45) is geen arts, maar een zakenman. Het type met een flinke gouden ketting,  zijn mobiele telefoon in een holster aan zijn riem. Vijftien jaar geleden zag hij „een gat in de markt: voortplanting”.  In veel landen, inclusief Nederland, is commercieel draagmoederschap illegaal. Elders is veel duurder of omslachtig. In Oekraïne kunnen getrouwde heterostellen uit de hele wereld terecht. Al werkt Totsjilovski niet met Nederlanders, vanwege de moeite die het kost om een kind daar erkend te krijgen. China is  zijn grootste markt, gevolgd door Duitsland en Italië.    Wensouders kunnen voor 40.000 euro de zwangerschap uitbesteden. Een tweeling is duurder. Tegen een meerprijs kies je   het geslacht van het kind. Eicellen heeft BioTexCom  desgewenst ook in de aanbieding. De geboorteakte toont  alleen de namen van de wensouders. Alsof de draagmoeder nooit bestaan heeft.  De voor de oorlog florerende praktijk is  vaak bekritiseerd als  babyfabriek en mensenhandel. De Oekraïense vrouwenrechtenexpert Maria Dmytrjeva hekelt de „totaal ongereguleerde sector waarin uitbuiting wijdverbreid is”.   Misstanden in de Oekraïense draagmoederindustrie werden internationaal zichtbaar tijdens de coronapandemie, mede dankzij Totsjilovski. Hij verspreidde – deels geënsceneerde – beelden van rijen baby’s die door reisrestricties niet konden worden opgehaald. Een probleem, vertelt hij, dat wat betreft China nog steeds speelt. „We hebben een jongetje dat al anderhalf jaar op zijn ouders wacht: hij leert al Oekraïens.”   We hebben een jongetje dat al anderhalf jaar op zijn ouders wacht: hij leert al Oekraïens Albert Totsjilovski directeur van vruchtbaarheidskliniek BioTexCom  Dmytrjeva somt schandalen op die er al lang voor de oorlog en de pandemie waren. „De vrouwen worden onvoldoende geïnformeerd over de risico’s en hebben geen  zeggenschap meer over hun lichaam. Omdat de ‘bestelouders’  niet verplicht zijn hun kind op te halen, worden baby’s die ziek of gehandicapt zijn simpelweg in Oekraïne achtergelaten. Zij komen in onze weeshuizen terecht.”  De invasie heeft een  deuk geslagen in Totsjilovski’s onderneming. „We zijn sindsdien geen enkel nieuw traject begonnen met buitenlandse ouders”, zegt hij. Maar over de toekomst maakt hij zich weinig zorgen. „De vraag is overweldigend en  het aanbod neemt ook niet af.” Voor de oorlog was een gemiddeld maandsalaris voor vrouwen ruim 300 euro. Negen maanden draagmoeder zijn levert tussen 15.000 en 20.000 euro op. „De situatie voor Oekraïense vrouwen is door de oorlog verder verslechterd”, zegt Maria Dmytrjeva. „Veel vrouwen zijn  werkloos en ontheemd. Dat maakt ze kwetsbaar voor mensenhandel. We zien dat  criminele bendes die vrouwen ronselen voor prostitutie dat ook doen voor draagmoederschap.” Zij heeft weinig vertrouwen dat de kandidatuur van Oekraïne voor het lidmaatschap van de Europese Unie iets aan de situatie kan verbeteren. „De lijst  eisen zal zo lang zijn dat dit daar geen prominente plek op zal innemen. Maar ik begrijp werkelijk niet waarom  EU-landen de import van baby’s uit Oekraïne niet verbieden.” Foto Kostyantyn Chernichkin
   „Iedereen moet het werk doen wat zij leuk vindt en ik vind het ontzettend leuk om zwanger te zijn. Ik ben fulltime moeder. Mijn  dochters zijn 15 en 14 en mijn zoon 4.  Ik ontdekte draagmoederschap via sociale media. Mijn man was in eerste instantie tegen. ‘Waarom zou je? Er is toch geen financiële noodzaak?’ Maar nu steunt hij mij. Toen het eerste geld binnenkwam was hij toch wel blij. Zeker nu hij door de oorlog zijn baan als verhuizer kwijt is. Svitlana is begin oktober uitgerekend om te bevallen  van een Braziliaans meisje, Helena.
 „Het intensieve vechten in Melitopol, waar ik vandaan kom, duurde vijf dagen. Daarna konden we van de schuilkelder terug naar ons appartement. Maar alles was afgesloten:  geen elektriciteit, geen verwarming, geen water, geen internet. Twee weken later begon ik heftig te bloeden. Ik was bang dat ik het meisje zou verliezen.  „Het hadden  eigenlijk twee kindjes moeten zijn. De ouders hadden een tweeling besteld, een jongen en een meisje. Daar zou ik 20.000 euro voor krijgen. Maar na het inbrengen leefde het jongetje niet. Daarom krijg ik nu 16.000 euro. „Ik was me bij de implantatie bewust: dit kind heeft al ouders, ik hoef er geen moedergevoelens voor te ontwikkelen. Maar ik voel alles wat ze doet. Wat haar humeur is. Ik vertel  niet aan mijn zoontje dat er een baby in mijn buik zit, want dan vraagt hij zich straks af waarom die is verdwenen. Hij denkt dat ik dik word door te veel eten. „Na de bloeding ben ik met mijn hele gezin geëvacueerd. De tocht was  griezelig. De Russische militairen, Tsjetsjenen eigenlijk, dwongen mijn dochters uit de auto en betastten hen. De kliniek betaalde de tocht alleen voor mij. In dit appartement in Kiev wonen we gratis, maar alleen ikzelf krijg mijn eten en zorg  vergoed. „Ik wil niet terug naar Melitopol. Oekraïne bestaat daar niet meer. Het is volledig onder Russisch bewind met Russische roebels. Het leven is onbetaalbaar en er is geen werk.”  Foto Kostyantyn Chernichkin   „Zwanger zijn van andermans kind voelt totaal anders dan je eigen kind. Met mijn  dochter had ik elf jaar geleden nergens last van, nu doet mijn hele lijf pijn. Mijn lichaam kan een ‘vreemd’ kind op elk moment afstoten, zoals een donororgaan. Dat was me van tevoren niet verteld. Ik sta strak van de medicatie en de hormonen die ik moet slikken.  Tetjana is op 1 augustus bevallen van een Italiaans meisje, Mathilde. Het interview vond voor de bevalling  plaats in Kiev.
 „Toen de Russen het zuiden binnenvielen, moesten we in het stadje waar ik vandaan kom wekenlang schuilen in een kelder. Ik snap dat de ouders van dit meisje zich vreselijk veel zorgen maakten. Ze wisten niet of hun kind het zou overleven. Maar ik kon ze niet elke minuut geruststellen. Ik had ook de zorg voor mijn eigen dochter.  „Toen Kiev in april weer veilig was, besloot de kliniek dat we daarheen moesten. De route uit bezet gebied was vreselijk: 58 uur in een konvooi langs 41 wegblokkades waar we telkens door de Russen werden ondervraagd, bedreigd en afgeperst.  „Ik heb thuis een kledingwinkel. Daarvoor had ik geld geleend, niet van een bank maar van een lokale zakenman. Het lukte me niet hem terug te betalen. Toen ik een vriendin daarover vertelde raadde ze me aan om draagmoeder te worden.  „Ik heb het  bijna niemand verteld en wil niet met mijn achternaam in de krant. Ik ken een vrouw die dit zeven jaar geleden deed en nog steeds wordt beschuldigd van mensenhandel. Mensen snappen niet dat het op geen enkele manier jouw kind is. Sommige vrouwen willen geen Chinees kind dragen, maar dat maakt mij niet uit. Al beval ik van een krokodil. „Ik hoop dat mijn dochter en ik  na de bevalling in Kiev blijven en mijn man kan vluchten. Ons stadje is bezet, mijn winkel geplunderd en zwaar beschadigd. Ons leven wordt nooit meer hetzelfde.” Foto Kostyantyn Chernichkin   „Mijn man en ik zouden graag een huis kopen in plaats van huren. En ik houd ervan om mensen te helpen. Het is prachtig als je in negen maanden twee mensen die dolgraag ouders willen worden een baby kunt geven. Dus toen ik op Facebook een advertentie zag voor draagmoederschap, dacht ik: dat is iets voor mij. Ik werk als schoonmaakster. Daarmee verdien ik niet zoveel.  Nadia is eind september uitgerekend om te bevallen van een Argentijnse baby, Gina.
 „Ik woon met mijn man en twee kinderen net buiten Melitopol, in het zuiden. Ik vind het best als mensen weten dat ik dit doe. Het is niet crimineel. Ik zie het als werk. Werk met een hele mooie uitkomst. „Toen de oorlog uitbrak was ik banger om de baby te verliezen dan dat ik vreesde voor mijn eigen leven. Ik was vorig jaar al even zwanger geweest voor een buitenlands stel, maar dat eindigde in een miskraam. Ik stelde me voor hoe verdrietig de ouders van dit meisje zouden zijn. Ik kan niet echt met ze communiceren, maar we appen wel en vertalen dat dan. „Voor de invasie had ik om de zoveel weken medische controle. Door de oorlog kon dat niet meer. Bij ons in de buurt was een brug opgeblazen. Er vlogen vliegtuigen laag over het dorp. Overal werd geschoten en gebombardeerd. Ik denk er liever niet meer aan. „Ons huis voelde wel veilig, maar we zaten vaak zonder stroom en internet, zonder contact met de buitenwereld. Daarom wilde de kliniek dat ik veel eerder naar Kiev kwam dan de bedoeling was. We waren drie dagen onderweg en  moesten allerlei koeriers betalen om ons te evacueren. De oorlog is voor veel mensen een business. „Voor ik draagmoeder werd was ik nog nooit in Kiev geweest. Nu zit ik met mijn dochter in een door de kliniek gehuurd appartement. Het is hier veiliger, maar ik verveel me en mis mijn familie. Ik wil graag weer terug. En toch nog een huis kopen.” „Geld was de reden dat ik dit ben gaan doen. Ik heb twee kinderen, van 9 en 4, en die zie ik nauwelijks omdat ik zo hard moet werken. Ik droomde ervan een eigen huis te kopen. Een goede vriendin die draagmoeder was geweest raadde het aan, via een agent.  Ekateryna is op 20 mei bevallen van een Chinese meisjestweeling.
 „Mij werd gevraagd of ik een tweeling wilde baren. Ik was bang dat dat ingewikkeld of gevaarlijk zou zijn. Ik ben vrij klein, zou ik het wel aankunnen? Maar toen bleek dat de ouders twee meisjes wilden, terwijl Chinezen meestal jongetjes bestellen, heb ik het geprobeerd. „Wij wonen in het noordoosten van Oekraïne, 120 kilometer van de Russische grens. Ik volg het nieuws niet en had geen idee dat het oorlog zou kunnen worden.  We zijn meteen de stad ontvlucht naar familie in een dorp. Beide plaatsen werden bezet. Het was een hectische tijd waarin ik weinig tijd had om me zorgen te maken over de tweeling. Mijn eigen dochter was van de stress gaan overgeven, waardoor ze uitgedroogd raakte. „Ik heb de baby’s niet als een last ervaren. Het heeft geen enkele zin om daar zo over te denken „Begin april trokken de Russen zich opeens terug – de meesten althans. Maar de weg was absoluut niet veilig. Toen zijn we in een colonne van auto’s vertrokken. De agent heeft ons geholpen met de absurd hoge benzinekosten en regelde vrijwilligers waar we onderweg een nacht konden slapen en ons konden wassen.  „In ben in Kiev bevallen. De ouders konden niet naar Oekraïne komen om de kinderen meteen te ontmoeten. Vanwege de reisbeperkingen in China. Ik mocht de meisjes even vasthouden. Ze hebben weken bij een voogd doorgebracht voor ze zijn opgehaald.  „We hebben een nieuwe auto gekocht, geen huis. Stel je voor dat de Russen terugkomen. Of dat er een bom op valt. We hadden nog een Sovjet-barrel en nu hebben we een moderne auto waarmee we in geval van nood er hopelijk snel vandoor kunnen.”||https://www.nrc.nl//nieuws/2022/08/26/sinds-de-oorlog-ligt-de-oekraiense-babyfabriekdraagmoederindustrie-stil-a4139946
2022-08-27||Een taxichauffeur onder de MRI-scan||Als je geïnteresseerd bent in het menselijk brein en smult van de reportage-afleveringen van Onbehaarde Apen zul je deze podcast met open armen ontvangen. In How We’re Wired speurt evolutionair antropoloog dr. Anna Machine naar de meest vooraanstaande neurowetenschapsonderzoeken.  Hoe verloopt de hersenontwikkeling in de baarmoeder? Hoe werkt ons gehoor? Hoe leren we een taal? Wat vormt een herinnering, en wanneer vergeten we juist iets? Anna weet de juiste wetenschappers te spreken en de reportages doen de complexe materie opleven: een taxichaffeur wordt onder de MRI-scan gelegd in de hoop te kunnen zien hoe hij in godsnaam heel Londen uit zijn hoofd kent. How We’re Wired, wekelijks afleveringen van 20-30 min, The Bertarelli Foundation.||https://www.nrc.nl//nieuws/2022/08/26/een-taxichauffeur-onder-de-mri-scan-a4140015
2022-08-27||Parijs, onder de grond|| Ik hoop van harte dat er ten minste één podcastliefhebber deze zomer nog een Parijs-tripje op de planning heeft staan. Voor die geluksvogel zal deze podcasttip op het juiste moment komen. Rik van Puymbroeck, journalist van De Tijd met als motto: „De straat is de universiteit van de journalistiek,” slentert door de steegjes van de Franse hoofdstad met auteur Dirk Velghe, die al eerde het boek De ziel van Parijs schreef. Met het geluid van de metro op de achtergrond word je tien afleveringen lang meegenomen in een verkenning van bijzondere geschiedenissen, plekken en mensen. De ziel van Parijs, tien afleveringen van drie kwartier, De Tijd.||https://www.nrc.nl//nieuws/2022/08/26/parijs-onder-de-grond-a4140014
2022-08-27||Is een ander Rusland nog mogelijk, of hebben we de kans daarop al gemist?||In 2015 werd Boris Nemtsov, leider van de Russische oppositie, vermoord. Zijn dochter, journalist en activist Zhanna Nemtsova, vluchtte naar het Westen. Samen met Ben Rhodes, voormalig nationaal veiligheidsadviseur voor Obama, maakt zij Another Russia. Nemtsova om het verhaal van haar vader te vertellen, Rhodes wil erachter komen waarom de wereld richting nationalisme en autoritarisme beweegt. Het verhaal van Nemtsova en haar vader functioneert in deze podcast als een bovenlaag die een grotere geschiedenis tastbaar maakt; die van de val van de Sovjet-Unie en de onrust die ontstond door plotselinge nieuwe politieke mogelijkheden. Een verhaal dat de macht van oligarchen, de opkomst van Poetin en de annexatie van de Krim vanaf een alternatieve kant benadert. Vooral voor mensen die niet heel bekend zijn met de Russische recente geschiedenis is deze gedurfde vertelling een aanrader.

Another Russia, vijf afleveringen van een half uur, meer volgen. Crooked Media/Ben Rhodes/Zhanna Nemtsova. ||https://www.nrc.nl//nieuws/2022/08/26/is-een-ander-rusland-nog-mogelijk-of-hebben-we-de-kans-daarop-al-gemist-a4140003
2022-08-27||Asielakkoord: gemeenten moeten dit najaar 20.000 statushouders plaatsen||Gemeenten moeten dit najaar woonruimte creëren voor twintigduizend statushouders. Om dat te realiseren trekt het kabinet de komende jaren honderden miljoenen euro’s uit voor onder meer noodopvang, huisvesting en de aanpak van overlastgevers. Dat zijn het kabinet, de Vereniging van Nederlandse Gemeenten, het Veiligheidsberaad en de provincies vrijdag overeengekomen. De afspraken moeten de instroom van asielzoekers beperken en daarmee overvolle asielzoekerscentra ontlasten. Zo komen voorlopig alleen statushouders die een woning hebben in aanmerking voor gezinshereniging. Ook stopt het kabinet tijdelijk met de zogeheten Turkije-deal, die asielzoekers over de EU verdeelt. Door dat besluit zullen er tot eind volgend jaar 1.250 minder nieuwkomers naar Nederland komen. Verder worden de procedures voor kansarme asielzoekers versneld en gaan asielzoekers uit veilige landen en overlastgevers naar een aparte locatie. En om mensenhandel effectiever tegen te gaan, wordt het grenstoezicht van de marechaussee verscherpt. Dat veel azc’s te maken hebben met ruimtegebrek komt onder meer door trage besluitvorming bij de Immigratie- en Naturalisatiedienst (IND), die kampt met achterstanden. Hierdoor stromen te weinig asielzoekers door naar een andere locatie. Middels dwangsommen kan de IND worden geforceerd sneller een besluit te nemen. Om het aantal uit te keren dwangsommen te beperken, wordt de beslistermijn voor een asielverzoek verlengd van zes naar vijftien maanden. Aanleiding voor de overeenkomst zijn onder meer de penibele omstandigheden in het aanmeldcentrum Ter Apel, waar honderden vluchtelingen vanwege een gebrek aan slaapplekken al zo’n twee weken noodgedwongen buiten bivakkeren. Hulporganisatie Artsen zonder Grenzen, die niet eerder in Nederland in actie kwam, verleent de komende weken medische bijstand op het terrein. Daarbij worden onder meer infecties, huidziekten en verwondingen behandeld, van asielzoekers die zich volgens AzG-directeur Judith Sargentini in „mensonwaardige” omstandigheden bevinden. Afgelopen donderdag heeft de hulporganisatie twee asielzoekers met spoed naar het ziekenhuis gestuurd. De een kreeg een acute hartaanval, de ander leed aan diabetes en had al een maand geen insuline gekregen. In de nacht van dinsdag op woensdag overleed in de sporthal van Ter Apel een baby van drie maanden. De doodsoorzaak is nog onbekend en wordt onderzocht.  Voor de „onhoudbare situatie” bij Ter Apel moet „direct” een oplossing komen, aldus staatssecretaris Eric van der Burg (Asielzaken, VVD) vrijdag. Het ministerie van Defensie heeft daarom een grootschalige nieuwe opvanglocatie beschikbaar gesteld, die „vanaf volgende week” functioneel moet zijn. Van der Burg  zei niet waar die plek is. Tot die tijd moeten de asielzoekers voor wie in Ter Apel geen plek is, „zo snel mogelijk” elders worden opgevangen. Onduidelijk is of dat gaat lukken. Intussen is met de Groningse burgemeester Koen Schuiling (VVD) afgesproken dat de hygiëne bij het aanmeldcentrum moet worden verbeterd.  De asielcrisis groeide in de afgelopen weken uit tot een bestuurlijke crisis, waarin gemeenten en het kabinet aanvankelijk lijnrecht tegenover elkaar stonden. Omdat op vrijwillige basis onvoldoende asielplekken beschikbaar kwamen, besloot het kabinet vorige week zélf de regie te nemen. Van der Burg kondigde aan dat het Rijk een hotel in de gemeente Tubbergen koopt om plaats te maken voor driehonderd asielzoekers, waarmee voor het eerst een gemeente wordt gepasseerd in de besluitvorming. De dwangmaatregel leidde tot felle kritiek van buurtbewoners en de gemeente Tubbergen.  Inmiddels klinkt er ook verzet vanuit het hotel zelf. Vrijdag maakte de eigenaar bekend af te willen zien van de verkoop, à 1 miljoen 480 duizend euro. Reden: ze zou niet akkoord zijn gegaan als ze wist dat er 150 tot 300 asielzoekers in het pand zouden komen. Het Centraal Orgaan opvang asielzoekers (COA), die naar de rechter is gestapt om de koop af te dwingen, betwist dat en stelt transparant te zijn geweest over het bestemmingsplan. Maandag om 13.00 uur is de zitting in Almelo. Ook binnen coalitiepartij de VVD hield het asielbeleid de gemoederen bezig. Lokale VVD-afdelingen uitten eerder in brandbrieven kritiek op het kabinet, dat „een principiële grens” is overgegaan door „tegen de wil van democratisch verkozen bestuur” een locatie voor de opvang van asielzoekers aan te wijzen. VVD-fractievoorzitter Sebastiaan Vliegen uit de Limburgse gemeente Voerendaal, initiatiefnemer van de eerste ‘brandbrief’ aan de VVD-top over de asielopvang, is ook vrijdag „nog niet echt gerust”. „Wij willen structurele oplossingen om te voorkomen dat we over een jaar niet veel verder zijn dan nu. Ik ben bang dat Nederland nog steeds té aantrekkelijk blijft in vergelijking met andere Europese landen.” Vliegen noemt de plannen „snel bedacht”. „Het grote probleem zijn de grote aantallen in relatie tot de wachtlijsten van Nederlanders, én de steeds hogere energierekening.” Teun Heldens, fractievoorzitter van de VVD in de gemeente Peel en Maas, noemt het nieuwe plan „symptoombestrijding”. „De echte instroom wordt te weinig aangepakt. Het is veel te mager. Zachte heelmeesters maken stinkende wonden.” Met medewerking van Petra de Koning.||https://www.nrc.nl//nieuws/2022/08/26/asielakkoord-gemeenten-moeten-dit-najaar-20-000-statushouders-plaatsen-a4139955
2022-08-27||Centrale bank VS: terugdringen inflatie gaat pijn doen|| De centrale bank van de Verenigde Staten, de Federal Reserve, zal de rente blijven verhogen en hoog blijven houden tot de  inflatie is teruggedrongen. Ook al zal door dat beleid een periode volgen van lage economische groei en een verslechterende arbeidsmarkt. Dit heeft Jerome Powell, de voorzitter van de Fed, vrijdag gezegd in een toespraak tijdens de jaarlijkse bijeenkomst van centrale bankiers en wetenschappers van over de hele wereld in de Amerikaanse plaats Jackson Hole. Met de toespraak, waar op de financiële markten de hele week naar was uitgekeken, probeerde Powell vooral de zorgen weg te nemen dat de centrale bank de rente te snel weer verlaagt zodra de hoge inflatie, nu bijna 9 procent op jaarbasis, begint te dalen. Powell benadrukte dat prijsstabiliteit, veelal gedefinieerd als een inflatie van rond 2 procent, het „fundament” is van de economie. Het weer bereiken daarvan zal volgens hem tijd vergen en een „krachtig” gebruik van de instrumenten – met name de geldmarktrente – die de Fed daarvoor ter beschikking staan. Dit jaar verhoogde de Fed zijn belangrijkste rentetarief al van nagenoeg 0 procent tot tussen 2,25 en 2,5 procent. Powell wees erop dat de gemiddelde verwachting van bestuursleden van de Fed is dat de rente volgend jaar tegen de 4 procent bedraagt. Volgens hem moet worden voorkomen dat de hoge inflatie van nu blijvend wordt en dat het daarna veel lastiger wordt om deze weer te laten dalen. Powell verwees herhaaldelijk naar de jaren zeventig, toen de inflatie eveneens sterk opliep. Een te late reactie van de centrale bank vergde toen een beleid van grote renteverhogingen, waarna die rente vijftien jaar relatief hoog moest blijven om de inflatieverwachtingen van het publiek en het bedrijfsleven structureel te laten dalen.  In de eurozone, waar de inflatie eveneens tegen de 9 procent bedraagt, deed de Europese Centrale Bank (ECB) het tot nu toe beduidend rustiger aan. De ECB verhoogde de rente in juli van 0 procent naar 0,5 procent.||https://www.nrc.nl//nieuws/2022/08/26/centrale-bank-vs-terugdringen-inflatie-gaat-pijn-doen-a4139994
2022-08-27||Ruim dertig miljoen inwoners Pakistan getroffen door overstromingen||De Pakistaanse regering heeft vrijdag de noodtoestand uitgeroepen vanwege zware overstromingen die grote delen van het land al dagen teisteren. Volgens premier Shehbaz Sharif zijn ruim dertig miljoen inwoners van het land getroffen en is er dringend behoefte aan noodhulp. De autoriteiten spreken van de zwaarste overstromingen sinds 2010, toen ruim tweeduizend mensen omkwamen bij het natuurgeweld. Volgens de Pakistaanse rampenautoriteit NDMA zijn dit jaar al negenhonderd mensen omgekomen bij overstromingen door de moessonregens. Circa 200.000 huizen zouden zijn vernield, kritieke infrastructuur zoals bruggen en wegen zouden op sommige plekken compleet zijn weggevaagd en in veel delen van het land zijn gewassen, bestemd voor het komende seizoen, onherstelbaar beschadigd.  Klimaatminister Sherry Rehman zegt dat de overstromingen „de ergste humanitaire ramp van dit decennium” zijn. Rehman zegt dat de afgelopen jaren steeds meer massale overstromingen voorkomen in het land en dat dit te wijten is aan klimaatverandering. Net als de premier drong Rehman aan op hulp van de internationale gemeenschap. Er zou met name behoefte zijn aan tenten voor ontheemde gezinnen en voedselpakketten voor gebieden waar akkers volledig onder water staan.||https://www.nrc.nl//nieuws/2022/08/26/ruim-dertig-miljoen-inwoners-pakistan-getroffen-door-overstromingen-a4139993
2022-08-27||COA: gemeente Tubbergen wist al langer over plannen voor azc in hotel||De gemeente Tubbergen wist volgens het COA al sinds juni dat er een „reële mogelijkheid” zou zijn dat het Rijk een azc in de gemeente zou afdwingen. Dit schrijft het Centraal Orgaan opvang asielzoekers (COA) in de dagvaarding voor een kort geding tegen de eigenaar van hotel ’t Elshuys in het dorp Albergen, waar het azc moet komen. De eigenaar wil van de verkoop af en het COA spant een kort geding tegen haar aan. Maandag is de zitting.  De gemeente werd 16 augustus naar eigen zeggen „onaangenaam verrast” toen staatssecretaris Eric van der Burg (Asiel, VVD) bekendmaakte dat ’t Elshuys een azc voor 150 tot 200 personen zou worden. In units rond het hotel zullen nog eens 100 mensen worden opgevangen.  Meteen na die bekendmaking werd er dagenlang door inwoners van Albergen geprotesteerd. Zondag was er een stille tocht. Ondertussen benaderde de eigenaar van het hotel het COA met de vraag of zij nog van de koop af kon. Maandag kreeg het COA een brief: de eigenaar beroept zich op nietigheid van het koopcontract met als reden „bedrog” en „dwaling”.  Als ze had geweten dat er 300 asielzoekers in het hotel zouden komen wonen, schreef haar advocaat in de brief, had ze het koopcontract nooit getekend. Het COA stelt juist „vanaf dag één transparant [te zijn] geweest” over het beoogde aantal asielzoekers. In april werd het COA door een makelaar benaderd over het hotel, dat al drie jaar te koop stond. Kort erna kregen twee medewerkers van het COA er een rondleiding. Begin augustus werd het koopcontract getekend: het COA betaalt 1,48 miljoen euro voor het hotel en de grond. Op 29 augustus zou de verkoop definitief worden.  Als de eigenaar niet meewerkt aan de verkoop, eist het COA een dwangsom van 150.000 euro. Dat bedrag zou weleens betaald kunnen worden. Omwonenden gaven eerder in de media aan het hotel wel te willen kopen, om zo de komst van het azc te voorkomen. In april benaderde het COA ook de gemeente met de vraag of zij kon instemmen met het opvangen van 50 statushouders en 150 asielzoekers. Volgens het COA bevestigde de wethouder op 21 juni dat de gemeente „niet wenste mee te werken aan de opvang dan wel huisvesting van asielzoekers”, zo staat in de dagvaarding. Daarop gaf het COA aan dat de kans reëel was dat het Rijk het ‘ruimtelijke ordeningsinstrumentarium’ in zou zetten, schrijft het. Dat geeft het Rijk de mogelijkheid de gemeente in dit soort beslissingen te passeren. Tubbergen is de eerste gemeente waar de staatssecretaris het instrument gebruikt voor de komst van een azc. „Wij hebben kort gezegd geen contact gehad met het COA op 21 juni”, zegt de gemeente in een reactie. Op 10 juni heeft er wel „ambtelijke terugkoppeling” plaatsgevonden. Van mogelijke toepassing van dwang wist de gemeente „door de landelijke ontwikkelingen” wel af. „Maar de gemeente was tot 16 augustus in de veronderstelling dat het COA geen interesse meer had in het hotel”, zegt een woordvoerder. Andere investeerders hadden zich namelijk gemeld. Zij wilden van het hotel een woon-zorgcombinatie maken. De mededeling van Van der Burg kwam volgens wethouder Ursula Bekhuis „als een donderslag bij heldere hemel”, zei ze in een persconferentie half augustus. Het COA droop volgens haar na afwijzing van de gemeente „teleurgesteld” af. En ze ging ervan uit, zei ze, „dat de opvang in een andere gemeente geregeld zou worden”.||https://www.nrc.nl//nieuws/2022/08/26/coa-gemeente-tubbergen-wist-al-langer-over-plannen-voor-azc-in-hotel-a4139992
2022-08-27||Afghaans international  Farkhunda Muhtaj voetbalt in Sittard:   ‘Als vluchteling heb ik alle mogelijkheden gehad om te sporten’||Farkhunda Muhtaj had het half augustus even moeilijk. Op de dag af een jaar na de machtsovername van de Taliban liep de Afghaanse speelster van het kersverse vrouwenvoetbalteam van Fortuna Sittard tijdens de lunch steeds opnieuw de kantine uit. „Allerlei herinneringen kwamen boven. En dan zit ik in een vreedzaam, veilig land. Kun je nagaan wat het oproept bij mensen in Afghanistan zelf. Een van mijn teamgenoten kwam op me af en vroeg of het wel goed met me ging. Ik vertelde waarom ik verdrietig was. Ze steunde me erg. Als ik wat nodig had, moest ik het laten weten. Hartstikke lief.” Fysiek beleeft Muhtaj ook een moeizame start in Sittard. Na een blessure zou ze op de dag van dit interview voor het eerst volledig meetrainen. Maar voordat de partijtjes beginnen, sjokt de 24-jarige, 1.60 meter lange  middenvelder vanwege een nieuwe blessure met zichtbaar chagrijn naar de kleedkamers. Even later komt ze naar buiten voor een cooling down op de hometrainer voor de deur. „Ik hoop dat ik snel weer kan spelen”, zegt Muhtaj.      Met het elftal van Fortuna Sittard heeft Limburg voor het eerst een team in de Vrouwen Eredivisie. Bij de seizoenstart, half september, moet het meteen serieus aan de bak: eerst uit tegen Ajax, dan thuis tegen Feyenoord. Jonge talenten spelen bij Fortuna samen met meer ervaren krachten,  onder wie enkele Belgische internationals en Muhtaj, aanvoerster van het nationale team van Afghanistan.  Trainer Roger Reijners kent het vrouwenvoetbal. Van 2010 tot 2015 was hij bondscoach van Oranje. Beoordelen waar zijn team staat, vindt hij lastig. Muhtaj op waarde schatten is nóg moeilijker vanwege haar blessures tijdens de voorbereiding. „Maar dat ze een enorme drive heeft, is duidelijk. En haar cv op humanitair gebied dwingt respect af. Daar moet je als club ruimte voor willen maken. Ze is absoluut een rolmodel.” Die houding van de club plus de ambities in Sittard trokken Muhtaj over de streep voor een contract in Sittard. „En Nederlands voetbal heb ik altijd gevolgd. Het is gebaseerd op balbezit. Daar hou ik van.” Je bent opgegroeid in Canada, hebt daar op niveau gespeeld. Lagen daar geen verdere mogelijkheden voor je?  „Het niveau is in Canada hoog, maar het is semi-professioneel. Hier heb je fullprofs. En Europa is natuurlijk de bakermat van de voetbalsport. Ik wil op alle fronten het beste uit mezelf halen, omdat mijn ouders en andere Afghanen nooit die gelegenheid hadden.” Je vader en je moeder vertrokken al jong uit Afghanistan.  „Tijdens de burgeroorlog in de jaren negentig vluchtten ze naar Pakistan. Daar leefden ze een tijdlang zonder geldige papieren. Ik ben daar geboren. Op mijn tweede werden we toegelaten in Canada.” Welke rol speelde de Afghaanse cultuur tijdens je jeugd? „Thuis spraken we Farsi. Ik kan het lezen en schrijven. We aten het voedsel, luisterden naar de muziek, leerden over het land en al het moois dat het land te bieden heeft. Ik ben altijd een trotse Afghaanse geweest. Dat was niet altijd makkelijk. Mensen kregen via het nieuws een eenzijdig beeld: enkel oorlog. Vanaf zes, zeven jaar moest ik altijd in de verdediging, als het over mijn land ging.” En het islamitisch geloof?  „We gebruikten onze religie als leidraad. Ik ben een trotse moslim en blij dat mijn ouders mij de voordelen ervan lieten zien. Daar komt mijn discipline vandaan. Wij moeten vijf keer per dag bidden. Moeten geld geven aan goede doelen. Van jongs af betrokken mijn ouders ons bij het steunen van humanitaire projecten, van de kwetsbaren.” Staat je religie niet op gespannen voet met je streven naar gendergelijkheid?  „Volgens sommige verkeerde interpretaties wel. Maar voor de ware islam zijn mannen en vrouwen gelijk. De rol van vrouwen versterken is iets goeds. Dat hoort bij ons geloof. Mijn ouders hebben zich daarom nooit veel aangetrokken van betogen over vrouwen die niet zouden mogen sporten of wat dan ook. Wat mijn broers mochten, mochten mijn zussen en ik ook. En andersom. Mijn oudste zus en mijn oudste broer begonnen met voetbal. Daarna kwamen ik, als derde in het gezin van zeven, en mijn jongere broer. De rest volgde.  De twee oudsten combineerden voetbal met een universitaire studie. Zij waren onze voorbeelden.  Door die simultaan-aanpak heb ik nu twee bachelors: in gezondheids- en bewegingswetenschappen en in educatie. Daarna stond ik op een tweesprong: Wat ga ik echt doen? Ik had de mogelijkheden om voetbalprof te worden.” Ondertussen speelde je al semi-professioneel en droomde je van een plek in de Canadese selectie.  „Spelen voor Canada zou een dankjewel zijn geweest. Dankjewel dat je ons de mogelijkheden voor een nieuw begin hebt gegeven. Terugbetalen via voetbal.” Maar je werd in 2016 benaderd voor het Afghaanse nationale team.   „Ja. En daarvoor spelen beschouwde ik eveneens als een prachtgebaar. Ik mag er niet geboren en getogen zijn, zelfs nooit geweest zijn, toch voel ik me ook Afghaanse. Ik wilde het doen voor mijn door oorlog verscheurde land en voor alle meisjes en vrouwen die niet konden en hadden wat ik kon en had.” Met die keus verdween de mogelijkheid van spelen voor Canada uit beeld.  „Het was een dilemma. Het bleef door mijn hoofd spoken: Is dit slim? Ga ik ervan genieten? Kan ik spelen op het niveau dat ik gewend ben?”  Farkhunda Muhtaj: „Mijn ouders hebben zich nooit veel aangetrokken van betogen over vrouwen die niet zouden mogen sporten.”   Foto Chris Keulen En?  „De twijfels zijn lang gebleven. Het team bestond voor de helft uit vrouwen uit Afghanistan en voor de helft uit vrouwen van elders. Het verschil in voetbalpeil was daardoor groot. Logisch, want als vrouw een balletje trappen in Afghanistan is heroïsch. Niemand gaat je daarin steunen. Terwijl gevluchte vrouwen elders in de wereld in goede omstandigheden konden trainen, zich konden meten met anderen bij goede voetbalclubs. Dus vervulden wij een mentorrol en probeerden we die kloof zoveel mogelijk te verkleinen. Sommige speelsters worden niet eens gesteund door hun familie. Ze sluipen letterlijk door ramen en achtertuinen om naar een training te gaan. Dan vertellen ze hun ouders dat ze naar school zijn geweest, terwijl ze op het veld stonden. Wij als vluchtelingen hebben elders in de wereld alle mogelijkheden gehad om te sporten, te groeien en ons te meten. Door een mentorrol op te pakken en intensief met elkaar te werken tijdens trainingskampen hebben we geprobeerd om de kloof te verkleinen.” Lukte dat?  „Soms. Niets is makkelijk. Zelfs een plan maken is moeilijk, want de werkelijkheid verandert steeds. Maar hoeveel deuren er voor ons ook gesloten worden, we blijven duwen om ze open te krijgen.”  En toen werd je in de zomer van 2021 plotseling gebeld. „Ja,  iedereen zag wat voor verschrikkelijks in Afghanistan aan het gebeuren was. Toen hing opeens de voetbalbond aan de lijn of ik kon helpen met het evacueren van speelsters.  In eerste instantie ben ik  in het wilde weg  gaan bellen: mijn vader voor tips, mensenrechtenadvocaten, vluchtelingenorganisaties, andere ngo’s. Aanvankelijk ook voor het nationale vrouwenelftal. Daar ging later iemand anders mee aan de slag. Daarna  heb ik me ingezet om de meisjes van het Afghaans beloftenteam weg te krijgen.” Had je succes?    „In Canada kreeg ik meelevende reacties, maar kon niemand iets doen. Ik kwam pas echt verder via een vriend en mentor van me, Kat Khosrowyar, die coach van het Iraanse vrouwenteam is geweest. Zij hielp me aan contacten op het hoogste politieke niveau in de Verenigde Staten. Daar zagen ze wel urgentie. Zo ontstond wat Operation Soccer Balls is gaan heten. Ik ben er weken voltijds mee bezig geweest. Het was een stoomcursus crisismanagement. Ik stond voortdurend in contact met diplomaten en inlichtingenmensen. Het ging over vluchtroutes, safe houses, geldige documentatie, vliegtuigen en moed houden. Ik werd  vastberadener van elke mislukte poging. De meisjes en hun families hadden het natuurlijk lastiger. De deadline om ze het land uit te krijgen, 31 augustus, verliep. Pas in de tweede helft van september  kwamen ze met  tachtig mensen  weg.”   Daarna heb je de meisjes  ontmoet in Portugal, waar ze terechtkonden.  „Ik had niet eerder iemand van het jeugdteam gezien. In Portugal heb ik een tijdlang zaken als huisvesting en ander belangrijks voor hun toekomst proberen te regelen. Inmiddels ben ik een soort coach op afstand. Ik stuur ze onder meer trainingsschema’s voor fitness.”  Is er  hoop voor de speelsters in Portugal en jouw vrouwenelftal om ooit weer voor Afghanistan uit te komen?   „Ik heb daar veel contact over met de FIFA en andere organisaties. Om alles weer op te kunnen starten zijn geld en een plan nodig. We zijn nu druk met het uitwerken van een goed voorstel.”  Is zo’n nationaal team in ballingschap denkbaar? Mengt de FIFA zich dan niet te veel in politieke zaken?  „Gezien alles wat er in Afghanistan is gebeurd, moet dat mogelijk zijn. Rond deze tijd volgend jaar hoop ik dat we zover zijn.”  Kun je in Sittard naast al dat internationale werk iets buiten het veld betekenen?    „Sittard en omgeving kenden nog niet eerder professioneel vrouwenvoetbal. Dus jonge meisjes hier groeiden op zonder rolmodellen op dit gebied. Hier wil ik net zo goed bijdragen aan verandering met extra oog voor vluchtelingen en andere nieuwkomers in Nederland.” De  Vrouwen Eredivisie wordt dit seizoen met de komst van Fortuna Sittard en Telstar uitgebreid naar elf clubs. De competitie bestaat uit 22 speelronden. Vanwege het oneven aantal clubs in de competitie is ieder weekend een club vrij. De wedstrijden die op zondag om 12.15 uur worden gespeeld, zijn grotendeels live te zien op sportzender ESPN. Op 11 september strijden landskampioen FC Twente en Ajax, winnaar van de TOTO KNVB beker, in Enschede om de Supercup. Die wedstrijd is live te zien op ESPN.||https://www.nrc.nl//nieuws/2022/08/26/afghaans-international-farkhunda-muhtaj-voetbalt-in-sittard-als-vluchteling-heb-ik-alle-mogelijkheden-gehad-om-te-sporten-a4139989
2022-08-27||Opinie | Vang asielzoekers op per postcodegebied||‘In de stad zie je veel mensen weinig. In een dorp weinig mensen veel”, is een uitspraak van Lévi Weemoedt. Een aantrekkelijk maar achterhaald beeld. Stadsbewoners hebben hun eigen ‘bubbels’ waarin ze weinig mensen veel zien. En veel dorpsbewoners onderhouden een groot netwerk met mensen van het werk, onderwijs en via sociale media. Nederland is één grote stad en duizend dorpen tegelijkertijd.  Eric de Ceuster is bestuurder van een woningcorporatie De bewoners van Albergen of van een willekeurige stadswijk reageren niet anders op een gedwongen komst van een azc voor driehonderd asielvragers. Niet in ons dorp, niet in onze wijk!  Ik zeg asielvragers, geen asielzoekers. Vragen is gericht op een ander. Zoeken is individueel. Het associeert met zoeken en niet vinden. Of nog giftiger, met: wat heb je hier te zoeken? Met de verkeerde woorden ontmenselijken we vluchtelingen. Dat doen ook de beelden van Ter Apel. In ons geheugen blijft hangen: chaos, vies en gevaarlijk.  De opvang van 76.000 Oekraïense ontheemden toonde een alternatief. Ten eerste was er compassie. Ze hebben een andere taal, een ander geloof, een andere cultuur, maar het zijn vooral mensen op de vlucht voor onheil. Laten we die compassie ook tonen voor vluchtelingen uit andere landen. Dat heeft geen magneetwerking, want ons asielbeleid is uitermate streng.  Oekraïners  konden zich  vrij vestigen zonder zich direct te melden bij één registratielocatie. Waarom zo anders bij mensen die asiel vragen? Laat hen eerst op adem komen op de plek die zij zelf kiezen. Daarna melden zij zich aan bij een centrum in de regio. Waarom kan dat nu  maar op één plek? Aanmelden is voor vluchtelingen van groot belang, ze komen écht wel. Met uitzondering van een kleine groep die de illegaliteit in gaat, zoals ook nu.  De opinieredactie verzint voor deze zomerserie een kop, u schrijft het artikel met de beste argumenten erbij. De opdracht voor komende   week: Jongeren lezen niet meer – so what? De tekst (max. 600 wrd.) kunt u uiterlijk 31 augustus sturen naar opinie@nrc.nl o.v.v. Anderzijds.  Bij de Oekraïners was er oneerbiedig gezegd geen verdeelprobleem. Ze vonden hun weg via landgenoten, burgerinitiatieven en gemeenten. Kan dat met mensen die asiel vragen ook? Vast wel. Maar mocht het toch nodig zijn, verdeel dan evenredig, kleinschalig, wederkerig en dan kan het vrijwillig. Evenredig behoeft geen toelichting. Het vergroot het draagvlak en daarmee de vrijwilligheid.  Voor de kleinschaligheid: sluit aan bij de postcodegebieden. Daarvan heeft Nederland er 4.070. Gemiddeld wonen er 3.200 volwassenen: een groot dorp of een kleine stadsbuurt. In 2021 vroegen 35.000 mensen asiel, 9 per postcodegebied. Dat is overzichtelijk en vergroot de vrijwilligheid. Wederkerigheid: tegenover de vraag om 9 mensen die asiel vragen op te vangen staat een vergoeding van 27.900 euro per persoon. Dat waren in 2021 de kosten van huisvesting, personeel van het COA, gezondheidszorg en levensonderhoud. Geef dit budget via de gemeente aan de mensen in ieder postcodegebied voor hun oplossing voor huisvesting en levensonderhoud. De gemeente kan geld apart houden voor onderwijs, zorg en begeleiding. In stadswijk A zullen de bewoners en ondernemers een leegstaand schoolgebouw huren en catering en schoonmaak inhuren. In dorp B wordt een graanschuur met vrijwilligers omgebouwd tot een woning voor twee vluchtelingengezinnen. De volwassenen werken mee op de boerderij voor eten en leefgeld. In stadswijk C stellen bewoners een lege kamer in hun huis ter beschikking en is de asielvrager inwonend huisgenoot. Beste inwoners van Tubbergen, uw gemeente heeft 14 postcodegebieden. We vragen u 126 mensen op te vangen die op de vlucht zijn en asiel vragen. Dat vragen we aan alle Nederlanders, in dorpen en steden. Wij ondersteunen u met 3.515.400 euro. Wij zijn dankbaar dat u de zorg voor deze mensen met ons deelt. Met vriendelijke groet, de regering van alle Nederlanders. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/26/asielopvang-moet-juist-in-dorpen-a4139988
2022-08-27||Honderden statushouders in Utrecht vonden woning, college schrapt voorkeursbehandeling||Bijna alle statushouders die de afgelopen weken voorrang kregen op een sociale huurwoning in de stad Utrecht hebben inmiddels een nieuw onderkomen gevonden. Dat schrijft wethouder Rachel Streefland (Asiel en Integratie, ChristenUnie) vrijdag in een brief aan de gemeenteraad. Vanaf komende maandag zijn vrijkomende sociale huurwoningen weer grotendeels beschikbaar voor andere woningzoekenden. In opdracht van het Rijk besloot het Utrechtse college om sociale huurwoningen tot half september vrijwel alleen te reserveren voor statushouders. Al in de eerste drie weken vonden 279 vluchtelingen met een verblijfsvergunning een nieuw onderkomen. Samen gaat het om 148 woningen. De komende weken krijgen ook anderen op de wachtlijst een eigen huis, verwacht de gemeente Utrecht, waardoor de voorkeursbehandeling niet meer nodig is. Aanleiding voor de maatregel was het ontlasten van opvanglocaties, zoals het overvolle aanmeldcentrum in Ter Apel. Door een toename van de instroom van asielzoekers in combinatie met de krappe woningmarkt kunnen statushouders niet doorstromen naar een eigen woning. Hierdoor slapen honderden vluchtelingen al dagenlang buiten de poorten van het aanmeldcentrum. In de ministerraad wordt vrijdag gesproken over maatregelen om de asielcrisis het hoofd te bieden.||https://www.nrc.nl//nieuws/2022/08/26/honderden-statushouders-in-utrecht-vonden-woning-college-schrapt-voorkeursbehandeling-a4139981
2022-08-27||Serena Williams was van meet af aan een rolmodel||De eerste keer dat ik een tenniswedstrijd van Serena Williams versloeg was op de Australian Open in 2007. Williams begon het toernooi als nummer 81 van de wereld, na een lange periode van blessureleed. Kenners dichtten haar een vormcrisis toe en gniffelden toen ze aankondigde dat ze de top weer ging bestormen. „Ze is gek”, zei commentator Pat Cash. Maar Serena zou Serena niet zijn als dat haar niet had gesterkt. Als ongeplaatste speelster baande zij zich een weg naar de finale, voor het eerst sinds 2005 bereikte zij de laatste twee van een grandslam. Nu moest zij alleen nog Maria Sjarapova zien te verslaan. „Ze heeft een geweldig toernooi gespeeld”, zei commentator Tracy Austin. „Maar Sjarapova is een maatje te groot.” Die dag liet Williams haar Russische opponent alle hoeken van de baan zien. Wanhopig zocht Sjarapova na elk punt de ogen van haar vader en coach Joeri en één keer mepte ze zelfs een bal – opzettelijk, zo leek het – op het lichaam van Williams. Na het duel zou ze nummer één van de wereld worden, maar het wedstrijdverloop moet haar slapeloze nachten hebben bezorgd: 1-6 en 2-6. Met haar verwoestende service en explosiviteit maakte Williams indruk. En ook in de jaren daarna zat ik altijd op het puntje van mijn stoel als zij speelde. De Amerikaanse verschilt in alles van haar collega’s en de collega’s in de decennia voor haar. Ze is geen wit, rank poppetje. Ze is zwart, gespierd, heeft rondingen en accentueert die graag met zelf ontworpen kleding. En: ze schat zichzelf op waarde.  Toen een journalist haar eens vroeg aan welke tennisser zij zich spiegelde zei ze zonder nadenken: Roger Federer. Ook dáár werd over gemeesmuild, maar dat was ze inmiddels wel gewend.  „In de sport zijn fysieke excellentie en een zwart lichaam een problematische combinatie, die in de loop der tijd verwarrende en pijnlijke controverses heeft opgeleverd, maar ook onvervalste vreugde voor de massa”, schreef de Britse oud-sprintster Jeanette Kwakye twee jaar geleden in The Daily Telegraph. „Een zwarte sporter balanceert op de dunne scheidslijn tussen ’s lands lieveling en paria. Getalenteerd, patriottisch en het beste vertegenwoordigend dat een land te bieden heeft, maar één misstap en je krijgt een scherpe herinnering: wees dankbaar voor de kans die je krijgt.”  Als zwarte atlete had Kwakye vaak tegenstrijdige gevoelens. „Ik probeerde mezelf onder te dompelen in mijn vreugde over mijn huidskleur, en vierde de overwinningen, maar hield altijd één oog open tijdens mijn vreugdedans. Het voelde als een worsteling: gezien worden zonder te luid, te agressief of te zwart te zijn.” Haar woorden moeten voor Serena Williams heel herkenbaar zijn. Sinds Williams op 9 augustus haar afscheid aankondigde in een essay in Vogue – ze speelt haar laatste professionele wedstrijd(en) op de US Open – is er veel gesproken over haar nalatenschap. Dat ze een van de grootste tennissers (m/v) aller tijden is, staat vast. Ze won 23 grandslamtitels in het enkelspel, veertien in het dubbelspel (met zus Venus) en vier gouden plakken op Olympische Spelen. Ze voerde 319 weken  de mondiale ranglijst aan.   En, ook moeilijk navolgbaar: ze was 35 jaar en twee maanden zwanger toen ze haar laatste grandslamtitel won: op de Australian Open in 2017.  Toch valt in de vele reacties op haar essay, meer nog dan alle lof voor haar sportieve prestaties, de lof op voor haar persoon en haar maatschappelijke inbreng. Weinig vrouwelijke sporters zijn zo sportoverstijgend als Serena Wiliams. Alleen haar idool Billie Jean King komt in de buurt, al had die nooit zo’n groot social mediabereik. Een van de redenen waarom Williams in een breed segment van de samenleving geliefd is – én gehaat – is dat zij pal staat voor wie zij is. „Ik ben Serena, ik ben krachtig en ik ben niet bang die kracht te gebruiken”, zei ze eerder deze maand in een podcast van haar goede vriendin Meghan Markle, de echtgenote van de Britse prins Harry.  Haar essay in Vogue is daar ook een voorbeeld van. Ze had een interview aan een groot medium kunnen geven, of een bericht op haar Instagram-account met ruim 15 miljoen volgers kunnen plaatsen, maar dit voelde als de Serena-manier van doen. Direct, weloverwogen, eloquent en vanuit het hart. „Ik schreef de brief in een hotel in Zwitserland terwijl de tranen over mijn wangen stroomden”, vertelde ze Markle. „Ik moest terug naar al die herinneringen.” Terugkijken is geen favoriete bezigheid van Serena, noch van zus Venus. Want de weg naar succes ging, zoals zo vaak beschreven, langs vele klippen en dalen. Haar worsteling met zichzelf en de vaak vijandige tenniswereld mag Williams veel verdriet hebben gedaan – in 2006 nam ze een therapeut in de arm na een depressie – maar het verklaart ook haar grote compassie met minderheden en mensen die niet kunnen meekomen in de prestatiemaatschappij. Typerend is bijvoorbeeld dat ene zinnetje in haar essay in Vogue waarin ze uitlegt waarom ze niet het woord ‘transitie’ wil gebruiken voor haar terugtrekking uit het tennis om haar gezin te kunnen uitbreiden. „Ik beschouw het wel als een transitie”, schrijft ze, „maar ik wil dat woord niet lichtzinnig gebruiken, omdat het heel specifiek en belangrijk is voor een bepaalde gemeenschap.”  Met dat ene zinnetje scoorde zij veel punten bij homo’s, lesbo’s en transgenderpersonen. Dat een icoon als Williams op subtiele wijze aandacht vraagt voor hun lot in een steeds conservatiever wordende Amerikaanse samenleving, betekent misschien wel meer dan alle papieren gelijkheidsbeginsels bij elkaar. Voor de zwarte bevolking – zeker vrouwen – was Williams van meet af aan een rolmodel, door haar onverschrokkenheid, haar omgang met racisme, haar originele outfits (denk aan die catsuit op Roland Garros in 2018) en haar sportieve en financiële succes.  Weinig tennissers boycotten uit principe en zelfbehoud een groot toernooi, zoals Serena en Venus veertien jaar lang deden met Indian Wells, na racistische incidenten in 2001. Voor veel mensen van kleur was dat een voorbeeld: tot hier en niet verder. Met de jaren zou Williams steeds opstandiger worden, tot grote irritatie van sommigen en soms tot haar eigen spijt. Er is geen tennisster die meer boetes heeft gekregen voor wangedrag dan zij. Berucht is bijvoorbeeld haar grove taalgebruik tegen de scheidsrechter tijdens de finale van de US Open tegen Naomi Osaka in 2018. Nadat haar coach haar vanaf de tribune advies gaf, en Williams een officiële waarschuwing had gekregen, beende zij op de man af. „Jij bent een leugenaar en een dief”, schreeuwde ze. „Je bent me een excuus verschuldigd.”  Die tirade resulteerde in een cartoon in een Australisch dagblad  waarop Williams – grote bos kroeshaar, grote lippen, brede platte neus – op een tennisracket springt nadat zij een fopspeen heeft uitgespuugd. Wereldwijd leidde de cartoon tot ophef, vanwege vermeend racisme, maar de Australische mediawaakhond oordeelde dat overdrijving en absurditeit geoorloofde middelen zijn voor cartoonisten om hun boodschap over te brengen. In dit geval was die dat Williams zich kinderachtig had gedragen. Het weerhield Williams er niet van om zich door haar rechtvaardigheidsgevoel te blijven laten leiden. Waarom zouden vrouwen niet boos mogen zijn? Waarom zouden zij niet gespierd en zweterig mogen zijn? Niet ambitieus mogen zijn? Waarom zouden ze hun vuist niet mogen ballen na een mooi punt? Toen een journalist haar tijdens een persconferentie vroeg waarom zij zo weinig lachte, zei ze: „Het is bijna middernacht, om eerlijk te zijn wil ik hier niet zijn. Ik wil naar bed, want ik moet morgen vroeg trainen.” Ook om dat soort uitspraken zal zij herinnerd worden, maar wat beklijft is de wijze waarop zij maatschappelijke problemen aankaartte door uit haar eigen leven te putten. Zo beschreef zij dit voorjaar in  Elle  hoe de geboorte van haar dochter Alexis Olympia haar bijna het leven heeft gekost. Na een spoedkeizersnede werd Williams kortademig en kreeg zij pas na lang aandringen bloedverdunners en een CT-scan. Daaruit bleek dat zij meerdere bloedproppen in haar longen had. Daar kwam ook nog eens een hevige interne bloeding in haar buik overheen. „Niemand luisterde naar wat ik zei”, schrijft zij. In het stuk memoreert Williams dat zwarte vrouwen in de VS bijna drie keer zoveel kans hebben om te overlijden na de geboorte van hun kind dan witte vrouwen. „Veel van deze doden zijn volgens experts te voorkomen”, schrijft zij. „Gehoord worden en goed behandeld worden was het verschil tussen leven en dood voor mij. Ik weet dat die statistieken anders zouden uitvallen als artsen luisterden naar de ervaringen van elke zwarte vrouw.” Twee maanden later zei vice-president Kamala Harris in een speech dat de gebrekkige gezondheidszorg voor zwarte, zwangere vrouwen een „nationale prioriteit” is. De vooroordelen op basis van huidskleur in de gezondheidszorg, zei zij, verschillen niet van de problemen waar zwarte vrouwen in de rest van hun leven tegenaan lopen. Serena Williams zal ergens de komende twee weken in New York  haar laatste wedstrijd spelen, op de plek waar zij als zeventienjarige haar eerste grandslamtitel won, 43 jaar nadat Althea Gibson als eerste zwarte vrouw een grandslam op haar naam schreef. Zo goed als in die finale tegen Sjarapova zal zij niet meer spelen, en ergens doet dat pijn, want die versie van Serena zou ik het liefst willen bevriezen. Haar vernietigende blik nadat Sjarapova die bal op haar lichaam had gemept. Williams’ intense ‘come on!’ nadat zij met een ace op matchpoint was gekomen. Het huppeltje na afloop. Maar Williams is genoodzaakt te „evolueren”, schrijft ze in Vogue. Als ze een man was geweest was ze blijven spelen, terwijl haar vrouw zich aan de gezinsuitbreiding had gezet. In plaats daarvan gaat ze daar nu zelf voor zorgen, en niet langer met één been in het tennis. „Ik wil zeker niet opnieuw zwanger worden als topsporter.” Daarnaast wil zij meer tijd inruimen voor Serena Ventures, de investeringsmaatschappij die zij oprichtte toen zij hoorde dat slechts twee procent van al het durfkapitaal naar vrouwen gaat. „Gelijkgestemden trekken elkaar aan”, schrijft ze. „Mannen schrijven die grote cheques naar elkaar uit. Om dat te veranderen, moeten meer mensen die op mij lijken in die positie komen, en geld teruggeven aan zichzelf.” Williams heeft in haar 27 jaar lange profcarrière bijna honderd miljoen euro aan prijzengeld verdiend. Ze investeerde met Serena Ventures in zestien bedrijven die nu allemaal minstens een miljard euro waard zijn. Ruim driekwart is opgericht door vrouwen of mensen van kleur. Niet honderd procent, legt Williams uit, „want mijn man is wit en ik wil niemand buitensluiten”. In wezen zal Williams blijven doen wat ze al decennia doet: zichzelf zijn en een inspiratiebron vormen voor anderen. Mocht zij ooit twijfelen aan haar beslissing, dan kan zij het beste denken aan wat de bekende zwarte dichteres Maya Angelou ooit zei: „Mensen vergeten wat je hebt gezegd, ze vergeten wat je hebt gedaan, maar ze vergeten nooit welk gevoel je hun hebt gegeven.” Lees verder op pagina 22||https://www.nrc.nl//nieuws/2022/08/26/serena-williams-was-van-meet-af-aan-een-rolmodel-a4139987
2022-08-27||Van de andere kant||Weer een mooie zomerse dag, een echte stranddag —
die de aanhoudende droogte in stand houdt,
onder het homerisch gelach van de oerharmonie,
we schrijven 2022, een dorp in het Groningse: in een tentenkamp zonder tenten
delen de eerste Artsen zonder Grenzen
eten uit. Wat? Niemand had gedacht
dat zelfs de Nederlandse grens
die artsen niet zou tegenhouden.
Van Eemshaven tot Vaals tot Cadzand-Bad:
meer dan duizend kilometer verontwaardiging. Even verderop sterft een baby. Geschokte reacties.
Niemand had gedacht dat een baby kon sterven! Maar op de een of andere manier heb ik al tijden
het gevoel dat het hier op uit zou lopen.
De laatste ademteugen van een patiënt
met gezwollen gele keelamandelen. Het stinkt hier
in deze ruimte waarin niemand nog handelt. Mensenrechten zijn een ruim begrip.
Vluchten moet je in z’n context zien.
Bekijk het eens van de andere kant! Van de andere kant vallen er doden
als je het van de andere kant bekijkt.
Nee, terwijl. Dan schakelen we nu over naar Sophie Hermans
met een pleidooi voor échte vluchtelingen -
die uit Oekraïne. Dan geven we nu de microfoon aan De Gemeenten
met een pleidooi voor de verzachtende omstandigheden.
De verzachtende omstandigheid is dat het voor hen
heel erg ingewikkeld ligt.
Heel misschien, op de lange termijn…
Ondertussen blijft gelden:
no verblijfsvergunning, no food. Dan nu het woord aan de vluchtelingen zelf.
Helaas, de tijd zit erop.
Wie weet, in een volgende uitzending.
Rest ons alleen nog het weerbericht.
Het wordt weer een mooie zomerse dag,
een echte stranddag.||https://www.nrc.nl//nieuws/2022/08/26/van-de-andere-kant-a4139977
2022-08-27||Moderna klaagt Pfizer/BioNTech aan vanwege schenden patent coronavaccin||De Amerikaanse farmaceut Moderna klaagt de Amerikaanse branchegenoot Pfizer en het Duitse biotechbedrijf BioNTech aan rondom de productie van coronavaccins. Dat heeft Moderna vrijdag bekendgemaakt. Volgens Moderna hebben Pfizer en BioNTech bij de ontwikkeling van hun coronavaccin, Comirnaty, technologie gekopieerd waar Moderna patent op had.  Moderna en het samenwerkingswerkingsverband Pfizer/BioNTech ontwikkelden tijdens de pandemie, anders dan veel andere farmaceuten, mRNA-vaccins. Waar andere vaccins bestaan uit doodgemaakte virussen, of een stukje labgemaakt viruseiwit, zetten mRNA-vaccins het lichaam aan het werk om zelf een corona-eiwit te produceren en zo immuniteit op te wekken. Deze techniek was in het begin van de pandemie zo nieuw dat er nog geen andere vaccins op de markt waren die op dezelfde manier werkten. De vaccins van Moderna en Pfizer/BioNTech bleken vrij effectief en tot nu toe zijn er nog geen andere langetermijnbijwerkingen ontdekt dan bij andere vaccins.  De Amerikaanse farmaceut stelt dat Pfizer/BioNTech twee belangrijke elementen hebben gekopieerd op het gebied van deze mRNA-technologie. Het zegt twee processen aan te spannen - een in de Amerikaanse staat Massachusetts, het ander in Duitsland - om de zelfontwikkelde technologieën te beschermen. Naar eigen zeggen heeft Moderna voorafgaand aan de pandemie „miljarden dollars” in de mRNA-techniek geïnvesteerd. Daardoor heeft het bedrijf bij het uitbreken van de coronacrisis „in recordtijd” een coronavaccin kunnen ontwikkelen, aldus Moderna. ||https://www.nrc.nl//nieuws/2022/08/26/moderna-klaagt-pfizer-biontech-aan-vanwege-schenden-patent-coronavaccin-a4139979
2022-08-27||Column | De teloorgang van Europa als  bemiddelaar||Vaak zijn het kleine dingen die je erop wijzen hoe snel de verhoudingen in de wereld veranderen. Neem het bericht dat Rusland niet wil dat de Zwitserse ambassade in Moskou Oekraïense zaken waarneemt. Na de Russische inval eind februari wendde Oekraïne zich snel tot Zwitserland. Alle contacten, ook diplomatieke, tussen Moskou en Kiev waren verbroken. Kon de Zwitserse ambassade voortaan Oekraïense belangen  behartigen – wat consulaire diensten verlenen voor Oekraïners in Rusland, boodschappen doorgeven tussen Kiev en Moskou?  Zwitserland is al jaren postiljon tussen landen die hun diplomatieke betrekkingen (deels) hebben verbroken – voor de VS in Iran, voor Iran in Egypte, tussen Rusland en Georgië, tussen Iran en Canada, tussen Iran en Saoedi-Arabië. De neutrale Zwitsers zijn apetrots op deze Schutzmachtmandate. Daardoor praat hun kleine landje  toch mee. Deze zomer sloten ze dus een akkoord met Kiev. Nu zegt Rusland nee. Het Russische ministerie van Buitenlandse Zaken zegt dat het Zwitserland niet meer als neutraal land ziet  omdat „Bern zich bij de illegale westerse sancties heeft aangesloten.” Het Russische ‘njet’ voedt in Zwitserland de strijd tussen aartsconservatieven en realisten  Grote consternatie in Zwitserland, waar neutraliteit niet alleen een richtsnoer is voor de buitenlandpolitiek, en een businessmodel, maar ook deel uitmaakt van de nationale identiteit. Het Russische ‘njet’ voedt de strijd tussen aartsconservatieven  die vinden dat Zwitserland zijn neutraliteit heeft verkwanseld door mee te doen aan de  sancties, en de realisten  die zeggen dat Zwitserland niet neutraal kan blijven als internationale verdragen over mensenrechten en soevereiniteit, waar Zwitserland de hoeder van is, zo flagrant worden geschonden als nu in Oekraïne. 20ste-eeuwse neutraliteit, concluderen zij, bestaat niet meer  – zie ook neutrale landen als Finland en Zweden  bij de NAVO aanklopten. Zwitserland zal dat voorbeeld niet snel volgen, maar moet zich door de oorlog wel  herpositioneren. Van 219 diplomatiek-consulaire mandaten namens andere landen in de jaren veertig, naar een handjevol nu – dat raakt aan ’s lands zelfbeeld, aan zijn raison d’être.  Ook Europa en de rest van het westen moeten  zich de Russische weigering aantrekken. Als zelfs Zwitserland – dat zelfs lang geen Oekraïense oorlogsgewonden binnenliet uit angst voor Russische toorn – niet meer als honest broker wordt gezien, schuiven de panelen wel snel. Europeanen, en in mindere mate Amerikanen, speelden decennia de rol van bemiddelaars, vredesonderhandelaars en tussenpersonen in talloze conflicten. Ze werden als betrouwbaar gezien. Ze hadden geld om strijdende partijen voor onderhandelingen discreet naar vredige oorden te halen. En, cruciaal, ze hadden machtspolitieke wortels en stokken. Ze konden partijen politiek belonen, vredesdividenden uitkeren, frustraties compenseren. Mondiaal hadden ze genoeg politieke slagkracht om regionale machten en grootmachten  mee te krijgen.  Dat schuift nu, steeds meer. Het is Pakistan, niet Zwitserland, dat diplomatieke hand- en spandiensten  aan de VS verleent in Afghanistan.  Poetin wil niet meer naar Genève voor topontmoetingen. Onderhandelingen over de nucleaire deal met Iran verhuisden deels naar Doha. Het graanakkoord tussen Rusland en Oekraïne werd bekokstoofd in Istanbul, niet in Oslo. Ook het toezicht op het akkoord komt in Istanbul, want zo gaat dat: het een leidt tot het ander. De rest van de wereld, zo lijkt het, doet het liever zonder Europese good offices. De Zwitserse bemiddelaarster Heidi Tagliavini, die jaren in conflicten bemiddelde waarbij Rusland betrokken was, zei tegen NRC: „In deze oorlog zijn wij, het Westen, de verklaarde vijand. We zien nu andere facilitators opkomen, of bemiddelaars (…) wier namen tot voor kort niet bij ons zouden opkomen. Dat lijkt me een teken dat verhoudingen in de wereldpolitiek veranderen.”  Natuurlijk mag Qatar of Turkije bemiddelen. Maar het is invloed die Europa beetje bij beetje verliest. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/08/26/de-teloorgang-van-europa-als-bemiddelaar-a4139986
2022-08-27||Schaakoverlast||Ik ging langs bij het Max Euwe Centrum, waar ik lang niet was geweest. Buiten op het Amsterdamse Max Euweplein was het grote schaakbord leeg. Waar waren de spelers, de stukken en de toeschouwers die ik er altijd had gezien?  Bij het MEC werd net aan een verbaasde bezoeker uitgelegd dat de stukken op last van de gemeente in hun kisten moeten blijven omdat de horeca had geklaagd over overlast van hangschakers. Er was een experiment aan de gang. Ik begreep dat als de overlast afneemt in de periode dat het bord niet wordt bespeeld, het bord definitief moet verdwijnen. Dat mag toch niet gebeuren? Dit duivelse experiment lijkt manipuleerbaar. Ik las een schaaktijdschrift, maakte een praatje met voorzitter Paul van der Sterren en met de nieuwe directeur Erwin l’Ami (de andere nieuwe directeur Jeroen van den Berg had geen dienst) en ik speelde een partijtje tegen een bezoeker. Het was genoeglijk, maar ik bedacht dat ons MEC wel klein is. Eigenlijk te klein voor een groot man als Euwe. Het kwam doordat ik een foto zag van de enorme Internationale Schaakacademie in Tasjkent, de hoofdstad van Oezbekistan. Een paleis, al doet het gebouw ook aan een militaire academie denken, want het is indrukwekkend, maar niet erg mooi. De jongelui die voor Oezbekistan de olympiade wonnen, worden rijkelijk beloond. Een auto, een huis, een fortuin! Hun captain Ivan Sokolov herinnerde zich dat hij in 2005 voor het Nederlandse team speelde dat kampioen van Europa werd. Terug in Nederland kregen ze een bloemetje en een schouderklopje. Sokolov vermoedt dat de mannen die de gratis schouderklopjes uitdeelden, zelf in hun beroepsleven keihard vochten voor hun bonus, omdat in onze wereld waardering nu eenmaal in geld wordt uitgedrukt. Nederland heeft vijf jonge grootmeesters die in deze eeuw zijn geboren of – als je streng rekent – vlak daarvoor. De oudste, Max Warmerdam (uit het jaar 2000), scoorde op de olympiade 7 uit 10. De vijf zijn jong, maar lang niet zo jong als de wonderkinderen in Oezbekistan en India. Onze nieuwste grootmeester is Liam Vrolijk (20), die zijn laatste norm scoorde in het  Hogeschool Zeeland-toernooi, dat na een paar coronajaren weer herrezen is. Liam Vrolijk - Erik van den Doel, Hogeschool Zeeland, Vlissingen 2022 1. c4 c6 2. d4 d5 3. Pf3 Pf6 4. Pc3 e6 5. Lg5 Pbd7 6. e3 Da5 7. Pd2 dxc4 8. Lxf6 Pxf6 9. Pxc4 Dc7 10. Tc1 Ld6 Gebruikelijk is meteen 10...Le7, maar zwart wil eerst een verzwakking van wits rechtervleugel uitlokken. 11. f4 Le7 12. Ld3 Ld7 13. 0-0 c5 14. dxc5 Lxc5 15. Kh1 Dd8 16. e4 Met 16. Pe4 had hij zwart hard kunnen aanpakken. 16...h5 17. e5 Pg4 18. Pe4 Dh4 19. h3 Lc6 20. Pcd6+ Lxd6 21. Pxd6+ Kf8 Zwart dreigt met 22...Dxh3+ of 22...Dg3 of 22...Pf2+ te winnen. Zie diagram 22. Txc6 De enige oplossing. 22...bxc6 De computer geeft het interessante 22...Dg3 aan. Na 23. hxg4 hxg4+ 24. Kg1 bxc6 heeft zwart dan genoeg aanval voor het geofferde materiaal. 23. Df3 Tb8 Veiliger was 23...g6, waarna 24. Dxc6 wegens 24...Dg3 niet gaat. 24. f5 Wit neemt de aanval over. 24...De7 25. Dg3 exf5 26. hxg4 Een nog hardere klap was 26, Pxf7 Dxf7 27. e6 met snel beslissende aanval. 26...hxg4+ 27. Kg1 g6 28. e6 Dh4 Ook na 28...fxe6 29. Pxf5 staat wit gewonnen. 29. De5 Dh1+ 30. Kf2 Dh4+ 31. Ke2 fxe6 32. Th1 Zwart gaf op. Jorden van Foreest - Amin Tabatabaei, Abu Dhabi Masters 2022. Wit begint en komt in beslissend voordeel. Oplossing: 1. Pxe6 (Van Foreest zag dit niet. Hij deed 1. Dxe7+ en de partij werd remise) Ke8 (of 1...fxe6 2. Df3+ en wit komt een kwaliteit voor) 2. Pxg7+ Kd8 3. Dxe7+ Kxe7 4. Txc1 en het eindspel is gewonnen voor wit.||https://www.nrc.nl//nieuws/2022/08/26/schaakoverlast-a4139978
2022-08-27||Survivalhorror en schattige beesten op de grootste gamingbeurs ter wereld||Het ‘hart van gaming’, zo noemde de Keulse gamebeurs Gamescom zichzelf graag in voorafgaande jaren. Met 350.000 bezoekers was het game-evenement met afstand de grootste ter wereld. Na twee jaren gedwongen corona-stilte wordt nu de balans opgemaakt: de bezoekers zijn er weer, de grote games ontbreken. Het illustreert een jaar waarin grote gamemakers worstelden om hun spellen op tijd af te krijgen. Maar het laat ook zien dat gamers zonder lockdowns hongeren naar afleiding. De iets kleinere gamebedrijven die wel vol voor gingen, genoten van de extra aandacht in de nog altijd stampvolle Koelnmesse. Aan de nieuwe rijzende ster Embracer Group, die veel middelgrote games maakt, was vrijwel niet te ontsnappen. Dochtermerk THQ Nordic slokte een kwart beurshal op met hun budgetversies van populaire genres als sci-fi actie (Outcast 2) en survival horror (Alone in the Dark). Verderop trok misdaadcomedy Saints Row van dochteronderneming Plaion  enorme rijen benieuwde consumenten.  Ook remakes van klassieke grote titels waren in trek in dit droge jaar, zoals de gepixelde scifi-thriller System Shock. Niet alleen Embracer profiteert. Wie op de beurs rondkeek, zag simulatiespellen als Farming Simulator, het kolderieke Goat Simulator 3, middeleeuwse strategiegames, en schattige spelletjes voor de hele familie in de woonkamer. Dat de game-industrie enorm veel verschillende games maakt is bekend, maar het was zelden zo duidelijk. Het werk van de kleinere gamemakers is vaak liever of creatiever. Zeker na het succes van katgame Stray lijken de schattige beestjes overal te zijn. Maak je tegenwoordig überhaupt een succesvolle game als je er geen hond in kan aaien? Neem Disney Dreamlight Valley: een ‘levenssimulatiegame’, die voor september in de planning staat. In deze game kun je koken, tuinieren, en je huis inrichten met je favoriete Disney-personages. En je maakt  alle beestjes die in de buurt rondlopen tam. Met spellen als Dreamlight Valley kon Microsoft, de enige gamegigant die wel breed aanwezig was, zijn nieuwe strategie etaleren. Het bedrijf lanceerde een offensief voor de cloudversie van zijn abonnementsdienst, die sinds kort op Samsung-tv’s te gebruiken is. Dankzij de app van Xbox start je nu zonder extra hardware een game op je televisie op alsof het een Netflixserie is – een gemak waarmee Xbox een nieuw publiek hoopt te creëren.  De stand van de Xbox-maker stond dan ook bol van de kleinere, creatievere projecten, met  als trekpleister de opvolger op de imposante middeleeuwse fantasygame A Plague Tale. Als Amicia de Rune probeer je in deze gameserie je broer te redden van een magische rattenplaag in de straten van het veertiende-eeuwse Frankrijk. Het was in 2019 een onverwacht succes, nu loopt de bezoeker elke honderd meter tegen het gezicht van Amicia aan. Wie zijn neus even achter de gesloten deuren van het zakelijke gedeelte van de beurs steekt, komt er al snel achter dat de stilte schijn is. Het zoemt er van de activiteit: gamemakers maken deals, tonen hun spellen aan investeerders, en speuren naar nieuwe werknemers. Het hart van gaming klopt als altijd. Vikings on Trampolines De Noorse game-ontwikkelaar D-Pad Studio bracht zijn culthit Owlboy pas na bijna tien jaar tijd uit, maar Vikings on Trampolines duurde nóg langer. Programmeur Jo-Remi Madsen wilde zijn zusje als kind een simpele game geven die ze samen konden spelen; dat werd dit, een partyspel waarin je een stuiterende viking met slechts één pook van je controller bestuurt. Hou de viking in de lucht met de trampoline, en probeer de andere spelers eraf te duwen - simpel concept dat in de praktijk ontzettend leuk speelt en onmiddellijk gelach inspireert. Speel je alleen, dan neem je het op tegen monsterlijke ballonnen. Isonzo Waarom is er eigenlijk zo weinig aandacht voor de Eerste Wereldoorlog? Dat vroegen de Nederlandse gamemakers van Blackmill Games zich al sinds hun jeugd af. Isonzo is voorlopig het meest ambitieuze deel in hun reeks historisch verantwoorde oorlogsspellen. Ditmaal staan soldaten in de rotsachtige loopgraven van Italië, en kijken op naar de Dolomieten. Niet alleen het - realistische - schieten staat centraal, maar ook alle tactische ingrepen om het schieten heen. Zoals altijd is elk detail zorgvuldig met historisch onderzoek onderbouwd, al blijft informatie over het Italiaanse front schaars, beamen de makers. Juist daarom is dit de game die Blackmill al jaren wilde maken.||https://www.nrc.nl//nieuws/2022/08/26/survivalhorror-en-schattige-beesten-op-stampvolle-gamescom-a4139976
2022-08-27||Opinie | Critici van Poetin   blijven welkom in Europa||Vlak voor de ontmanteling van de Sovjet-Unie in 1991 doceerde de Russische politicoloog Sergej Karaganov (1952) een semester aan de Rijksuniversiteit Groningen. Polemoloog Hylke Tromp had hem als gastdocent uitgenodigd. Zes jaar later mocht zijn pupil Timofei Bordatsjov (1973) een jaar studeren aan het Europacollege in Brugge. De jonge historicus haalde er een masterdiploma. In die optimistische jaren negentig ging het Nederlandse beleid ervan uit dat dit soort uitwisseling a priori goed was. Hoe meer Russen het stadhuis op de Dam in of Neeltje Jans konden bewonderen, des te meer zij de burgerlijke rechtsstaat zouden waarderen die deze wereldwonderen had voortgebracht. Het ‘vredesdividend’ van na de Koude Oorlog zou alleen maar win-win opleveren, was het idee. Hubert Smeets is historicus, journalist en Oost-Europa-expert.   Terug in Rusland ontpopten Karaganov en Bordatsjov zich een kwart eeuw later als harde ideologische ‘organische intellectuelen’ van het Poetin-regime. Ze wekten zelfs niet meer de schijn dat ze respect hadden voor de academische waarden van Groningen en Brugge. Zo zei Karaganov kort na de MH17-crash tegen NRC: „Europa is niet te vertrouwen en ook nog eens onmachtig. Met Oekraïne is het gedaan.” Bordatsjov had eerder dat jaar voorspeld dat Europa weinig zou doen tegen de Russische assertiviteit. Europese politici „haten het verantwoordelijkheid te moeten nemen”, voorzag hij in NRC. Bordatsjov stoomde door. Hij is nu programmadirecteur van de Valdai Club van president Poetin, een netwerk vergelijkbaar met de Bilderbergconferentie. Vergeet Europa, zegt hij tegen iedereen die het wil horen. Want Europa vindt „centen belangrijker” dan Russen, aldus Bordatsjov, en hecht juist geen belang  aan waarachtige „patronage”. Karaganov is met pensioen. Hij verheugt zich intussen op de derde Koude Oorlog, de eerste die Rusland nu wel kan winnen omdat het geen last meer heeft van communistische zelfbeperking. N=2. Is dat niet te weinig? Nee. Statistieken bevestigen de Werdegang van deze twee intellectuelen. Drie decennia reiservaring heeft de doorsnee niet tot Europa bekeerd. Integendeel, blijkt uit talrijke peilingen van onderzoeksbureau Levada. Elf maanden voordat het Kremlin zijn vernietigingsoorlog tegen Oekraïne ontketende, zei 70 procent zich geen Europeaan te voelen; slechts 27 procent voelde zich wel Europeaan. Pijnlijk detail is dat jonge Russen zich nog minder Europeaan voelen (23 procent) dan ouderen (31 procent).  De cijfers illustreren dat Russen zich de onvergelijkbare ‘unieke beschaving’ wanen die Poetin hen al decennia voorspiegelt. In de ex-koloniën van Rusland is de stemming anders. In het eveneens autoritair gewelddadig geregeerde Belarus, waar voor de laatste frauduleuze presidentsverkiezingen (2020) jaarlijks een miljoen burgers (10 procent der bevolking) de EU bezochten, leeft het Europese gedachtengoed veel meer. Hoe dan ook. Het argument dat Russen welkom moeten blijven omdat ze zo hun blik op de wereld zullen verruimen, is goedbedoelde onzin. Moeten de Russen dan maar worden gestraft voor het feit dat de ‘vriendschap der volkeren’, zoals het in communistische tijden heette, afgelopen decennia niet dichterbij is gekomen? Deze vraag is als een vicieuze cirkel. Althans zo ervaar ik het. ’s Ochtends prefereer ik iets anders dan ’s avonds, tegen middernacht is het antwoord van rond het middaguur weer verworpen. Vaak wordt het rondjesdraaien persoonlijk: wie wil ik Amsterdam nog wel laten zien en wie niet? De kameraad-historicus uit Moskou, die me tijdens de mislukte staatsgreep in 1991 het woord ‘berenziekte’ leerde toen de putschisten aan de schijterij bleken te zijn, en de collega-fotograaf, die met gevaar voor eigen leven voor NRC  heeft gewerkt, zouden een vijfjarig visum moeten krijgen. De kennis-aannemer, die dankzij aanbestedingen van de burgemeesters van Moskou een huis in Alicante kon kopen, kan best wachten. De paradox is dat die bouwondernemer dat niet hoeft, omdat hij door dat onroerend goed een Schengenvisum heeft. De eerste twee hebben zulke visa echter niet. Ze zitten daarom vast in Rusland, ook al hebben ze beiden voor geen millimeter bijgedragen aan het Poetin-regime. Opgesloten zijn in Rusland, dat herinnert aan het Sovjetbewind. Burgers hadden tot begin jaren negentig twee visa nodig voor Brugge of Groningen: een visum om de Benelux binnen te komen én een visum om de eigen Sovjet-Unie te verlaten. Dat uitreisvisum kreeg de Sovjetburger alleen als de geheime dienst KGB het goed vond. Wie onbetrouwbaar werd geacht – de massa – mocht niet uitreizen.  De Russische dichter Lev Rubinstein (1947), een loepzuivere criticus van het Poetin-regime, waarschuwt dat Rusland zich nog meer in zijn eigen wrok gaat wentelen als Europa nu ineens de deur dichtgooit. De ‘niet-uitreisbaren’ van toen worden dan ‘niet-inreisbaren’. Het idee dat dit „verbeeldingskracht, zoals in het geval van ons genie [de dichter Poesjkin – hs] juist stimuleert” is valse romantiek, schreef Rubinstein.  In Oekraïne worden ze doodmoe van Russische intellectuelen die onmiskenbaar vaak het slachtoffer zijn geweest van het Kremlinregime, maar die zich minder vaak afvragen wat ze zelf hebben gedaan om dit onheil te stoppen. Verwijzingen naar dichter Aleksandr Poesjkin schieten filosoof Volodymyr Jermolenko uit Kiev daarom in het verkeerde keelgat. Want was het negentiende-eeuwse ‘genie’ niet de auteur van het imperialistische gedicht Aan de lasteraars van Rusland, dat meteen na de invasie begin dit jaar ook werd ingezet om het vuur verder op te stoken? Ik snap hem. Ook wij kregen thuis in Nederland dit gedicht ter rechtvaardiging van de Russische strafexpeditie tegen de opstandige Slavische ‘broeders’ in Polen (1830-1831) toen per digitale post opgestuurd. Dat was niet bedoeld als l’art pour l’art, maar als waarschuwing: wees geen volksvijand in dit uur der vaderlandse waarheid. Maar het probleem blijft. De grenzen sluiten voor iedere Rus die zich niet verzet tegen het Russofascisme in het Kremlin, suggereert een vorm van collectieve schuld. Dat kan inderdaad averechts uitpakken. In horig Rusland betekent ‘wie zwijgt stemt toe’ iets anders dan in burgerlijk Nederland. De Oekraïense politicoloog Mykola Rjabtsjoek (1953) pleit daarom voor meer toegespitst visumbeleid dat, anders dan nu, niet is gestoeld op het juridisch o zo fraaie onschuldprincipe. Het praesumptio innocentiae geldt in het internationale grensverkeer namelijk niet. Verstrek alleen visa aan Russen die de vraag ‘hebt u ooit in het openbaar steun betuigd aan de speciale militaire operatie in Oekraïne, die door de VN is veroordeeld als een daad van agressie?’  negatief kunnen beantwoorden. Als Rusland zegt in gevecht te zijn met het ‘collectieve Westen’, dan heeft het Westen het recht „de bokken van de schapen te scheiden” en „gevaarlijke en vijandige vreemdelingen” te weigeren, aldus Rjabtsjoek. Dit idee van Rjabtsjoek snijdt hout. Er mist niettemin iets: een actievere benadering van die Russen die niet zwijgen, maar zich juist uitspreken en daarmee risico’s nemen. Die (minuscule) groep moet ook naar Nederland kunnen komen. Dat is geen eenvoudige klus, mede omdat Nederland door alle diplomatieke uitzettingen over en weer onvoldoende mensen op de consulaten in Moskou en St. Petersburg heeft om visumaanvragen te kunnen behandelen. Sinds eind april krijgen Russische burgers alleen nog maar op „zwaarwegende humanitaire gronden” een visum voor een kort verblijf. Het bureaucratisch argument is op zichzelf geen flauwekul, maar de formulering – vooral dat gewichtige maar lege woord ‘zwaarwegend’ – wekt achterdocht. Hopelijk is die argwaan onterecht. Daarom een concrete suggestie voor de regering. Verruim de faciliteiten van de consulaire posten, of open er desnoods een paar, in precies die steden waar Russen zonder voorafgaand visum heen kunnen: zoals in Kazachstan, Armenië, Azerbeidzjan, Georgië, Israël, Turkije, Montenegro, Noord-Macedonië, Servië en Belarus. Minister Hoekstra (Buitenlandse Zaken, CDA) heeft de komende weken wellicht tijd om na te denken over een meer fijnbesnaard visumbeleid.||https://www.nrc.nl//nieuws/2022/08/26/critici-van-poetin-blijven-welkom-in-europa-a4139959
2022-08-27||In het rijke maar corrupte Angola kan machtspartij MPLA doorregeren||De Angolese regeringspartij MPLA, al een halve eeuw aan de macht, heeft ondanks toenemende ontevredenheid onder de bevolking de  verkiezingen op het nippertje gewonnen, maar met een afgebrokkelde meerderheid. Angolezen verzetten zich al maanden met stakingen en groeiende steun voor oppositiepartijen tegen een politiek en economisch systeem dat de meeste burgers in armoede houdt en een kleine elite toegang geeft tot kapitaal, kansen en middelen.  MPLA won de woensdag gehouden verkiezingen met 51 procent, dat is tien procentpunt minder dan in 2017 en twintig punten minder dan in 2012. In de hoofdstad Luanda werd de regeringspartij weggevaagd door de oppositiepartij Unita en in het parlement raakte het MPLA zijn tweederde meerderheid kwijt. Angola, met zijn vruchtbare landbouwgronden en grote reserves aan olie en diamanten, is potentieel een van de rijkste staten van het continent. Maar buitengewoon grote corruptie, weinig ontwikkeling van de landbouwsector en steeds minder werk voor een uitdijende jonge bevolking, hebben het tot een land met een diep ontevreden bevolking gemaakt. Alle macht is geconcentreerd in het presidentiële paleis waar de herkozen president João Lourenço zetelt.  Zestig procent van de bevolking is onder 25 jaar. Die jongeren herinneren zich niet meer hoe het MPLA voor de onafhankelijkheid vocht tegen de Portugezen en na 1975 onder een links, marxistisch bewind tot de beste bondgenoten van de Sovjet-Unie behoorde. Na het einde van de Koude Oorlog ging het land nauwe relaties aan met China; het verkoopt het merendeel van zijn olie aan de Aziatische supermacht.  De MPLA bracht in 2002 vrede na een lange burgeroorlog waarin het rivaal Unita versloeg. Voor jongeren maken dergelijke historische verdiensten op het conto van de regeringspartij geen indruk op hun stemgedrag: zij stemden vooral op Adalberto Costa Junior, de charismatische Unita-leider. Lourenço nam op een golf van optimisme in 2017 de macht over van de 38 jaar lang heersende MPLA-leider José Eduardo dos Santos. Rond de familie Dos Santos was een patronagenetwerk gegroeid waarbinnen zijn dochters en zonen staatsbedrijven leidden en zich verrijkten met miljarden dollars. Zijn dochter Isabel is wel de rijkste vrouw van Afrika genoemd. Zo ongeliefd was Dos Santos geworden dat Lourenço zich onmiddellijk distantieerde van zijn voorganger en een anti-corruptiecampagne begon. Dat leverde hem aanvankelijk veel populariteit op, evenals  zijn beloften van economische hervormingen, privatiseringsprogramma’s, persvrijheid en bekwaam management. Maar de strijd van Lourenço tegen corruptie bleek vooral gericht tegen zijn voorganger: nog meer dan voorheen concentreerde hij  de macht in het presidentiële paleis met nieuwe patronagenetwerken en trad hard op tegen critici. Met de daling van de olieprijzen door corona  raakte de economie in crisis en onder druk van een grimmige sociale situatie lieten bij deze verkiezingen de Angolezen in toenemende hun afkeer blijken van het MPLA. Unita noemde de uitslag vrijdag frauduleus. ||https://www.nrc.nl//nieuws/2022/08/26/aloude-machtspartij-mpla-kan-door-maar-ziet-steun-afbrokkelen-in-angola-a4139957
2022-08-27||Een oer-Amsterdammer als Sem heeft maar twee baanopties: burgemeester of gids|| ‘Ik kan je wilde verhalen vertellen, man”, zegt Sem, gids bij Free Walking Tours in Amsterdam. „Ik raakte ooit bevriend met een toerist, voor ik het wist zat ik in een Turks all-inclusiveresort naar een Spaanse Elvis-imitator te kijken.” Harde lach: „Ik wil nooit meer wat anders doen.”  Sem is gids sinds 2016. Hij studeerde geschiedenis, maar „dat ligt allemaal in het verleden”. Een oer-Amsterdammer, geboren en getogen in Noord. „In de tijd dat je daar nog willekeurig op je bek werd geslagen.” Hij leest boeken over de geschiedenis van zijn stad en wil het woord ‘Feyenoord’ niet in de mond nemen. Kook je de geest van Amsterdam droog, dan krijg je Sem. Geen wonder: hij komt, naar eigen zeggen, „uit de langst in Amsterdam wonende familie”. Voor iemand wiens leven zo verbonden is met de stad zijn er twee baanopties: gids of burgemeester. Het werd gids. Fotograaf Simon Lenskens liep met drie Free Walking Tours mee. Foto Simon Lenskens
 Op het eerste gezicht tonen de foto’s bekende taferelen. Drukte op de Dam of een van de talloze Nutellawinkels. Als je beter kijkt zie je veel mooie details. De gidsen met paraplu’s tijdens de droogste dagen van het jaar – om hun groepen als vee mee bijeen te drijven. De toeristen die met een mengeling van argwaan en interesse diep in een bitterbal staren, alsof ze de moleculen proberen te ontwaren. Er zijn ook volop clichés. Free Walking Tours heeft naast de classic tour en de alternative tour (drugs en sekswerkers) ook een food tour: „eat your way through Amsterdam”. De gids met zijn Amsterdamshirt laat de Nederlandse menukaart zien. Poffertjes, bitterballen, en die blonde vrouw in eeuwenoude klederdracht die een haring eet. Sommige Nederlandse tradities worden uitvergroot. De gids zegt bij het pannenkoekenhuis: „Say it with me! We never eat pancakes for lunch!” Een (kennelijk) typisch Hollandse stelregel. Clichés zijn de goudader van de toerisme-industrie. Foto Simon Lenskens Deze tours zijn gratis. Gidsen werken voor fooien en schieten bij de food tour zelfs hapjes voor bij de plekken waarmee ze geen deals hebben. „Deze baan is gebaseerd op reciprociteit”, zegt Sem. Het voordeel is dat gidsen de vrijheid krijgen hun eigen rondleidingen vorm te geven. Sem: „Veel gidsen bekijken de ‘dansende huizen’ en maken allemaal dezelfde grapjes (‘de grachten zijn drie meter diep: een meter water, een meter modder, en daartussen een meter fietsen’).” Sem heeft een eigen stijl. Hij stelt zich voor als gids met ADHD en gaat alleen akkoord met foto’s als zijn kaaklijn daarop „zo strak is als die van een heroïnejunk”. Zijn zinnen zijn vrije associaties van een bijna postmoderne kwaliteit. Hij leert steeds nieuwe dingen over zijn stad en verwerkt ze in zijn rondleiding. Op een gegeven moment probeert hij een groep totaal verwarde toeristen uit te leggen wat ‘polderen’ is. Verzint hij weleens wat, om het leuk te houden? Bloedserieus: „Nee, dat hoeft niet in Amsterdam.” Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens Foto Simon Lenskens 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/26/er-waren-twee-opties-burgemeester-of-gids-a4139954
2022-08-27||In Californië moeten alle nieuwe auto&#8217;s vanaf 2035 emissievrij zijn||Dealers in de Amerikaanse staat Californië mogen per 2035 alleen nog nieuwe auto’s verkopen die emissievrij zijn. Daarmee hebben wetgevers in de staat donderdag ingestemd, zo meldt de Democratische gouverneur van Californië Gavin Newsom. De staat maakt 10 miljard dollar (10 miljard euro) vrij om de markt voor emissievrije auto’s te stimuleren. Met deze maatregelen wil Californië de uitstoot van schadelijke stoffen beperken en klimaatverandering tegengaan.  Per 2035 geldt een verbod op de verkoop van nieuwe auto’s, SUV’s en pick-up trucks die op benzine of diesel rijden, maar niet op het verkopen van tweedehands modellen of het besturen van de voertuigen. In de aanloop naar 2035 moet de verkoop van deze voertuigen al in stappen beperkt worden: in 2026 moet 35 procent van alle nieuwe auto’s emissievrij zijn en in 2030 zeker 68 procent. Gouverneur Newsom wil deze „routekaart” gebruiken om af te stappen van fossiele brandstoffen. „Dat is 915 miljoen olievaten aan uitstoot die onze gemeenschappen niet zal vervuilen.”  Wegvoertuigen zijn in Californië goed voor zo’n 40 procent van de uitstoot van broeikasgassen. Deze maatregel zal de uitstoot van deze gassen door voertuigen naar verwachting halveren tegen 2040. Met de 10 miljard dollar die Newsom in het plan investeert, wil hij het „voor alle Californiërs gemakkelijker en goedkoper” maken om elektrische auto’s te kopen. Naar verwachting zullen andere staten Californië volgen. Onder meer wetgevers in de staten Washington en Massachusetts hebben gezegd het Californische voorbeeld te willen volgen. ||https://www.nrc.nl//nieuws/2022/08/26/in-californie-moeten-alle-nieuwe-autos-vanaf-2035-emissievrij-zijn-a4139951
2022-08-27||PSV treft Arsenal in groepsfase Europa League, Feyenoord loot Lazio||PSV en Feyenoord kennen hun tegenstanders in de groepsfase van de Europa League. De club uit Eindhoven lootte vrijdag het Engelse Arsenal, Noorse FK Bodø/Glimt en FC Zürich uit Zwitserland. Feyenoord wacht duels met SS Lazio uit Italië, het Deense FC Midtjylland en Sturm Graz uit Oostenrijk. Met Arsenal treft PSV een tegenstander van formaat. De club uit Londen is het seizoen uitstekend begonnen en staat zonder nederlaag bovenaan in de Engelse Premier League. Afgelopen seizoen eindigde Arsenal als vijfde in de competitie. Bodø/Glimt werd de afgelopen twee jaar kampioen van Noorwegen en is de huidige nummer drie van de Noorse competitie, die nu 19 wedstrijden onderweg is. Ook FC Zürich werd vorig jaar kampioen, maar dit seizoen loopt het minder voortvarend voor de Zwitsers. Na vijf wedstrijden zonder overwinning staat de club onderaan in de Zwitserse Super League. Feyenoord staat dankzij de koppeling aan SS Lazio opnieuw een trip naar Rome te wachten. In 2015 beschadigden Feyenoord-fans rondom het Europa League-duel met AS Roma een historische fontein bij de Spaanse Trappen en kwam het tot confrontaties met de Romeinse politie. Afgelopen seizoen stond Feyenoord ook tegenover AS Roma in de finale van de Conference League, maar dat duel werd gespeeld in de Albanese hoofdstad Tirana.Met FC Midtjylland treffen de Rotterdammers verder de nummer twee van de Deense competitie van vorig seizoen, een positie die Sturm Graz ook behaalde in Oostenrijk.  AZ neemt het in de groepsfase van de Conference League op tegen Apollon Limassol, dat afgelopen seizoen kampioen van Cyprus werd, en Fussball Club Vaduz uit Liechtenstein. Vaduz speelt voor het eerst Europees voetbal, door onder meer het Oostenrijkse Rapid Wien te verslaan. De derde tegenstander in de groep is het Oekraïense SC Dnipro-1. Het team speelt zijn wedstrijden in Slowakije vanwege de oorlog in Oekraïne.  In de andere poules werd het Manchester United van trainer Erik ten Hag gekoppeld aan Real Sociedad (Spanje), Sheriff Tiraspol (Moldavië) en Omonia Nicosia (Cyprus) en speelt Conference League-winnaar AS Roma tegen Ludogorets (Bulgarije), Real Betis (Spanje) en HJK Helsinki (Finland). De eerste speelronde staat op donderdag 8 september gepland, daarna wordt ook gespeeld op 15 september, 6 oktober, 13 oktober, 27 oktober en 3 november.||https://www.nrc.nl//nieuws/2022/08/26/psv-treft-arsenal-in-groepsfase-europa-league-feyenoord-loot-lazio-a4139949
2022-08-27||Terug naar de maan, na een halve eeuw afwezigheid||Na precies 50 jaar staat er eindelijk weer een maanraket op het lanceerplatform in Kennedy Space Center, Florida. Komende maandag, rond 14.30 Nederlandse tijd, stijgt de 98 meter hoge SLS-raket op naar de maan. De Artemis 1-missie is de eerste van een reeks die voor het eerst sinds 1972 weer mensen naar de maan moet brengen. Deze keer zullen de stoelen nog bezet zijn door testpoppen. Opvolger Artemis 2, geplande lancering 2024, zal bemenst zijn. De vier astronauten – drie Amerikanen en een Canadees – zullen een baan om de maan vliegen. Pas de volgende missie, Artemis 3, zal twee astronauten op de maan afleveren. Daarbij zal ook een Amerikaanse vrouw zijn en de eerste persoon van kleur op de maan.  Vorige week  maakte NASA de mogelijke landingsplaatsen bekend: dertien gebieden rond de zuidpool van de maan. Die gebieden zijn wetenschappelijk en logistiek interessant omdat er mogelijk waterijs verborgen is in de eeuwig beschaduwde kraters: onderwerp van onderzoek én bron voor drinkwater en raketbrandstof. De lancering begint met een raket van 2.500 ton In de drie geplande Artemis-vluchten daarna zullen er meer maanwandelaars landen, en wordt er gebouwd aan de Lunar Gateway, een ruimtestation in een baan om de maan. Daarbij zullen voor het eerst ook Europese astronauten zijn, want ook de Europese ruimtevaartorganisatie ESA neemt deel aan het Artemis-programma. „Wij hebben de ESM, de European Service Module, ontworpen en gebouwd”, zegt Philippe Berthe, projectmanager bij ESA. ESM is de cilindervormige module onder de Orion-capsule, die de astronauten voorziet van water, lucht, stroom, bijsturing en voortstuwing. „Op de lanceerdag zijn we bij de flight readiness review, tien minuten voor de final countdown”, zegt Berthe. Dan geven alle teams van alle deelonderdelen van SLS hun go/no-go-eindoordeel. Na de lancering begeleiden de Europese ingenieurs hun ruimteschip op de vlucht van 42 dagen. Er is een team van twee personen in Amerika, in direct contact met NASA, en een team van tientallen ingenieurs in Estec, het test-  en ontwikkelcentrum van ESA in Noordwijk, feitelijk de Europese mission control. „Het ontwerpen en bouwen van ESM is gebaseerd op de ervaring die we hebben opgedaan bij ATV”, zegt Berthe. Die Automatic Transfer Vehicle was een ruimtevrachtschip dat goederen, voedsel en wetenschappelijke experimenten naar internationaal ruimtestation ISS bracht. „Het ESM-ontwerp was helemaal nieuw, maar we hebben wel voortgebouwd op hetzelfde team met dezelfde ontwerpfilosofie. Ook waren we al gewend om intensief met NASA samen te werken.” De lancering begint met een raket van 2.500 ton. Twee minuten na de lancering worden de opgebruikte booster-zijraketten afgeworpen, en na acht minuten is ook de hoofdtrap opgebrand. In een baan om de aarde ontbrandt dan de tweede rakettrap voor 20 minuten, die Orion-ESM op koers zet naar de maan. De baan die Orion om de maan volgt is nooit eerder vertoond, zegt Berthe. „Het is een directe retrograde baan, waarbij de draairichting ingaat tegen die van de maan.” Bij de maan krijgt Orion een gravity assist, een duikvlucht die op 97 kilometer langs het oppervlak scheert en genoeg snelheid oplevert voor een baan die 40.000 kilometer achter de maan langs voert. „Vanuit die baan heb je gemakkelijk toegang tot alle punten op het maanoppervlak en bovendien is de aarde continu in zicht, dus ook in radiocontact”, zegt Berthe. Daar voltooit Orion twee rondjes om de maan, om vervolgens via een tweede gravity assist weer koers te zetten naar de aarde. „Er zijn vijf mijlpalen tijdens de vlucht”, zegt Berthe. „De eerste is het uitklappen van de zonnepanelen. Daarna zijn er vier belangrijke boosts, waarbij de raketmotoren de koers veranderen. Omdat de boosts een flinke schok opleveren, worden de zonnepanelen tijdelijk naar voren geklapt, zodat ze niet afbreken.” „De laatste boost is de spannendste”, zegt Berthe. Daarbij wordt Orion-ESM na 42 dagen op koers gezet voor de vurige terugkeer in de aardatmosfeer, met mach 32, ofwel 32 keer de geluidssnelheid: zo’n 40.000 kilometer per uur. „De Space Shuttle keerde terug met mach 25, en Apollo met mach 32. Daar zitten wij iets boven.” De aanvlieghoek moet heel precies zijn: te steil naar beneden, en het ruimteschip verbrandt. Niet steil genoeg, en Orion kan als een gekeilde steen wegkaatsen, terug het heelal in. Orion koppelt los van de ESM, om alleen terug te vallen. Dan bereikt het hitteschild temperaturen van 2.800°C. Orion landt onder drie parachutes in de Stille Oceaan, niet ver van San Diego. Het Artemis-programma heeft een lange en kronkelige aanloop gehad. Na het verongelukken van Space Shuttle Columbia in 2003 werd duidelijk dat het ruimteveer te duur en te gevaarlijk was. De Amerikaanse president George W. Bush gaf NASA opdracht een nieuw deep space-programma te ontwikkelen. Dit Constellation-programma kreeg al snel forse problemen. Na één testlancering van de potlooddunne Ares I-raket in 2009 werd het opgedoekt. Wel werd de deels ontwikkelde Orion-capsule gespaard, die in 2014 een eerste testvlucht maakte. Space Shuttle-onderdelen zoals raketmotoren en boosteromhullingen werden overgeheveld naar het Space Launch System (SLS), een gigantische raket van de oude stempel: niet herbruikbaar, gebouwd met beproefde (ofwel ouderwetse) technologie. Ook SLS liep vertragingen en budgetoverschrijdingen op. Niet alleen de raketten, ook de bestemmingen wisselden. Het Constellation-programma had een bemande terugkeer naar de maan voor ogen, om daarna mogelijk mensen naar Mars te brengen. Onder Barack Obama veranderde dat in een bemenste missie naar Mars, voorafgegaan door een missie om een planetoïde naar een baan om de aarde te halen. Donald Trump maakte de maan weer het einddoel. Na de testvlucht Artemis 1 en de flyby Artemis 2, wordt het logistiek ingewikkeld bij Artemis 3, de nieuwe maanlanding. De Orion-capsule brengt vier astronauten naar een baan om de maan. Daar stappen er twee over op een eerder gelanceerde Starship HLS (Human Landing System), een raket die moet afdalen bij de maan-zuidpool (en weer opstijgen voor de terugreis). Starship HLS is een bemenste versie van Starship, de herbruikbare raket die ruimtevaartbedrijf SpaceX ontwikkelt. Starship moet zijn eerste testvlucht naar een baan om de aarde nog maken. Voor Artemis 3 moet HLS bijtanken, dus moet er eerst ook nog een Starship-brandstofdepot naar een baan om de aarde gelanceerd worden. En dat moet weer gevuld worden met hulp van nóg enkele Starship-vluchten. Alsof dat nog niet ingewikkeld genoeg is, werken NASA, ESA en hun Japanse en Canadese collega-agentschappen ook aan de Lunar Gateway, een ruimtestation in een baan om de maan dat tijdelijk bewoond kan worden, als uitvalsbasis voor maanlandingen. Vluchten vanaf Artemis 4 dienen om Gateway verder uit te bouwen, en vandaar naar de maan heen en weer te reizen. Maar dan spreken we op zijn allervroegst over 2026, in een sector waar uitstel en het veranderen van plannen meer regel dan uitzondering is. Eerst moet SLS’s debuutvlucht maar eens slagen. „Het is allemaal al eens eerder gedaan, maar het blijft een uitdaging”, zegt Berthe, „we moeten ook van deze vlucht echt nog heel veel leren.” Waarom gaan we na een halve eeuw terug naar de maan? De maanrace van de jaren zestig was een wedloop met de Sovjet-Unie. Maar deze keer is het, in de woorden van NASA, de bedoeling „een menselijke aanwezigheid voor de langere termijn” op de maan te vestigen. Er zijn zelfs plannen voor een permanent bemande maanbasis. Het meest genoemde doel is daarbij wetenschappelijk onderzoek: de geologische oorsprong van de maan is nog niet helemaal duidelijk, en de sporen van 4,5 miljard jaar zonnestelselgeschiedenis zijn er goed bewaard gebleven. Toch is status opnieuw een factor. Ook China heeft bemenste maanreizen aangekondigd, na een reeks succesvolle onbemande missies en de bouw van een ruimtestation. Tegen 2035 wil China met Rusland een permanent bewoonde maanbasis gebouwd hebben. Dan de mogelijkheid van mijnbouw. Niet alleen voor ijzer en magnesium, maar ook winbare zeldzame aardmetalen. En helium-3, dat mogelijk bruikbaar wordt voor kernfusie. Maar daarnaast is een maanprogramma ook een mooie combinatie van internationale samenwerking en legitieme staatssteun. Het ISS loopt op zijn einde, en Artemis is een geschikt project voor de ruimtevaartindustrieën van Canada, Europa en Japan (die overigens inmiddels ook zonder overheidsopdrachten goede zaken doen). Correctie (maandag 29 augustus 2022): In een eerdere versie stond per abuis de lanceertijd verkeerd vermeld. Dat is hierboven aangepast. In een van de grafieken stond stikstof waar dat zuurstof moet staan. Ook dat is aangepast.||https://www.nrc.nl//nieuws/2022/08/26/terug-naar-de-maan-na-een-halve-eeuw-afwezigheid-a4139952
2022-08-27||Opinie | Winnetou is  de ideale mens||Uitgeverij Meulenhoff Boekerij heeft  met onmiddellijke ingang de boeken van Karl May met de indiaanse held Winnetou uit de handel genomen. Ze volgt daarin de Duitse uitgeverij Ravensburger Verlag die, na kritiek van activisten op het ‘geromantiseerde’ en ‘clichématige’ beeld van de inwoners van Noord-Amerika, Mays Winnetou-boeken onverenigbaar achtte met haar strijd voor  diversiteit en tegen culturele toe-eigening. „Het was nooit onze bedoeling met deze titels de gevoelens van anderen te kwetsen.” Ger Groot is schrijver en filosoof.  Over gekwetstheid valt moeilijk te twisten, want gevoelens zijn nu eenmaal alleen toegankelijk voor wie hen zelf koestert. Of ze terecht zijn, is een andere zaak – en daarover zou het moeten gaan. Is het Wilde Westen dat May beschrijft ‘geromantiseerd’? Ongetwijfeld, want dat is precies wat er in elke roman gebeurt. De werkelijkheid wordt er enigszins in geordend opdat ze vervolgens nog altijd een stuk ingewikkelder blijkt dan de échte vooroordelen van de lezers zouden willen.  Wat waren die in het derde kwart van de 19de eeuw, toen May zijn boeken schreef? Racisme en de overtuiging dat er tussen verschillend gekleurde mensen moreel en cultureel een duidelijk ‘hoger’ en ‘lager’ was, waren nog pasmunt. May keerde zich daar met niet aflatende ijver tegen. Bij monde van zijn alter-ego Old Shatterhand verklaart hij onomwonden „dat ik geen ras voor beter dan een ander houd, want er zijn bij alle volken en in alle landen goede en ook slechte mensen”. Mays verhalen bevestigen dat. Hoe ‘clichématig’ zijn indianenbeeld volgens zijn critici ook zou zijn, May beschrijft de verschillende indianenstammen als duidelijk verschillend, en – veel belangrijker nog – ook de individuen bestrijken alle nuances van de morele regenboog. Zijn leven lang werd May bestreden  door de pilaarbijters van zijn tijd Aan de zijde der blanken is dat niet anders, maar als May érgens zijn vitriool laat vloeien dan is het hier. „Wat een verschil tussen mijn witte metgezellen en deze door hen verachte indianen!” schrijft hij. Vrijwel onvoorwaardelijk neemt hij het voor de laatsten op. „Het land dat ze bewoonden was ontegenzeglijk van hen, het werd hun afgenomen. [...] Als de roodhuiden opkwamen voor hun rechten, werd dat beantwoord met kruit en kogels...”  Fel keert May zich tegen het Amerikaans racisme en de Klu Klux Klan en (in zijn verhalen in de Arabische wereld) de daar nog altijd welig tierende slavenhandel. Even onbarmhartig geselt hij de natuurvernietiging die de Europeanen in Amerika aanrichten. „Als de buffalo nu uitgestorven is, dan is dat alleen de schuld van de blanke.” Op al deze gebieden was Karl May zijn tijd ver vooruit. En Winnetou? Wanneer deze Old Shatterhand ontmoet, heeft hij het gedicht Hiawatha van Longfellow in de hand. De ‘wilde’ doet met het lezen van deze door May zelf zeer bewonderde auteur cultureel niet onder voor de Europeaan. Winnetou is uiteindelijk Mays grootste held: de mens zoals hij bedoeld is te zijn. Een cliché, ja misschien, maar dat zijn nu eenmaal alle helden: stempelfiguren (dat betekent ‘cliché’) die de lezer ter navolging worden voorgehouden.  Is dat ‘culturele toe-eigening’? Eerder is het een hardnekkig geloof in de menselijke gelijkheid. Dat betekent géén pleidooi voor culturele gelijkschakeling, maar betekent wel dat alleen op grond dáárvan een vreedzaam bestaan tussen alle volkeren mogelijk is. May zelf noemde dat ‘christendom’; het zelfgebrouwen amalgaam dat hij daaronder verstond komt nog het dichtst in de buurt van wat wij ‘humanisme’ noemen. Dat is óók de grondslag van de kritiek die Karl Mays boeken nu uit de boekhandel verdrongen hebben. Noem het wrange ironie. Of erger: de onwil de eigen afkomst en geschiedenis te willen kennen. Als Mays verdienste als schrijver érgens ligt, dan is dat niet in zijn stijl, de originaliteit van zijn plots of de diepte van zijn filosofisch-theologische bespiegelingen. Het bestaat in zijn creatie van een cultureel icoon dat collectief cultureel erfgoed geworden is: het personage ‘Winnetou’ bij May is de ideale mens: geen blanke, geen Europeaan, geen ariër. Hij is iemand die uitdrukkelijk niet was zoals zijn lezers waren, zoals ook de werelden die May in zijn imaginaire reisverhalen beschreef anders waren dan zijn lezers zich ooit hadden kunnen voorstellen. Hij opende hun de ogen voor juist die diversiteit van de wereld uit naam waarvan zijn critici nu tegen hem te hoop lopen. Het zou hem zelf niet verbaasd hebben. Zijn leven lang werd hij bestreden door de pilaarbijters van zijn tijd, die hem ook toen al hun gekwetstheid in het gezicht wierpen. Twee jaar geleden bracht de kleine uitgeverij IJzer weliswaar een nieuwe vertaling uit van ‘Winnetou’, het eerste deel van de cyclus. Toch  zou men May standvastiger uitgevers toewensen dan hem nu ten deel zijn gevallen. Terwijl Salman Rushdie nog in het ziekenhuis ligt omdat ook over zijn werk mensen ‘gekwetst’ zijn, laten Meulenhoff en Ravensburger Verlag zien dat hun ontzetting daarover weinig zoden aan de dijk zet. Wat is erger, hun morele wankelmoedigheid of hun kennelijke onbegrip van wat literatuur eigenlijk is en wil? ||https://www.nrc.nl//nieuws/2022/08/26/winnetou-is-de-ideale-mens-a4139950
2022-08-27||Het Bittere Kruid  en de meesterzet van het CPNB||De literatuur vergrijst. En de stichting CPNB, voor de ‘collectieve propaganda van het Nederlandse boek’, kwam vorige week met een oplossing: meer BookTok (korte filmpjes op TikTok waarin jongeren vertellen wat ze lezen) en minder Marga Minco (102). „Als je niet veel leest en je moet Het bittere kruid gaan lezen, dan worden al je vooroordelen over lezen bevestigd. Dan wordt vrij vakkundig het leesplezier eruit geramd,” legde de directeur van de CPNB, Eveline Aendekerk, aan de NOS uit.  Het klinkt wat cru om een van de mooiste kronieken over de bezetting, de lotgevallen van een gezin waarvan een dochter alleen overblijft nadat de rest van haar gezin is vermoord tijdens de Holocaust, weg te zetten als een boek dat er niet in slaagt ‘leesplezier’ teweeg te brengen. Vanaf de openingszin – „Het begon op een dag dat mijn vader zei: ‘We gaan eens kijken of iedereen er weer is’” – is duidelijk dat dit boek mikt op het hart en het geweten, en niet op de vlotte leeservaring. De manier waarop het verhaal verteld wordt doet ook nog eens geen moment ouderwets aan, ook al verscheen het boek in 1957. Dat is te danken aan de stijl van Minco: observerend en kaal, geen woord te veel zoals dat heet – iets waarvoor we mannelijke auteurs als Willem Elsschot, Nescio, A. Alberts en F.B. Hotz altijd nadrukkelijk prijzen. Het slot is nog steeds een stomp in de maag, zeker in de wetenschap dat er, toen het boek verscheen,  nog weinig aandacht was voor wat de Nederlandse Joden was aangedaan. Maar is het nog wel nodig om uit te leggen dat Minco’s debuut indrukwekkend is? Het is al vaak gedaan, de afgelopen week ook weer door docenten Nederlands die erop wezen dat Het bittere kruid ideale lectuur is voor wie leerlingen iets wil bijbrengen over empathie, geschiedenis en het hernieuwde gevaar van oprukkend extreemrechts. De CPNB heeft zo  een geraffineerde reclamecampagne opgezet En daarom is Aendekerks opmerking een zegen. De CNPB werkt sinds enkele jaren vanuit de overtuiging dat een kookboek evenveel propaganda toebedeeld moet krijgen als een literaire klassieker, alle boeken zijn bij hen gelijk. Vanuit dat pragmatisme  blijkt een ogenschijnlijk onhandige opmerking nu een meesterlijk staaltje omgekeerde psychologie. Want opeens is er hernieuwde vraag naar het boek: antiquariaat Colette in Den Haag gaf elke jonge lezer die naar die winkel kwam zelfs een gratis exemplaar mee. Ellen Deckwitz schreef donderdag in deze krant dat ze onmiddellijk enkele exemplaren had gekocht voor haar neven. En een bevriende collega zei tegen haar: „Had ze maar over míjn boek gezegd dat het het leesplezier van jongeren zou verpesten, dan had ik nu een herdruk.” De CPNB heeft in feite een geraffineerde reclamecampagne opgezet (en dat terwijl geld en cultuur een moeizame combinatie zijn) om de tijdgeest het hoofd te bieden met een van de klassiekers uit onze literatuur. Voor de vorm kwam Aendekerk nog wel met excuses waarin ze zich niet zozeer verontschuldigde voor de belediging aan het boek (ze typeerde Het bittere kruid nietszeggend met: „Een historisch, belangwekkend en nog steeds actueel boek binnen de Nederlandse literatuur”), maar ze stelde vast dat het „verstandiger geweest was daarbij geen concreet voorbeeld te noemen.” Gelukkig maar dat ze dat wel heeft gedaan. Wat een generaliserende opmerking van de Nederlandse letteren had kunnen zijn, is nu een staaltje guerrilla-marketing van de eerste orde, en daarmee een meesterzet van de CPNB. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/08/26/het-bittere-kruid-en-de-meesterzet-van-het-cpnb-a4139948
2022-08-27||Quan keek naar zijn tuin en zag dat alles anders moest||Het waren vooral de afstanden waar Quan Le (44) aan moest wennen. In zijn oude appartement in Rotterdam had hij alles bij de hand: wc, keuken, woonkamer, Frans balkon. Maar hier, in het nieuwe huis in Putten, moet hij zelfs voor de krant naar buiten: iedere ochtend een tocht over het erf, langs de twee auto’s, de potten hortensia’s en geraniums en het kleine bos, om ten slotte bij de poort de krant uit de brievenbus te halen. En dan moet hij ook nog terug.    Maar afspraak is afspraak. Híj́ ging werken in het ziekenhuis in Harderwijk, zíj́ ging met hem mee op voorwaarde dat zij haar twee paarden aan huis kon houden. En dus kochten Quan en zijn vriendin negen jaar geleden een vrijstaand huis omringd door een tuin van circa 18.000 m2, met een eigen weiland, bos, tuinhuis en stallen voor de paarden.   In het begin wilde Quan die grote tuin opgeruimd hebben, net als bij de buren. Met een bosmaaier maaide hij de jonge scheuten in het bos en in de herfst kon hij dagen bladblazen. Het verwaarloosde weiland aan de noordzijde van hun erf spoot hij plat om het vervolgens om te ploegen en er een strak groene grasweide op aan te leggen.   De tuin reageerde op eigen wijze op de inspanningen van zijn nieuwe beheerder De tuin reageerde op eigen wijze op de inspanningen van zijn nieuwe beheerder. De dag na het bladblazen lag er altijd weer een verse lading bladeren voor Quan klaar en in het kleine bos kwamen na zo’n grote maaibeurt juist extra veel scheuten op. De paarden, die gretig van dat verse groene gras aten, werden dik en kregen last van hun hoeven.   Foto Annabel Oosteweeghel  Quan keek naar zijn tuin en zag in dat het anders moest. Hij kocht boeken, struinde het internet af en leerde gaandeweg over natuurlijk tuinieren. Met als resultaat dat Quan de boel nu vooral met rust laat. De scheuten in het kleine bos, de paddenstoelen, de brandnetels: hij laat het allemaal staan. Zelfs de bomen die op dit moment door de droogte afsterven: ze liggen in stukken op de grond om te verteren. In de herfst blaast Quan nog wel met de bladblazer, maar alleen die bladeren die op het grind en de parkeerplaats liggen. En het weiland, dat Quan zo effen groen wilde hebben, staat inmiddels weer vol met zuring, boterbloem en kleefkruid, zodat de paarden een gevarieerde maaltijd binnenkrijgen.      Alleen een robotmaaier doet iedere dag trouw zijn werk om het gazon rondom het huis bij te houden. Maar ook hier houdt de maaier acht tot tien centimeter aan, lang genoeg om klaver, weegbree en madelief te beschermen. Het verwilderde stuk dat achter het tuinhuis ligt, blijft helemaal gespaard. Het gras staat er kniehoog en er groeien scheuten van eiken, hazelaar, hibiscus en kers in. De grond blijft ondanks het warme weer vochtig.  Quan en zijn tuin staan weer op goede voet. Iedere dag, voordat hij naar zijn werk gaat, kuiert hij met zijn honden over het erf om daarna de poort te openen voor een lange wandeling over de heide.  
Nieuwsbrief
		NRC De Wilde Tuin
	 
		Blijf op de hoogte van ons crowdsourcing project De Wilde Tuin
	||https://www.nrc.nl//nieuws/2022/08/26/quan-keek-naar-zijn-tuin-en-zag-dat-alles-anders-moest-a4139947
2022-08-27||Opinie | Hou op radicalisme als probleem te zien||De hitte van deze zomer lag niet alleen aan het weer: met hun protesten hebben boeren voor een hete actiezomer gezorgd. Ondanks dat radicale boeren de afgelopen maanden regelmatig flink over de schreef gingen – onder meer door het bedreigen en thuis bezoeken van politici en het blokkeren van snelwegen – is er vanuit de politiek veel begrip voor de onderliggende onvrede over de stikstofplannen, die de boeren rauw op het dak vielen nadat het dossier jarenlang vooruit was geschoven. Hoewel activisten, terecht, vervolgd worden voor onder meer het dumpen van afval op snelwegen, zijn boerenorganisaties, ook radicale, uitgenodigd om met de regering aan tafel te gaan zitten.  Willemijn Verkoren is universitair hoofddocent conflictstudies aan de Radboud Universiteit. Zij schreef het boek:  Uit de terreurspiraal: een nieuw perspectief op terrorisme. Zonder te accepteren dat acties de wet overschreden is radicalisme onder boeren dus serieus genomen als politiek signaal. Wat een verschil met hoe Nederland met andere radicale geluiden omgaat: die worden als gevaar bestempeld, gecriminaliseerd en bestreden – zelfs als er geen strafbare feiten gepleegd worden.  Neem de perikelen rondom de Nationaal Coördinator Terrorismebestrijding en Veiligheid (NCTV). Afgelopen juni tikte de Tweede Kamer de minister van Justitie en Veiligheid op de vingers om activiteiten van deze club. De NCTV hield activisten, religieuze leiders en politici online in de gaten om potentiële bedreigingen in kaart te brengen.  Nadat dit vorig jaar via NRC naar buiten was gekomen bleek al snel dat hier geen wettelijke basis voor was. Hierop stopte de NCTV met het online volgen van personen, maar kondigde de minister aan een wet aan die zou zorgen dat de NCTV de praktijk kon hervatten.  Hoewel het er eerder op leek dat de wet op een meerderheid kon rekenen, was de Kamer nu bijna collectief tegen. Dit kwam doordat recent naar buiten was gekomen dat de NCTV Kamerleden van BIJ1, Denk, FVD en PVV in de gaten had gehouden en zorgen richting gemeenten had geuit over de ‘polariserende’ invloed van die partijen. Zo werd Denk een spreekbuis voor moslimfundamentalisme genoemd en droeg de PVV volgens de NCTV bij aan radicalisering. Nu sloot Den Haag de rijen, want met het inzetten van de bevoegdheden van de minister van Justitie en Veiligheid tegen parlementariërs was een rode lijn overschreden. Een grote meerderheid van de Kamer vindt nu dat voor de NCTV geen rol is weggelegd in het  online volgen van burgers. Daar hebben we de inlichtingendiensten voor, met alle waarborgen en toezicht die deze diensten kennen.  Het is goed dat minister en NCTV in deze kwestie terecht zijn gewezen. Echter, het probleem gaat dieper dan alleen de bevoegdheden van de NCTV. Kijk maar naar de recente berichtgeving over hoe gemeenten de wet overschrijden in hun aanpak van radicalisering en onthullingen over onschuldige personen die op terroristenlijsten belanden – buiten hun weten om, en zonder mogelijkheden om eraf te komen. Ook de omstreden moskee-onderzoeken passen in het plaatje, net als de activiteiten van banken die, aangemoedigd door de overheid, het uitgavenpatroon van moslimorganisaties in de gaten houden ter voorkoming van terrorismefinanciering.  Er speelt een fundamentele kwestie, en die gaat over de plek van radicaal gedachtegoed in onze democratie. Radicale denkbeelden zijn van alle tijden. Ze zijn soms nodig om maatschappelijke vooruitgang te bewerkstelligen. Zo was het idee dat vrouwen het kiesrecht moesten krijgen ooit radicaal, net als het willen afschaffen van de slavernij en het willen invoeren van de veertigurige werkweek. Een belangrijke functie van een democratisch bestel is dat meningen, radicaal of niet, uitgewisseld kunnen worden in het publieke en politieke debat. Democratie is daarmee een manier om conflicten vreedzaam uit te vechten. Zolang men geen geweld gebruikt om de idealen te realiseren, en hier ook niet toe oproept, is er met radicalisme niets mis.  De laatste jaren is het beeld van radicalisme echter gekanteld: de overheid is het steeds meer als gevaarlijk gaan zien. Uit angst voor terrorisme wil men zo vroeg mogelijk kunnen ingrijpen bij ‘radicaliserende’ burgers – dus nog voordat ze geweld plegen of ook maar voorbereiden. Niet een neiging tot geweld, maar een radicale opvatting kan al reden geven tot overheidsinterventie, van online gevolgd worden tot het opleggen van een contact- of gebiedsverbod.  Maar hoe breder het net wordt uitgegooid, hoe groter de kans dat mensen onterecht maatregelen opgelegd krijgen. Dit doet het vertrouwen in de overheid geen goed – kijk maar naar de reacties van moskee-bestuurders op de onthulde undercoveronderzoeken – en kan juist bijdragen aan radicalisering. Bovendien: wie is de overheid om te bepalen wat radicaal gedachtegoed is, en welke meningen in Nederland thuishoren? Wat wel en niet als radicaal en ongewenst wordt gezien, hangt immers af van je politieke opvattingen. Een extreem voorbeeld: in het Verenigd Koninkrijk werd een tiener doorverwezen naar een deradicaliseringsprogramma omdat hij een button met Free Palestine op zijn rugzak had. Nog even los van hoe radicaal de mening van deze jongen was: op deze manier worden onwelgevallige meningen weggezet als symptomen van radicalisering. Ze worden gecriminaliseerd en buiten het politieke debat geplaatst. Al even problematisch is de aanname dat radicaal gedachtegoed een voorportaal is van geweld. Dat idee strookt niet met wat we weten over radicalisme en terrorisme. Mensen met radicale ideeën blijven meestal geweldloos, terwijl daders van terroristisch geweld andersom niet altijd radicaal gedachtegoed aanhangen. Terroristen worden niet puur door ideologie gedreven, maar door een complexe mix van persoonlijke, sociale en politieke drijfveren. Tussen bijvoorbeeld extreem-rechtse en jihadistische geweldplegers zijn er meer overeenkomsten dan verschillen.  Historisch gezien bestaat er dan ook geen simpel verband tussen radicale protestbewegingen en terrorisme. Vaak gingen activisten pas over tot geweld nadat de overheid hard had gereageerd op de protestbeweging. Zo werd in Duitsland de gewelddadige Rote Armee Fraktion (RAF) opgericht als reactie op hard overheidsingrijpen tegen radicaal-linkse demonstranten.  Juist wanneer opvattingen worden onderdrukt, of buiten de gevestigde orde geplaatst, kiezen sommige mensen dus voor extremisme en geweld. Het gaat daarbij overigens wel altijd om een zeer kleine minderheid van de bredere beweging. Na hun overgang van activisme naar terrorisme trekken groepen zoals de RAF vervolgens veel nieuwe leden aan: figuren die van zichzelf niet ideologisch gedreven zijn maar zich aangetrokken voelen tot geweld. Vaak zijn dit mensen met criminele antecedenten.  In reactie op de RAF nam Duitsland in de jaren zeventig allerlei nieuwe wetten aan om niet alleen geweldplegers, maar ook sympathisanten en vreedzame activisten aan te pakken. Het leidde tot polarisatie en hielp de RAF om de overheid als onderdrukker af te schilderen, die alleen vatbaar zou zijn voor geweld. Nederland, waar in die periode ook extreem-linkse aanslagen plaatsvonden, koos er juist voor om terughoudend te reageren en geen nieuwe wetten aan te nemen. Het wilde ‘Duitse toestanden’ voorkomen en, in de woorden van NRC-columnist Henk Hofland, geen ‘loerdersstaat’ worden. Ook was men ervan overtuigd dat een harde reactie terroristen alleen maar in de kaart zou spelen. Wat ook een rol speelde was dat extreem-linkse – soms zelfs ronduit anti-democratische – opvattingen goed in het politieke en publieke debat vertegenwoordigd waren via invloedrijke intellectuelen en de CPN. Zoals vandaag de dag de boeren ook goed vertegenwoordigd zijn in de politiek.  Extreem-rechts geweld komt het meest voor in landen die geen invloedrijke anti-immigratiepartijen hebben  Interessant is de conclusie uit vergelijkend onderzoek naar die periode: waar vergaande maatregelen in andere landen tot escalatie leidden, nam het geweld in Nederland juist af. Een lid van de Rode Jeugd, een groepering die in de jaren zeventig aanslagen in ons land pleegde, zei hierover later in een interview: „Terugredenerend heeft het liberale van die samenleving de doorslag gegeven om te zeggen: ik kap ermee. Je was almaar bezig die maatschappij te bestrijden. Als die dan zo liberaal reageert, dan houdt het op.”   Onderzoek naar hedendaags extreem-rechts geweld in Europa laat een vergelijkbaar beeld zien: zulk geweld komt het meest voor in landen die geen invloedrijke anti-immigratiepartijen hebben en waar in het publieke debat weinig ruimte is voor radicaal-rechtse geluiden.  Het is dus juist goed voor de democratie wanneer groepen die zich maatschappelijk buitengesloten voelen, een politieke stem vinden. Dit stelt hen in staat om te participeren in de samenleving in plaats van zich daarvan af te keren. Wanneer mensen het idee krijgen hun mening niet vrij te mogen uiten, kunnen zij daarentegen het idee krijgen dat geweld de enige mogelijkheid is.  Onderzoek naar deradicalisering heeft laten zien dat de meest kansrijke manier om mensen met extreme opvattingen tot andere gedachten te brengen, bestaat uit het aangaan van een gesprek. Een gesprek waarin geluisterd wordt en geprobeerd te begrijpen waarom iemand zo denkt. En waarin de gesprekspartner ook bereid is de eigen standpunten kritisch tegen het licht te houden. Misschien blijkt uit zo’n gesprek wel dat de opvattingen van ‘radicalen’ ook zinnige maatschappijkritiek bevatten. Net als bij de radicale boeren dus.  Want hoewel de ene radicaal de andere niet is, valt er te leren van de politieke reactie op de boerenacties. Naar hen wil de overheid wel luisteren, en zelfs staat zij open voor een discussie over de eigen rol in het veroorzaken van de onvrede die hen drijft.    Twee kanttekeningen zijn bij dit verhaal wel op hun plaats. Ten eerste: een open uitwisseling van al dan niet radicale meningen wordt momenteel bemoeilijkt door informatie-bubbels en fake news-berichten. In een bubbel worden meningen niet door uitwisseling gematigd, maar alleen maar versterkt. Initiatieven van de EU en de Tweede Kamer om filterbubbels en schadelijke algoritmes tegen te gaan, verdienen dan ook alle steun. Ten tweede: wanneer het niet om radicalisme gaat, maar om extremisme, waarbij geweld als methode wordt goedgekeurd, gepropageerd of voorbereid, dan is er uiteraard wel aanleiding tot overheidsingrijpen. Dat geldt ook voor radicale boeren die politici bedreigen of bezoeken of het openbare leven lamleggen. Het strafrecht biedt hier voldoende mogelijkheden voor en ook de inlichtingendiensten hebben daarin een rol te spelen. Wie anderen kwaad wil berokkenen, moet worden aangepakt. Maar laat de overheid geen gedachtenpolitie worden.||https://www.nrc.nl//nieuws/2022/08/26/hou-op-radicalisme-als-probleem-te-zien-a4139945
2022-08-27||Zakkenrollerbendes actiever op Europese festivals, ook Mysteryland doelwit||Zakkenrollers zijn in toenemende mate actief op Europese festivals en andere grote evenementen. De politie waarschuwt vrijdag voor internationale bendes, die deze zomer op drukke locaties onder meer mobiele telefoons proberen te stelen. De afgelopen tijd hield de politie verschillende groepen verdachten aan met tientallen toestellen op zak.  Bij de aanhoudingen in Nederland en andere landen werden ook lijsten met evenementen aangetroffen waar de groepen interesse in hadden. Onder andere Mysteryland, dat dit weekend plaatsvindt bij het Noord-Hollandse Vijfhuizen, zou volgens de politie tot de doelwitten van de zakkenrollerbendes behoren. De politie raadt bezoekers aan waardevolle spullen goed weg te stoppen en extra alert te zijn op drukke plekken. Mobiele telefoons kunnen volgens de dienst beter niet in de achterzak worden gestopt, omdat ze daar beter opvallen voor de dief en eenvoudig worden gestolen. Het aantal aangiftes neemt na een periode van daling inmiddels weer toe. Tot 24 augustus werd dit jaar 6.901 keer aangifte gedaan van zakkenrollen. Het gaat daarbij om alle aangiftes, ook buiten festivals en andere grote evenementen. Daarmee volgt het aantal aangiftes de trend van 2019, toen in totaal 14.368 mensen zich bij de politie meldden. In coronajaren 2020 en 2021 lag het aantal meldingen flink lager, doordat evenementen niet doorgingen en zakkenrollers daar hun slag niet konden slaan.||https://www.nrc.nl//nieuws/2022/08/26/zakenrollerbendes-actiever-op-europese-festivals-ook-mysteryland-doelwit-a4139942
2022-08-27||Eigenaar ‘asielhotel’ Albergen wil dat verkoop niet doorgaat||De eigenaar van het hotel in Albergen dat het Centraal Orgaan opvang asielzoekers (COA) wil kopen, wil dat de verkoop alsnog niet doorgaat. Het koopcontract is al getekend, maar na een week van ophef wil de eigenaar onder de deal uit. Het COA heeft een kort geding tegen de hoteleigenaar aangespannen om het hotel alsnog te kopen, blijkt vrijdag uit een dagvaarding. Maandag om 13.00 uur is de zitting in Almelo. Staatssecretaris Eric van der Burg (Asielzaken, VVD) kondigde vorige week aan dat het Rijk het hotel in de gemeente Tubbergen voor 1 miljoen 480 duizend euro zou kopen om plaats te maken voor 300 asielzoekers. Het is de eerste keer dat de landelijke overheid dit doet zonder tussenkomst van de gemeente. Dorpsbewoners verzetten zich de afgelopen dagen massaal tegen het besluit. De eigenaar beroept zich op bedrog of dwaling, en zegt volgens de dagvaarding dat ze niet akkoord was gegaan als ze wist dat er 150 tot 300 asielzoekers in het pand zouden komen. Het COA kan zich daar niet in vinden: het zou al ruim voor het sluiten van het koopcontract duidelijk zijn geweest dat er plek zou worden gemaakt voor ongeveer 200 asielzoekers. Verder zou op aanbevelen van de makelaar in het contract zijn opgenomen dat het COA geen beloftes doet aan de eigenaar over de manier waarop het gebouw wordt gebruikt. In het hotel werden al eerder asielzoekers opgevangen die wachtten op ander onderdak. Twee gezinnen en een alleenstaande man zijn vorige week naar een andere plek overgebracht, omdat de protesten dreigend konden overkomen. ||https://www.nrc.nl//nieuws/2022/08/26/eigenaar-asielhotel-albergen-wil-dat-verkoop-niet-doorgaat-a4139944
2022-08-27||Column | Sporthal||In een sporthal horen piepende sportschoenen. In een sporthal hoort zweetlucht. In een sporthal horen opgewonden kinderstemmen, omdat apenkooi begint. In een sporthal horen joelende supporters. In een sporthal horen overwinningsliederen. In een sporthal horen bittere tranen bij verlies. In een sporthal horen tieners onder de tribune, met oog voor niks anders dan misschien wel hun eerste kus. In een sporthal horen stuiterende ballen. In een sporthal mag iedereen meedoen en maakt het niet uit als je elkaar niet verstaat. De taal van sport is overal hetzelfde. De stuit van een bal is een brug van hier naar daar. Gooien is even niet denken, is bezig met je lichaam, weg uit dat hoofd. Weg van herinneringen, of verdriet. Rennen is afreageren, en even wat agressie kwijt.  In een sporthal horen schelle scheidsrechtersfluitjes. In een sporthal hoort gescheld op de trainer van de overkant. In een sporthal horen salto’s, radslagen, een koprol op de balk. In een sporthal horen vuurrode kinderwangen, en concentratie bij het leren van wat nieuws. In een sporthal hoort liefde te ontluiken, voor de trampoline, de ringen of de judomat. In een sporthal hoort geen moeder met een baby van een paar weken. En als ze er al is, dan zou ze er maar kort moeten zijn. Om naar een ouder kind te kijken, bijvoorbeeld, dat voor het eerst naar gymles gaat. Zo’n smalle kleuter met elastieken beentjes, opgewonden huppend – want al die toestellen zien er zo heerlijk spannend uit. De moeder zou trots moeten kijken, van haar kind dat gymles krijgt naar haar baby in de wagen. Lekker slapend. Goed gevoed. In een sporthal hoort geen moeder met een baby van een paar weken tussen een massa mensen die daar ook maar een poging tot overleven doen. Op zoek naar veiligheid werden ze een desillusie rijker. Hoe geld een land niet rijk maakt, maar bang en hard, doet mij misschien nog wel het meest verdriet. Had ze een wiegje voor de baby? Genoeg voeding? Ik zie de moeder voor me. De baby in haar armen. In een hoekje zit ze, haar hele lichaam vouwt zich om het kindje heen. Zat het nog maar in haar buik. Daar was alles beter. Daar kon ze het beschermen. Hier lukt dat niet genoeg. Vanuit haar hoekje kijkt de moeder naar de mensen, ze zijn te dichtbij, ze maken te veel lawaai, ze houden geen rekening met haar. En met haar baby. Niet als hij huilt. Niet als hij slapen moet. Niet als ze voeden moet.  Haar ogen dwalen over de gele en blauwe lijnen op de vloer. Naar de twee baskets hoog aan de muur. Daarboven ziet ze stukjes blauwe lucht, door de smalle ramen tegen het plafond. Ze zou willen vliegen, als ze vliegen kon. Weg met haar baby, weg van hier. Vliegen, naar een plek met een groot bed. Met rust. Met licht, en ruimte. Zachte handdoeken en een warm badje voor haar baby. Met lieve mensen, die naar haar kindje zouden kijken en glimlachen. Wat is hij mooi. Wat gebeurt er met een dode baby in een sporthal? Is er een lijkwagen gekomen met een kistje, niet groter dan een schoenendoos? En wat gebeurt er met de moeder?  Ik denk al dagen honderdduizend zachte armen om haar heen.||https://www.nrc.nl//nieuws/2022/08/26/sporthal-a4139943
2022-08-27||Privécollectie Paul Allen kan een miljard dollar opleveren||De eerste particuliere kunstcollectie die een miljard dollar oplevert. Die verwachting heeft veilinghuis Christie’s van de opbrengst van de 150 kunstwerken tellende verzameling van Paul Allen, de mede-oprichter van Microsoft. Het veilinghuis maakte donderdag bekend de zowel oude meesters als moderne meesterwerken tellende collectie in november in New York te verkopen. Allen, die Microsoft samen met Bill Gates oprichtte, overleed in 2018 op 64-jarige leeftijd. Met een geschat vermogen van zo’n 20 miljard dollar gold hij als van de rijkste mensen ter wereld. Hij is nooit getrouwd en had geen kinderen. De opbrengst van de veiling gaat  naar goede doelen, maakte het veilinghuis bekend. De verzameling van Allen bestrijkt een periode van 500 jaar, van de Italiaanse renaissancekunstenaar Sandro Botticelli tot David Hockney. Hoewel Allen regelmatig kunst uitleende aan musea is niet precies bekend wat hij bezat. Christie’s maakte donderdag slechts twee schilderijen bekend die het in november aanbiedt. Het doek Small False Start (1960) van Jasper Johns met een richtprijs van 50 miljoen dollar, en een landschap van Paul Cézanne, La montagne Sainte-Victoire (1888-1890), met een geschatte opbrengst van boven de 100 miljoen dollar. Amerikaanse media noemen allerlei kunstwerken die Allen zou hebben gekocht. Volgens persbureau Bloomberg kocht hij in 2016 op een veiling voor 81 miljoen dollar een door Claude Monet geschilderde hooimijt. Volgens The Wall Street Journal bezat hij oude meesters als Botticelli, Jan Brueghel en Canaletto.  In een vraaggesprek in 2006 gaf Allen aan het als zijn plicht te zien om zijn kunstwerken regelmatig uit te lenen aan musea. „Ik ben slechts een tijdelijk bewaarder van ze.” Zijn zuster Jody, de executeur van zijn nalatenschap, liet in een verklaring weten wat kunst volgens haar broer betekende. „Hij geloofde dat kunst een unieke kijk op de werkelijkheid uitdrukte op een manier die ons allemaal kan inspireren.” Naar welke charitatieve doelen de veiligopbrengst gaat is nog niet bekendgemaakt. Tijdens zijn leven doneerde Allen al meer dan 2,6 miljard dollar van zijn fortuin aan doelen die verband houden met biowetenschap, kunst, muziek, film en het milieu. De twee duurste geveilde privéverzamelingen ooit waren ook van  Amerikanen. De verzameling van David en Peggy Rockefeller bracht in 2018 bij Christie’s 835 miljoen dollar op. Die recordopbrengst werd in 2021 en 2022 verbroken met twee veilingen van de kunst van Harry en Linda Macklowe. Dat hoogbejaarde echtpaar moest op last van de rechter verkopen omdat het ging scheiden, nadat hij een jonge vriendin had gevonden. Sotheby’s realiseerde voor de Macklowe-collectie een opbrengst van 922 miljoen dollar.||https://www.nrc.nl//nieuws/2022/08/26/privecollectie-paul-allen-kan-een-miljard-dollar-opleveren-a4139941
2022-08-27||De uitvinder van het Hammondorgel – jazzinstrument pur sang – moest niets hebben van jazz||Vorige week kocht Carlo de Wijs nog een Hammond B3, het loodzware orgel dat in de jaren vijftig en zestig werd gemaakt, verantwoordelijk voor het herkenbare orgelgeluid in jazz, soul en pop. Kon hij echt niet laten staan. Nu kijkt hij licht wanhopig zijn studio onder zijn woonhuis in Dordrecht rond, want waar moet dat ding? Er staan al Hammonds uit verschillende bouwjaren. Ook een B3 trouwens, maar die is anders dan andere.  Er lopen snoeren uit naar een laptop en verschillende effectenpanelen vol draaiknoppen en schuiven. De ‘modulaire Hammond’ is zijn innovatie. Tussen al die orgels ligt ook een stapeltje proefschriften: De Microdynamiek van muzikale innovatie. De geschiedenis en toekomst van het Hammondorgel. Hij promoveerde er in juni op aan de Erasmus Universiteit in Rotterdam.  De Wijs is organist, componist, was hoofd van de pop- en jazzafdeling van het conservatorium in Rotterdam en toerde als muzikant de wereld rond, onder meer met Candy Dulfer en zijn eigen band D’WYS. „Techniek was altijd belangrijk. Ik speelde jarenlang met een boormachine in mijn orgel, daarmee kon ik hem laten zakken voor vervoer. Daarna integreerde een technicus Midi-technologie in mijn orgel. Later leerde ik over nieuwe techniek in mijn eigen studio.” Zijn promotor Liesbet van Zoonen, hoogleraar sociologie in Rotterdam, stuurde dan ook aan op een promotieonderzoek over innovatie.  Toch is het Hammondorgel juist een instrument waarbij iedereen het klassieke B3-geluid lijkt na te streven. De meest succesvolle Hammondspeler van dit moment, Cory Henry, speelt gospel en funk met een orgelsound van vijftig jaar geleden. Waarom een studie over innovatie aan de hand van het Hammondorgel? „In de wereld van Hammond draaide het in het begin zeker wel om innovatie. Toen bedachten ingenieurs dat nieuwe instrument. Maar er spelen ook veel externe factoren, zoals de economie, de concurrentie, de rol van de muzikanten. Die analyseer ik volgens de actorentheorie van socioloog Bruno Latour. Het bedrijf wordt zo een spiegel van innovatieprocessen voor allerlei sectoren.’’  Laurens Hammond (1895-1973) was een klokkenbouwer. Hoe kan het dat hij het geluid van pop en jazz zo beïnvloedde? „Hij was uitvinder. Eind jaren twintig bedacht hij een klok die synchroon kon lopen op een fluctuerend elektronetwerk. In die tijd was de stroomvoorziening onbetrouwbaar, maar met een toonwielmechanisme wist Hammond  een buffer in te bouwen zodat de klokken doorliepen als het netwerk schommelde. Het was een groot succes totdat hij het patent verloor. Zijn team zocht naar nieuwe toepassingen. Toen ze het fluittoontje van dat mechanisme versterkten merkte een medewerker op dat het op een orgeltoon leek. Zo ontstond het Hammondorgel dat vanaf 1935 werd geproduceerd als vervanging van het grote kerkorgel. „Hammond liet zich inspireren door de lopende bandproductie van Henry Ford en paste slimme marketing toe. In de oorlog moest alle productie worden teruggeschroefd. De orgels die hij nog wel mocht maken, kwamen in de kapelletjes aan boord van grote oorlogsschepen. Het Hammondorgel werd zo de soundtrack voor veel Amerikaanse soldaten. Die kregen bovendien bij terugkeer vouchers waarmee ze er zelf een konden kopen.” Toch schrijft u dat de muzikale innovatie, door bijvoorbeeld Fats Waller en Jimmy Smith, eerder ondanks Hammond plaatsvond dan dankzij hem. „Hammond was helemaal niet muzikaal. Hij vond jazz muziek die eigenlijk niet kon. Heel tegenstrijdig, want het was zijn grote afzetmarkt. Jimmy Smith heeft zich terecht beklaagd dat hij nooit gesponsord is door Hammond. Smith maakte het orgel populair in de jaren vijftig en zestig. Een sound waar ook de latere toepassingen in pop en rock schatplichtig aan zijn.   „Hammond verzette zich ook tegen de Leslie-speaker. Door de rotatietechniek met Dopplereffect geeft die speaker warmte en ruimtelijkheid. Maar hij wees het af, beschouwde het als concurrentie en Hammond-dealers mochten het niet verkopen. Maar muzikanten wilden niets anders. Pas na zijn dood kocht de Hammond Company het bedrijf van Leslie op.” In een belangrijk deel van uw onderzoek staat uw eigen carrière en uw eigen nieuwe Hammond-toepassingen centraal. Ongebruikelijk. Waarom is dat volgens u zinnig? „Het is een voorbeeld van microdynamiek. Als onderzoeker kijk ik naar Laurens Hammond en Jimmy Smith als  vernieuwers, maar dat gaat altijd over het verleden. Door mijn eigen carrière als spiegel te gebruiken kan ik direct begrip krijgen van de actoren in het wel of niet slagen van innovatie. Zo heb ik me in sessies met andere muzikanten voor het onderzoek afgevraagd waarom zo weinig mensen het Hammond nu nog verbinden met de tegenwoordige tijd. Het bleek dat vrijwel iedereen heel blij is met dat oude geluid.” De charme van dat oude geluid zit grotendeels in de imperfectie van de analoge techniek. Toch zoekt De Wijs naar een ‘New Hammond Sound’. Hij heeft toepassingen van modulaire synthesizers aangesloten en verschillende analoge en digitale bewerkingsmogelijkheden. „Als ik die bespeel, stuur ik het nieuwe geluid direct weer door de Hammond. Dus ik voed het met digitale bewerkingen, maar het klinkt via het oude orgel en de Leslie-speaker. De imperfectie blijft bewaard.” Wat zou Laurens Hammond hebben gevonden van deze toepassingen? „Voor hem zou het niet hoeven. Hij zag het orgel vooral als iets om te verkopen. Hoewel ik veel mogelijkheden zie, is het de vraag of veel andere organisten dit ook willen. Ook dit is weer onderdeel van het onderzoek: dit leert ons niet alleen iets over Hammond, maar over alle innovatieprocessen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/26/orgelonderzoek-de-uitvinder-van-het-hammondorgel-kon-niks-met-jazz-a4139940
2022-08-27||Om precies te weten waar de bui gaat vallen moet het KNMI keihard rekenen||„Ik werd weergek door een paar extreme weergebeurtenissen in mijn jeugd”, zegt Sander Tijm. „Een heftige sneeuwstorm.” „In ’78-’79!”, zegt Rob Sluijter enthousiast. Tijm: „En extreem onweer in mei ’79.” Sluijter: „Met die prachtige mammatuswolken toen, oooh…” Tijm: „Toen wij kind waren, was het weer nog magischer dan nu, je zag het veel minder aankomen.” De studie van het weer is een wetenschap op zich, maar de weergoden hebben ook invloed op tal van andere vakgebieden. Tijm en Sluijter werken bij het KNMI. Tijm werkt aan weermodellen en leidt vanuit het KNMI een aankomende samenwerking met IJsland, Denemarken en Ierland. Sluijter is klimatoloog, werkte lang voor de weerdienst op het snijvlak van klimaat en weer en is nu bezig met het opzetten van een early warning centre bij het KNMI. Ze zijn van dezelfde generatie, en zijn nog net zo opgetogen over het weer als in hun kindertijd. „Kijk, deze foto stuurde ik eerder deze week naar Sander. Je moet nú naar buiten kijken, appte ik”, zegt Sluijter. Tijm: „Dat was een prachtige zonsondergang. We appen elkaar ook als we een mooie bui zien aankomen.” Dat het weer minder magisch is geworden, komt mede door henzelf. Ze werken nu meer dan twintig jaar bij het KNMI, en de techniek achter de weersverwachting is in die tijd enorm verbeterd. Dankzij supercomputers en weermodellen kan in plaats van enkele dagen vooruit nu tot ruim in de volgende week gekeken worden. De verwachting voor morgen en overmorgen is bovendien veel betrouwbaarder dan hij eind jaren zeventig was. Nog steeds werken ze bij het KNMI continu aan verbetering van de weersverwachting. Ondertussen verandert ook de inhoud van het weerbericht. We kijken straks naar een veel groter gebied, van Groenland tot Finland, tot de laars van Italië en dan naar het westen Sander Tijm KNMI Een weersverwachting komt tot stand door waarnemingen van weerstations op de grond te voeden aan een weermodel dat daarmee toekomstige veranderingen in de atmosfeer berekent. In het weermodel is de lucht boven Nederland en de Noordzee opgedeeld in 64.000 vakjes: hokjes van 2,5 kilometer bij 2,5 kilometer en 65 verticale lagen. Elk vakje heeft een eigen weersverwachting, waarin 12 variabelen aan bod komen, waaronder wind, zon, wolken en regen. In het souterrain van het KNMI-gebouw in De Bilt staat een supercomputer die al die berekeningen maakt. Eens in de vijf jaar wordt die computer vernieuwd en een nieuwe computer kan doorgaans tien keer meer berekeningen aan dan de vorige. In het verleden betekende dit meestal dat de vakjes boven Nederland steeds kleiner werden, en daarmee de verwachtingen per locatie preciezer. „In 2018 kregen we onze huidige supercomputer”, zegt Tijm. „Dit keer besloten we niet het grid fijnmaziger te maken, we draaien het model nu vaker naast elkaar, met steeds net iets andere beginwaarden.” Er komen nu elf verwachtingen tegelijkertijd uit de computer, daarmee kan het KNMI meer zeggen over de zekerheid van de verwachting. „Eén verwachting is maar één verwachting, terwijl er subtiliteiten in de atmosfeer zitten die ervoor kunnen zorgen dat het weer een hele andere kant op gaat. Daar wil je gevoel voor krijgen”, zegt Tijm. Extremen op kleine schaal, heftige buien en windstoten die daarbij horen of zwaar onweer, blijven lastig. „Die zullen nooit exact op de plek plaatsvinden waar het model ze berekent. Maar als je meer berekeningen naast elkaar doet dan kun je zeggen: de kans dat het dáár gebeurt is heel behoorlijk want we zien het in veel verwachtingen terug.” Er is alweer een nieuwe supercomputer in zicht. Nog dit jaar wordt het eerste deel in gebruik genomen. Die komt niet meer in De Bilt te staan, maar in Reykjavik, IJsland. „We gaan met vier landen samen een nieuwe supercomputer kopen en optuigen”, zegt Tijm. „De samenwerking wordt hecht, met één gezamenlijk weermodel. We kijken straks naar een veel groter gebied, van Groenland tot Finland, tot de laars van Italië en dan naar het westen, in een grid van 2 bij 2 kilometer en met minstens 18 verwachtingen naast elkaar.” Andere wensen op Tijms lijstje die als het goed is dankzij de nieuwe supercomputer gaan uitkomen: elk uur in plaats van elke drie uur het model draaien, en berekenen voor elk kwartier in plaats van voor elk uur. Nederland krijgt ook een eigen stukje van de computer, waarop verwachtingen voor Caribisch Nederland gemaakt worden en voor een klein stukje van West-Nederland getest gaat worden of het zinnig is om naar vakjes van 200 bij 200 meter te kijken. „Dat is om te zien wat er precies aan de kust gebeurt en wat voor invloed stedelijke bebouwing heeft op het weer.” Hoe mensen het weer ervaren is van steeds groter belang, ook voor ons Rob Sluijter KNMI Meer rekenkracht hangt dus direct samen met betere verwachtingen. Maar dan moet het model ook goed zijn. Het meteorologische handwerk, de natuurkunde achter gebeurtenissen in de atmosfeer zo goed mogelijk in een model gieten, levert nog steeds verbeteringen op. „De laatste jaren hebben we bijvoorbeeld gewerkt aan mist”, zegt Tijm. „Dat ontstond in het model op plekken waar het niet zou moeten ontstaan. Dan liep volgens het model ineens de hele Noordzee vol, terwijl dat niet zo was.” Maar dit probleem zien is één, het oplossen is twee. „Mensen sleutelden er soms aan vanuit hun specialisme: straling, wolken of turbulentie in de atmosfeer bijvoorbeeld”, zegt Tijm. „Dan leek de mist soms even minder, maar het verscheen ook niet wanneer het wél nodig was.” De onderzoekers gingen bij het grote weerstation bij Cabauw specifiek naar de gedragingen van mist op verschillende hoogtes kijken. Uit de metingen leidden ze verbeteringen van het model af. Het zat hem in een combinatie van straling, wolken en deeltjes die wolken vormen. „Dat testen we dan over een langere periode en over verschillende gebieden”, zegt Tijm. „Daar komen altijd weer verrassende dingen uit. Toen we het model voor een zomerperiode boven Zweden draaiden, was de temperatuur steeds te hoog. De wolken bleken in het model te veel straling door te laten. Zo schaven we steeds een beetje bij. Nu zijn we bijna klaar voor implementatie, na drie jaar onderzoek en proefdraaien.” Meten blijft dus cruciaal, en ook dat is nog steeds in ontwikkeling. Het KNMI heeft van oudsher weerstations verspreid over Nederland staan, voornamelijk op het platteland, zodat de metingen niet verstoord raken door bebouwing. „Maar hoe mensen het weer ervaren is van steeds groter belang, ook voor ons.”, zegt Sluijter. Tijm: „Het liefst nemen we de effecten van wat er gebeurt in een dorp of stad ook mee in de modellen. Een bui kan net boven een stad ontstaan omdat het daar een paar graden warmer is. Helaas staan daar geen stations.” Maar dat betekent niet dat er niet gemeten wordt. Duizenden mensen in Nederland hebben een klein weerstation in hun achtertuin of op hun balkon. „Dat zijn waardevolle gegevens, waar veel te halen valt”, zegt Sluijter. De kwaliteit van de metingen verschilt en bij het KNMI loopt nu een groot project om te bekijken hoe de gegevens van weeramateurs geautomatiseerd gecorrigeerd en verwerkt kunnen worden. Sluijter: „Ik heb vorige week voor het eerst een plaatje gezien op basis van deze metingen. Het kan dus, al zal het nog een tijdje duren voordat het zo gevalideerd is dat het in de modellen wordt meegenomen.” Bij code rood komt van alles tot stilstand, dat beseffen wij ook. Mensen moeten vertrouwen houden in de kleurcodes Rob Sluijter KNMI De achterkant van de weersverwachting is dus volop in beweging. Wie goed luistert, merkt dat de voorkant dat ook is. De gebruikers van de KNMI-verwachtingen krijgen steeds vaker berichten met kansen en impact voorgeschoteld – directe gebruikers zijn rijks- en veiligheidsdiensten en indirect ook consumenten omdat weerbureaus de gegevens gebruiken en verder verwerken tot bijvoorbeeld weer-apps. „In het weerbericht op televisie zie je nu bijvoorbeeld een temperatuurpluim, hoe verder vooruit hoe meer onzekerheid”, zegt Sluijter. „We geven dergelijke kansinformatie graag mee aan onze gebruikers. Maar dan volgt meteen een vraag: wat doe je ermee, wat is je handelingsperspectief? Stel je zegt: er is 30 procent kans op een zware storm over 7 dagen, heeft een veiligheidsregio daar wat aan?” Door klimaatverandering neemt het aantal weersextremen toe. Een goede verwachting wordt steeds belangrijker. Hitte is voor het KNMI niet zo ingewikkeld, dat zien ze goed aankomen en het gaat doorgaans over een groot gebied. Buien zijn spannender. Daarvan is de impact vaak heel lokaal en potentieel gevaarlijk. In het verleden zette het KNMI soms het halve land op code oranje omdat er ergens een extreme bui zou ontstaan, maar waar precies was onduidelijk. Daar willen ze vanaf, het moet preciezer. „Bij code rood komt van alles tot stilstand, dat beseffen wij ook. Mensen moeten vertrouwen houden in de kleurcodes, anders nemen ze het niet meer serieus”, zegt Sluijter. „Enkele jaren geleden werd ik een keer verontwaardigd gebeld door een kennis die in Boxtel woont. Die had een barbecuefeestje afgelast, maar had vervolgens toch de hele dag in de tuin kunnen zitten. Ik luister niet meer naar jullie, zei hij. Maar vijftien kilometer verderop had een hagelbui in een half uur tijd voor 500 miljoen euro aan schade aangericht. Kansen communiceren is van toenemend belang.” Impact en handelingsperspectief zijn sleutelwoorden. „We zeggen niet meer alleen dat het morgen 100 kilometer per uur gaat waaien”, zegt Sluijter. „Het is nu: morgenochtend heb je een grote kans op overlast op de weg. Bijbehorend handelingsperspectief: blijf zo mogelijk een paar uur thuis.” De computer op IJsland die onvermoeibaar kansen uitbraakt zal in de toekomst nog veel meer mogelijk maken. Sluijter droomt hardop: „Integratie met een routeplanner zie ik wel voor me. Dat die zegt: u raakt zo een fikse bui, zoek even wat beschutting op. Of in de communicatie met de brandweer: morgen komt er storm uit het westen, 5 procent van de eikenbomen in oksels van oost-west georiënteerde snelwegen zal waarschijnlijk omwaaien. Ga maar vast klaarstaan.”||https://www.nrc.nl//nieuws/2022/08/26/om-precies-te-weten-waar-de-bui-gaat-vallen-moet-het-knmi-keihard-rekenen-a4139939
2022-08-27||Zo ziet het eruit als het leven erop zit||Een juweeltje. De spiegel en het raam, heet de documentaire van de in Amsterdam wonende Mexicaans-Nederlandse filmmaker Diego Gutiérrez (1966). De donderdagavond uitgezonden film (Human) is een portret van de laatste dagen in Amsterdam van zijn beste vriend en collega, de Israëlische filmmaker Danniel Danniel, en van zijn in Mexico wonende moeder Gina Coppe. In twee maanden tijd krijgen ze allebei te horen dat ze een dodelijke ziekte hebben. Danniel heeft kanker, Coppe wordt geveld door een hersenbloeding. Het leven zit erop. Beide dierbaren verzoeken Gutiérrez of hij de laatste dagen met de camera wil vastleggen. Danniel haalt herinneringen op in een akelig leeg restaurant in Amsterdam en zijn moeder wordt geïnterviewd in haar appartement in Mexico-Stad. Het verzoek het levenseinde te filmen is minder apart dan je zou denken. Het maken van documentaires over zijn naasten is Gutiérrez niet vreemd. In 2013 won hij al een Gouden Kalf voor een documentaire over zijn ouders, Parts of a Family. De film behandelt het huwelijk van zijn vader en moeder en de scheurtjes die na vijftig jaar kunnen ontstaan. Danniel toont een foto van toen hij vier was. Een ventje in een jurkje. Het was de laatste keer dat hij naar eigen zeggen echt gelukkig was. Moeder vertelt over Jacobo. De man met wie ze haar echtgenoot Gonzalo bedroog. „Hij was de liefde van mijn leven”, zegt Coppe en ze mijmert over buitenaardse wezens.  De gesprekken worden afgewisseld door beelden van Antarctica. Het witte continent dat alleen via een doorgaans ruige zeereis is te bereiken. Gutiérrez toont ijsbergen die tijdens hun reis naar het noorden oplossen in het niets. Totaal verdwijnen. Droeve poëzie tegen middernacht. Eerder op de avond was de slotaflevering te zien van de vierdelige documentaire We need to Talk About Cosby. Waarom duurde het vijftig jaar lang en waren er ruim zestig publieke beschuldigingen nodig van vrouwen dat ze door Amerika’s favoriete komiek verkracht waren, vooraleer hij in 2018 werd veroordeeld tot een celstraf van tussen de drie en tien jaar? In 2014 laat de zender NBC nog weten een nieuwe sitcom met Cosby te willen maken. Beschuldigingen over verkrachting waren toen al wijdverbreid. Het gaat pas mis als de verhalen over seksueel misbruik  massaal via sociale media worden verspreid. En vooral als die beschuldigingen ook afkomstig zijn van zwarte vrouwen. Slachtoffers die ook nog eens bereid waren op de cover te verschijnen van het meest vooraanstaande maandblad voor zwarte Amerikanen: Ebony. Aanvankelijk waren het hoofdzakelijk witte vrouwen die vertelden door Cosby te zijn gedrogeerd en verkracht. Voor een groot deel van de zwarte gemeenschap was dat verdacht. Zwarte mensen worden in de Verenigde Staten te vaak onterecht beschuldigd. Was hier niet sprake van een complot? Wilde wit Amerika hier niet wat al te graag een succesvolle zwarte komiek uitschakelen? Cosby weigerde vanaf 2015 vragen te beantwoorden over de beschuldigingen. Journalisten die het toch waagden het onderwerp aan te snijden, werden door hem bedreigd. „Dit wordt niet uitgezonden”, zie je hem zeggen. Zijn echtgenote Camille Cosby, sinds 1964 met Bill in de echt verbonden, zit er schaapachtig bij te kijken. Camille heeft haar man altijd door dik en dun verdedigd. Ze is zo’n beetje de enige betrokken vrouw die niet aan het woord komt in deze fascinerende documentaire.  Drie jaar na de veroordeling wordt Cosby wegens vormfouten door het hoogste gerechtshof weer vrijgelaten. „Een vreselijk signaal voor vrouwen die seksueel misbruikt zijn”, zegt een van zijn slachtoffers. Hij is onherroepelijk op vrije voeten. Maar de reputatieschade is voor de eeuwigheid, vertelt een verkrachte vrouw. „Cosby was een meesterlijke komiek en een meesterlijke verkrachter.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/26/portret-van-een-stervende-vriend-en-zijn-moeder-droevige-poezie-tegen-middernacht-a4139937
2022-08-27||Schiphol maakt winst in eerste halfjaar 2022||De Schiphol Group heeft in het eerste halfjaar van 2022 zo’n 65 miljoen euro winst gemaakt. Dat blijkt uit de vrijdag door de groep gepubliceerde halfjaarcijfers. Vorig jaar leed de groep in dezelfde periode nog 140 miljoen euro verlies, mede als gevolg van de coronacrisis. De terugkeer van passagiers is de voornaamste reden voor de betere financiële resultaten van Schiphol. Het totaal aantal passagiers op de drie luchthavens die tot de Schiphol Group behoren (Schiphol, Eindhoven en Rotterdam) groeide ten opzichte van de eerste helft van 2021 met 359 procent naar 27,3 miljoen. Daarnaast stegen de investeringen van de Schiphol Group in waarde en ontving de groep 9 miljoen euro aan NOW-steun.  Het aantal vliegbewegingen van en naar Schiphol steeg met 120 procent ten opzichte van het eerste halfjaar van 2021 en kwam uit op 189.506. Dat is nog altijd wel 22 procent minder dan in 2019, het laatste jaar voor de coronacrisis. Toen noteerde de luchthaven 242.107 vliegbewegingen.  De afgelopen maanden kampte met name luchthaven Schiphol met personeelstekorten, wat leidde tot lange wachtrijen. Het bedrijf maakte onder meer extra kosten voor de inhuur van extern personeel en een toeslag voor werknemers, die werken op de luchthaven extra aantrekkelijk moest maken. De Schiphol Group verwacht dat de trend van terugkerende passagiers in de rest van 2022 zal doorzetten. Dat zou betekenen dat het totale aantal passagiers op Schiphol in 2022 tussen de 51 en 55 miljoen zal uitkomen. Het verwachte aantal vluchten voor het gehele jaar op Schiphol ligt tussen 392.000 en 413.000. Of het aantal passagiers op de luchthavens weer terugkeert naar het niveau van voor de coronapandemie, hangt volgens de groep onder meer af van de ontwikkeling rond Covid-19 en operationele beperkingen door het sterke herstel van de vraag naar vluchten. Deze zomer zette Schiphol vanwege de personeelstekorten een maximum op het aantal reizigers dat dagelijks vanaf de luchthaven kon reizen.  Ook loopt Schiphol aan tegen de grenzen van de groei. Het moet het aantal vliegbewegingen vanaf november 2023 beperkten tot 440.000 per jaar, zo maakte de Nederlandse regering in juni bekend.||https://www.nrc.nl//nieuws/2022/08/26/schiphol-maakt-winst-in-eerste-halfjaar-2022-a4139935
2022-08-27||Nauwelijks treinen in Zuid-Holland vanwege staking||In Zuid-Holland rijden vrijdagochtend nauwelijks treinen. Tussen de grote steden zijn er nog enkele intercity’s, maar een woordvoerder van de NS raadt af om daarop te vertrouwen. „Het kan zomaar anders zijn als je eenmaal op het perron staat.” Het is de tweede dag van de staking van NS-personeel, dat actie voert voor een betere cao. Woensdag staakten medewerkers al in Noord-Nederland en volgende week zijn Midden-, Oost- en Zuid-Nederland aan de beurt. De belangrijkste eis van de vakbonden is dat de lonen meestijgen met de inflatie. De NS-woordvoerder kan niet zeggen welk effect de stakingen op de onderhandelingen hebben. „We zien dat het nu nog rustig is op de stations”, zegt de woordvoerder. „Reizigers zijn goed van de staking op de hoogte. Maar we verwachten dat dat in de loop van de dag verandert.” Omdat er geen bussen kunnen worden ingezet om de uitval op te vangen, adviseert de NS reizigers om ander vervoer te gebruiken of hun reis uit te stellen. Ook in de rest van Nederland zullen de stakingen voelbaar zijn, verwacht de woordvoerder. „Veel treinen beginnen of eindigen in West-Nederland. De dienstregeling is zo verweven dat treinen in andere regio’s ook sporadisch kunnen uitvallen.” Reizigers moeten in die regio’s rekening houden met langere reistijden of vaker overstappen. De eerste uitval is inmiddels zichtbaar buiten de regio waar wordt gestaakt, meldt persbureau ANP. Treinen die zouden doorrijden tot Gouda, stoppen nu in Utrecht omdat er niet genoeg sporen vrij zijn om treinen te parkeren. De verbindingen van Utrecht naar Amersfoort Schothorst en Schiphol haperen ook, omdat de treinen zouden worden gereden door personeel dat nu staakt. In Zuid-Holland rijdt bijna niets meer. Screenshot NS.nl
 „Heel vervelend”, zegt een FNV-woordvoerder over de hinder die reizigers ondervinden. „We staken het liefste niet, maar als de verschillen zo gigantisch zijn tussen het laatste bod dat de NS aan de leden heeft voorgelegd en wat de leden willen, zit er niets anders op.” Volgens de woordvoerder heeft de NS een voorstel gedaan voor een nieuwe cao, dat voor 90 procent van de NS-medewerkers die FNV-lid zijn niet goed genoeg is. Als de NS de vakbonden niet tegemoet komt, gaat het treinpersoneel opnieuw staken. „Dan leggen we het hele land in één keer plat. Hopelijk komt het niet zover.” ||https://www.nrc.nl//nieuws/2022/08/26/nauwelijks-treinen-in-het-westen-van-nederland-vanwege-staking-a4139934
2022-08-27||11 aanhoudingen, 3 gewonde agenten na wedstrijd FC Twente tegen Fiorentina||De politie in Enschede heeft elf mensen aangehouden rond de wedstrijd tussen FC Twente en het Italiaanse Fiorentina donderdagavond. De verdachten zijn opgepakt voor openlijk geweld, mishandeling, vernielingen en verboden wapenbezit, meldt de politie vrijdag. De ME voerde charges uit rond het voetbalstadion om supporters van beide clubs van elkaar te scheiden. Drie agenten raakten daarbij lichtgewond. Tijdens de wedstrijd vielen volgens de politie „waarschijnlijk” meerdere lichtgewonden, toen een vuurwerkbom werd gegooid. De scheidsrechter legde de wedstrijd vanwege de vuurwerkbom tijdelijk stil. Om 01.15 uur meldde de politie dat de rust rond het stadion was teruggekeerd en de meeste supporters de binnenstad van Enschede hadden verlaten. Vorige week kwam het ook al tot confrontaties tussen aanhangers van Twente en Fiorentina. In Florence raakten supporters slaags, waarop voor de terugwedstrijd in Enschede ook al werd gerekend op rellen. Hierop werd een noodverordening ingesteld, die de Italiaanse supporters onder meer verbood de binnenstad in de te gaan. Desondanks waren er opstootjes, waarbij enkele gewonden vielen. De noodverordening liep vrijdagochtend om 07.00 uur af. FC Twente speelde tegen Fiorentina in de play-offs om een plaats in de groepsfase van de Conference League. De Italianen plaatsten zich donderdag dankzij een 0-0 gelijkspel voor het hoofdtoernooi, nadat Twente vorige week in Florence al met 2-1 verloor.||https://www.nrc.nl//nieuws/2022/08/26/11-aanhoudingen-3-gewonde-agenten-na-wedstrijd-fc-twente-tegen-fiorentina-a4139933
2022-08-27||Zangduo Nick en Simon gaat na 17 jaar definitief uit elkaar||Het zangduo Nick en Simon stopt in het voorjaar van 2023. Dat heeft het management van de twee aan ANP bekendgemaakt, meldt het persbureau vrijdagochtend. Na zeventien jaar is er op die manier meer ruimte voor „individuele creativiteit” en „al langer gekoesterde solo-aspiraties”. Begin deze maand waren er al geruchten dat Nick Schilder en Simon Keizer uit elkaar zouden gaan. Ook het management bevestigde toen tegenover verschillende media dat er „soloplannen”, waren, maar wanneer was nog niet duidelijk. In een uitzending van het SBS-programma I Want Your Song viel ook al op dat de twee amper met elkaar praatten. Maandag geven ze in Jinek toelichting op hun besluit. Nick en Simon brachten in 2006 hun eerste album uit en braken al snel door, onder andere in 2008 met hun lied Rosanne. Ze waren ook veel op televisie te zien, zoals in een documentaire waarin ze het spoor van hun idolen Simon en Garfunkel volgen. Voordat ze stoppen, geven Nick en Simon nog een serie afscheidsconcerten en brengen ze een verzamel-cd met hits uit. Hun laatste concert is op 10 april in Rotterdam Ahoy. ||https://www.nrc.nl//nieuws/2022/08/26/zangduo-nick-en-simon-gaat-na-17-jaar-definitief-uit-elkaar-a4139932
2022-08-27||Honderdvijftig asielzoekers uit Ter Apel met spoed naar Apeldoorn|| Honderdvijftig asielzoekers die al meerdere dagen buiten hebben geslapen bij het aanmeldcentrum in Ter Apel zijn donderdagavond met bussen naar twee sporthallen in Apeldoorn gebracht. Daar kunnen ze maximaal vier dagen doorbrengen, daarna moeten ze naar Doetinchem. Dat meldt de regionale krant De Stentor.  Het Centraal orgaan Opvang Asielzoekers (COA) heeft de gemeente Apeldoorn woensdag met spoed om noodopvang voor de asielzoekers gevraagd. De gemeente gaf vanwege de „onhoudbare situatie in Ter Apel” gehoor aan die oproep. Het aantal mensen wordt verdeeld over opvanglocaties in twee sporthallen in de stad, Sporthal Zuiderpark en Sporthal Mheenpark. Er ontstond enige onrust bij toeschouwers toen de eerste vluchtelingen aankwamen bij Sporthal Zuiderpark. De politie en beveiligers hebben de toeschouwers weggestuurd.  Ondanks de opvang in Apeldoorn slapen er volgens het COA in de nacht van donderdag op vrijdag opnieuw zo’n 700 mensen buiten bij het aanmeldcentrum in Ter Apel.||https://www.nrc.nl//nieuws/2022/08/26/honderdvijftig-asielzoekers-uit-ter-apel-met-spoed-naar-apeldoorn-a4139930
2022-08-27||De week waarin Rutte IV niet viel||Het politieke jaar is nog niet begonnen, maar de Tweede Kamer kwam wel vervroegd terug van vakantie. Kamerleden debatteerden over uitspraken van minister van Buitenlandse Zaken Wopke Hoekstra. In een interview legde de CDA-leider een bom onder het coalitieakkoord door te zeggen dat de stikstofdoelen voor hem “niet heilig” zijn. Politiek verslaggever Lamyae Aharouay legt uit wat dat betekent. Wat wil Wopke Hoekstra hiermee bereiken? Lees ook het artikel dat Lamyae Aharouay samen met Petra de Koning schreef over het debat van dinsdag. ||https://www.nrc.nl//nieuws/2022/08/26/de-week-waarin-rutte-iv-niet-viel-a4139931
2022-08-27||Het geheim van Shakespeare: wie goed om zich heen kijkt, ziet hem overal||Vaak zien we de nalatenschap van Shakespeare in onze wereld terug, zonder dat we het zelf door hebben. Zijn personages, oneliners en thematiek echoën door in blockbusters, liedjes, romans en televisieseries. Michel Krielaars gaat in gesprek met David Rijser over de meest verrassende en geslaagde voorbeelden van Shakespeares invloed in moderne kunstwerken. Denk aan House of Cards, of de nieuwe Amerikaanse serie: Station Eleven. Één ding is wel duidelijk: van Shakespeare krijgen we nooit genoeg. Michel Krielaars in gesprek met David Rijser.||https://www.nrc.nl//nieuws/2022/08/26/het-geheim-van-shakespeare-wie-goed-om-zich-heen-kijkt-ziet-hem-overal-a4139929
2022-08-27||Column | Geen leesplezier, maar leesonderwijs doet ertoe||Marga Minco is een van de beste schrijvers van Nederland. Haar in een sobere, heldere stijl geschreven korte romans en verhalen zouden op alle middelbare scholen verplichte lesstof moeten zijn. Niet alleen vanwege het ontluisterende beeld dat ze geeft van de menselijke conditie (je kunt scholieren  er niet vroeg genoeg op wijzen dat de mens slecht is), maar ook vanwege haar vakmanschap en haar gebruik van de Nederlandse taal. Een betere kandidaat om jonge mensen aan het lezen te brengen en een taal te leren bestaat dan ook niet, zou je denken.  Maar directeur Eveline Aendekerk van de Collectieve Propaganda van het Nederlandse Boek (CPNB) weet wel beter. Zondag zei ze in het NOS Journaal dat door Minco’s Het bittere kruid bij jonge mensen die weinig lezen het leesplezier eruit wordt ‘geramd’. Inmiddels heeft Aendekerk haar excuses aangeboden aan mevrouw Minco en anderen die zich door haar badinerende woorden gekwetst voelen, maar het is gezegd en het heeft Minco naar de onleesbaar-categorie verbannen. Dat  jonge Nederlanders op geen enkele manier aan het lezen te brengen zijn, is duidelijk. Zo ken ik een jongen die net voor zijn eindexamen gymnasium is geslaagd en voor zijn leeslijst slecht de eerste twintig bladzijden van Elsschots Kaas heeft gelezen. De rest van zijn lijst las hij in samenvattingen. Het klinkt als een ramp, maar het is iets van alle tijden. Want wie echt wil lezen, leest heus wel. Wie het ‘stom’ vindt doet dat niet. Daar helpt geen Book Tok tegen. Aan docenten Nederlands is het daarom vooral de taak om hun leerlingen die taal te leren, het liefst zonder Engelse stopwoorden als ‘awkward’. Er staan hun tenslotte genoeg mooie boeken ter beschikking.  En die oorlog, waar Minco over schrijft? Die is er nu eenmaal en herhaalt zich voortdurend in andere gedaantes, zie Oekraïne. En de boeken over die oorlog? Die blijven verschijnen, is het niet in het Nederlands, dan in andere talen.  Goede vertalers spelen bij dat laatste een grote rol. Zo zie ik uit naar de vertaling van Louis-Ferdinand Céline’s onlangs postuum verschenen roman Guerre, die ik de afgelopen dagen in het Frans heb geprobeerd te lezen. Hij schreef het in 1933, na Reis naar het einde van de nacht en voor Dood op krediet, meesterlijke boeken die ook tot de verplichte lesstof op scholen zouden moeten behoren, al was het maar omdat ze je het leven van de gewone man laten voelen en ze je meer empathie voor de minder gelukkigen bijbrengen. De hoofdpersoon in Guerre,  Ferdinand, komt  in 1914 bij bewustzijn op het slagveld in Vlaanderen. Hij is gewond, lijdt aan hallucinaties en wordt naar een ziekenhuis gebracht. Daar ontvouwt zich een typisch furieus, ranzig en surrealistisch Céline-verhaal over oorlog, dood en seks. Hoogtepunten zijn Ferdinands relaties met een verpleegster, die de gewonde soldaten seksueel bevredigt, en een prostituee, de weduwe van een gefusilleerde kameraad,  die ervoor zorgt dat hij uiteindelijk in Londen belandt. Veel gebeurt er niet, maar alleen al die beginscène waarin de  Ferdinand tussen de lijken van zijn kameraden bijkomt, zal ik niet zo snel vergeten.   Het Frans van Céline is moeilijk, met veel argot. Alleen door een goede vertaling kun je dan ook echt van dat boek genieten. Als niemand op den duur het Nederlands nog perfect beheerst, zal een goede vertaling van zo’n boek er nooit komen. ||https://www.nrc.nl//nieuws/2022/08/26/geen-leesplezier-maar-leesonderwijs-doet-ertoe-a4139884
2022-08-27||Thomas Marijnissen overwon zijn angsten en weet nu: je kunt er zelfs profvoetballer mee zijn||Een zondagavond in juli, Thomas Marijnissen ligt in bed. Plotseling begint hij te zweten, zijn hartslag schiet omhoog en hij hapt naar adem. Nu komt het erop aan, weet hij. De signalen, zo noemt hij zijn klachten, moet hij snel onder controle krijgen. Anders neemt paniek zijn lichaam over. Hij staat op, vertelt zichzelf hardop dat er niets aan de hand is en begint te mediteren. De voetballer komt tot rust. Dan gaat hij weer liggen en valt in slaap.  Een kleine vier weken later zit Thomas Marijnissen op de lege tribunes van het Rat Verlegh Stadion, thuishaven van eerstedivisionist NAC Breda. Ontspannen vertelt hij over de stressdemonen die hem lastigvielen. Het was al even geleden dat hij er voor het laatst mee te maken had gehad, maar hij vermoedde al dat ze die avond zouden komen. De volgende dag moest hij naar het trainingscomplex van de club in Zundert voor een paar fitheidstests. „Ik wist: ik ga een oude situatie herleven”, zegt hij.  De oude situatie: dat is NAC Breda. De trainingsvelden, de mensen, het stadion, de fans, de verwachtingen. Het is de club waarmee hij is opgegroeid. Waar hij op zijn twaalfde als brutaal Bredaas buitenspelertje binnenkwam met de droom om het eerste te halen. Nu is hij 23 en heeft hij eindelijk zijn eerste profcontract getekend.  ‘Thomas Marijnissen is thuis!’, juichte de club, een verwijzing naar de onwaarschijnlijke omweg die hij had genomen. Vijf jaar geleden stopte hij met voetballen. Na het overlijden van zijn vader was hij het plezier in het spelletje verloren, verklaarde hij. Tijd voor bezinning. Bij de amateurs hervond hij langzaam maar zeker de vreugde op het veld. Vervolgens kwam ook de ambitie om prof te worden terug. Hij schreef het zelfs op een whiteboard in zijn slaapkamer: ‘Ik word profvoetballer’.  Dat hield hem op de been als hij weer eens wakker werd met twijfels en met de zoveelste individuele training voor de boeg.  Stap voor stap – van een eersteklasser via België naar tweededivisionist Kozakken Boys – knokte Marijnissen zich omhoog.  En zie, met talent en wilskracht is niets onmogelijk. Nooit Opgeven Altijd Doorzetten (NOAD) dicteren de beginselen van de club. Marijnissen moest ze maar op zijn lichaam tatoeëren, suggereerde de interviewer van NAC TV.  Het dal, de comeback, het doorzettingsvermogen – er is geen woord aan gelogen. Maar het is niet het hele verhaal, zegt Marijnissen. Het wordt tijd dat hij dat hele verhaal vertelt. Omdat hij ziet dat voetballers nog altijd niet of nauwelijks praten over psychische problemen. Omdat hij weet hoe eenzaam en destructief dat is. Omdat die ene voetballer die wél over zijn angsten sprak hem zo enorm heeft geholpen. Maar vooral omdat hij zich eindelijk – eindelijk – niet meer schaamt.  De ellende begon toen het feest was in de stad. Breda vierde dat NAC promotie naar de eredivisie had afgedwongen. Marijnissen, 18 nog maar, ging er ook naartoe met zijn toenmalige vriendin en een paar anderen. Het was de tijd dat hij naar eigen zeggen „het mannetje” was bij NAC. Even daarvoor had hij zijn debuut gemaakt, in een uitwedstrijd tegen Cambuur. Hij was nog jeugdspeler, maar het komende seizoen zou hij definitief bij het eerste zitten. „Ik deed het goed”, zegt hij. „Ik dacht dat niets mij kon raken.” Marijnissen kwam nooit bij het feest aan. Hij zat achter het stuur toen hij zijn eerste angstaanval kreeg: hartkloppingen, zweten, ademnood. Hij zette de auto langs de kant. Paniek nam zijn lichaam over. „Ik dacht dat ik doodging”, zegt hij. De huisarts probeerde hem telefonisch te kalmeren. Je hyperventileert. Rustig ademhalen, dan gaat het weer over. Marijnissen vertrouwde het niet. Wat hij precies had, hij wist het niet. Maar hij vermoedde dat het ernstig was.  Na de vakantie meldde Marijnissen zich op de club. Hij zweeg over wat hem was overkomen.  „Vanaf toen ging het alleen maar bergafwaarts”, zegt hij. De aanvallen kwamen terug. Steeds frequenter.  Terugkijkend weet hij niet eens waar hij precies bang voor was. Ja, voor de aanvallen zelf. En dus om dood te gaan. Want hoe vaker de paniek hem bestookte, hoe zekerder hij werd dat hij iets vreselijks mankeerde. De mogelijkheid dat het probleem tussen zijn oren zat, nam hij niet serieus. Hij was voetballer, die hadden daar geen last van. Hij was een haantje bovendien. Grote bek, opvliegend, zo iemand die altijd die bij opstootjes betrokken is. Angst? Dat paste niet bij hem.    Van trainen kwam al snel niets meer terecht. Nog voordat hij in Zundert aankwam was de paniek hem al de baas. Dan vluchtte hij naar huis. Als het eens lukte om de club te bereiken, was hij na de warming-up al doodop. Trainers en medische staf kregen in de gaten dat het niet goed ging met de jonge buitenspeler. De clubarts sprak met hem, NAC stelde voor dat hij met een psycholoog ging praten. „Maar toen was ik al niet meer te redden”, zegt Marijnissen. „Ik luisterde niet. Als die psycholoog belde, drukte ik hem weg.” Op een dag in oktober bezocht hij het graf van zijn vader, die twee  jaar eerder was gestorven. Daar besloot hij dat het genoeg was. Dit is geen leven, realiseerde Marijnissen zich. Vanaf de begraafplaats belde hij zijn trainer. „Ik kap ermee, zei ik.”  Foto Katrijn van Giel Diepere oorzaken van zijn angstaanvallen vindt Marijnissen nog altijd moeilijk te benoemen. Het ligt voor de hand dat de dood van zijn vader een factor was. Misschien speelden ook de verwachtingen een rol. Hij gold als een van de grote talenten van de jeugdopleiding. Het gezin Marijnissen – hij heeft vier broers en zussen –  draaide jarenlang om zíjn voetbaltoekomst. „Ik voelde wel druk om er een succes van te maken”, zegt hij. Wellicht heeft hij er ook gewoon aanleg voor. Is het een aangeboren zwakke plek.  Over die mogelijkheid durfde Marijnissen nog niet na te denken op de dag dat hij NAC verliet. Laat staan dat hij er over sprak. Thuis niet, noch bij NAC. Met medewerkers van de club stelde hij een persbericht op. Het werd een tekst over ‘luisteren naar je gevoel’, ‘dichtbij jezelf blijven’ en ‘jezelf écht de ruimte geven’. Een clubdirecteur voegde eraan toe dat het een weloverwogen en moedige keuze was die tekenend was voor zijn persoonlijkheid. „Ik vond alles best”, zegt Marijnissen. „Zolang er maar niet in stond dat ik die aanvallen had.” Eenmaal gestopt kwam de opluchting. De aanvallen namen af, zijn gewicht nam toe. Twaalf kilo in een half jaar. Marijnissen leefde alsof hij zijn topsportjaren zo snel mogelijk ongedaan wilde maken. Slecht eten, nauwelijks beweging, veel alcohol. „Daarom ken ik zoveel mensen hier op de tribunes”, zegt hij. „Ik zag ze vier keer in de week in de stad”.  De opluchting was  van korte duur. Marijnissen begon een studie en rond de eerste tentamens stak de paniek weer de kop op. Hij had zijn angsten niet bedwongen of onder controle gebracht, hij was ze alleen  uit de weg gegaan. Nog altijd hield hij alles voor zichzelf. Zelfs toen hij weer ging voetballen en zijn spel op de amateurvelden al de vage contouren van een comeback kreeg, bleef hij volharden in zijn eenzame strijd.  De ommekeer kwam pas een jaar of twee geleden, toen iemand een link doorstuurde naar een videofragment met Ricardo Kishna. Daarin vertelt de aanvaller dat hij jarenlang heeft geworsteld met paniekaanvallen. De symptomen die hij noemt kwamen precies overeen met wat Marijnissen doormaakte. „Toen pas durfde ik onder ogen te zien dat angst mijn probleem was”, zegt hij. „Daarvoor had ik altijd nog het idee dat het iets lichamelijks kon zijn. Voetballers en paniekaanvallen: dat bestond niet. Het was bevrijdend om te beseffen dat ik niet de enige was.” Marijnissen realiseerde zich ook: je kunt er dus wél over praten. Je kunt er zelfs profvoetballer mee zijn.  Voor het eerst vertelde Marijnissen zijn dierbaren waar hij last van had. Zijn zus, zijn personal trainer, de begeleider die hij als ‘tweede vader’  ziet. En hij verdiepte zich in manieren om met zijn angsten om te gaan. Zo kwam hij ook met meditatie in aanraking. Vanaf dat moment is hij zich steeds comfortabeler gaan voelen.  Vanaf dat moment ook ging hij pas echt in een comeback geloven. Nu is Marijnissen dus ‘thuis’, zoals de club het verwoordde. Zo voelt het ook, zegt hij. Hoewel hij niet meer de jongen is die hij was in de jeugdopleiding van NAC. Hij is minder opvliegend, minder gejaagd.  Dat is fijn voor zijn omgeving, denkt hij. Maar vooral voor hem.  Een dag na het gesprek maakt Marijnissen zijn thuisdebuut voor NAC, een invalbeurt van 20 minuten. Hij heeft er nauwelijks stress van gehad, vertelt hij later aan de telefoon. „Weet je? Ik heb er zelfs van kunnen genieten.” ||https://www.nrc.nl//nieuws/2022/08/26/thomas-marijnissen-overwon-zijn-angsten-en-weet-nu-je-kunt-er-zelfs-profvoetballer-mee-zijn-a4139905
2022-08-27||Column | Het lezen van   De duivelsverzen  is een daad van verzet||De zoetste wraak zou zijn als iedereen nu De duivelsverzen koopt, las ik her en der na de brute moordpoging op Salman Rushdie. De pen sterker dan het woord, de lezer machtiger dan een fatwa. Het CPNB kwam tegemoet aan de wens om iedereen Rushdie te laten lezen met het mooie initiatief om Woede, Rushdies Boekenweekgeschenk uit 2001, gratis aan te bieden. Meer dan 11.000 keer werd het boek de afgelopen week gedownload. De duivelsverzen haalde de bestsellerlijst nog niet; het boek is pas sinds twee dagen weer verkrijgbaar. Na tien jaar college te hebben gegeven over De duivelsverzen op de Vrije Universiteit durf ik de bewering aan dat downloaden of kopen enerzijds, en het lezen van Rushdie anderzijds, twee verschillende zaken zijn. Ik vermoed dat, naast de Koran en de Bijbel, De duivelsverzen een van de meest besproken en minst gelezen boeken is. Van de ongeveer twintig studenten die ik jaarlijks de opdracht gaf het boek te lezen, haalden de meesten de eindstreep niet. Geen ramp, het ging mij erom ze te laten ontdekken dat het vuistdikke boek bijzonder veel vergt van zijn lezers: het is postmodern, complex en bevat tal van literaire verwijzingen.  Als theoretische achtergrondtekst bij het college lazen we een hoofdstuk uit het proefschrift van filosoof René Gabriëls, Intellectuelen in Nederland. Publieke controversen over kernenergie, armoede en Rushdie (2001). Gabriëls constateert dat waar het boek van Rushdie zelf bomvol staat van hybriditeit, alle dubbelzinnigheid wordt „weggezuiverd” in het publieke debat. Er blijven twee blokken over: het vrije Westen  tegenover de orthodoxe islam. Filosoof Kenan Malik, die met From Fatwa to Jihad. How the World Changed. From The Satanic Verses to Charlie Hebdo een van de scherpste analyses over de impact van de zaak-Rushdie schreef, laat eveneens zien hoe elke pluraliteit uit het publieke vertoog over Rushdie verloren ging. Was je als eerste generatie Brits-Indiase migrant nog hooguit Punjabi of Bengali, als tweede generatie overwegend seculier en hooguit ‘Aziatisch’, de generaties ná Rushdie werden vooral ‘moslim’. Het bevalt Malik niks, deze paraplu-identiteit. Ze maken je relatie tot God allesbepalend in het publieke debat. Malik stelt dat moraal een identitaire kwestie is geworden, eerder dan een universele. De politieke strijd voor een betere wereld heeft plaatsgemaakt voor identiteitsgedreven woede en zo lang dit zo is zal islamisme kunnen blijven toeslaan. Malik waarschuwt dan ook voor wat hij ‘tribaal identiteitsdenken’ noemt. Zijn grootste zorg is dat velen in het Westen de fatwa hebben geïnternaliseerd in de vorm van zelfcensuur. Het islamisme is daarmee succesvol geweest, want wie durft alles nog te zeggen of te tekenen? Het zijn de ‘ongeschreven boeken’ waar we ons om zouden moeten bekommeren. Malik heeft gelijk; ik herken die geïnternaliseerde fatwa maar al te goed. De cartoons die ik toonde in hetzelfde college durf ik nu niet meer te laten zien. Met respect voor gelovigen heeft dat niet zoveel te maken, met angst voor mogelijke gevolgen ervan wel. Precies om deze reden is het belangrijk dat politieke leiders van zich laten horen na de moordaanslag op Rushdie. Zij bieden daarmee ruggensteun aan alle schrijvers en hun ‘ongeschreven boeken’, aan alle docenten en hun niet-gegeven lessen; aan hen die nu aarzelen of ze een bepaald boek of een bepaalde cartoon in een educatieve context nog durven bespreken of te laten zien. Goed dus dat Mark Rutte, Boris Johnson en Emmanuel Macron reageerden, de laatste deed dat het krachtigst: Rushdies gevecht is ons gevecht. Ik had graag gezien dat identitaire partijen als BIJ1 en Denk, de laatste met een relatief grote islamitische aanhang, zich ook hadden uitgesproken en dat juist zij ook die ruggensteun geven aan schrijvers en docenten in Nederland. Te meer omdat na de aanslag op de Franse docent Samuel Paty op 16 oktober 2020 prompt enkele dagen later een petitie in Nederland werd gelanceerd dat je de profeet niet mag beledigen. Partijleider van Denk, Farid Azarkan, ondertekende die. Door de timing ontstond de pijnlijke suggestie dat Paty het over zichzelf had afgeroepen.  Salman Rushdies De duivelsverzen is geen bedreiging voor gelovigen. Het is juist koren op de molen van moslims die zich gestigmatiseerd voelen door eenzijdige representatie. Het boek doorbreekt met al zijn dubbelzinnige speelsheid bij uitstek het simplistische narratief van twee botsende werelden: ‘het’ Westen versus ‘de’ islam. Het kopen van het boek is een daad van verzet, het lezen ervan nog meer; de boodschap ervan omarmen een bevrijding uit het verstikkende tribale identiteitsdenken. Stine Jensen is filosoof en schrijver. Ze schrijft om de week een column op deze plek.||https://www.nrc.nl//nieuws/2022/08/26/het-lezen-van-de-duivelsverzen-is-een-daad-van-verzet-a4139888
2022-08-27||Wat vindt NRC | Chips van eigen bodem in een vijandige wereld||De acute dreiging is voorlopig weer verdwenen: de oefeningen van de Chinese strijdkrachten rond Taiwan zijn zo’n beetje achter de rug. Voor zover het ooit nog écht rustig wordt rond het eiland, dat door Beijing wordt gezien als een afvallige provincie die vroeg of laat, goed- of kwaadschiks zal worden teruggebracht in de moederschoot van de Volksrepubliek op het vasteland. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De rest van de wereld werd, toen China zijn strijdkrachten op scherp zette, wederom geconfronteerd met een van de grootste kwetsbaarheden in de internationale economie. TSMC, de grootste producent van geavanceerde computerchips ter wereld, staat in Taiwan. Bij een conflict zit een groot deel van het Westen straks zonder de geavanceerde chips die daar worden gemaakt.  Computerchips nu zijn wat staal was in de eerste helft van de twintigste eeuw: een strategisch goed. De zogenoemde productieketens rond chips lijken niet meer van deze tijd. Ze  zijn ontstaan in een tijdperk waarin er voetstoots vanuit werd gegaan dat de internationale handel zich ongehinderd steeds verfijnder en verder zou uitbreiden. Een drietal ontwikkelingen lijkt daar nu een eind aan te maken. Allereerst was er de terugslag tegen globalisering onder de Amerikaanse president Trump, en de handelsconflicten die vanuit het Witte Huis werden ontketend. Daarna volgde een implosie van de internationale handel tijdens de Covid-pandemie, en de chaotische herstart van de wereldeconomie die er op volgde, met hortende productie, het haperende handelsroutes en verstopte havens. Dat fenomeen doet zich in China, dat het virus buiten de deur wenst te houden, overigens nog steeds voor. Daar komt een groeiende crisis in de internationale samenwerking nu bij. De breuklijnen waarlangs zich een multipolaire wereld, met verschillende machtscentra ontwikkelt, worden langzaam zichtbaar. Tijdens de pandemie en vlak daarna werd duidelijk hoe kwetsbaar de complexe internationale productieketens, waar alles exact op tijd werd geleverd, waren. En die productieketens zijn met name buitengewoon ingewikkeld bij de productie van computerchips. De oorlog in Oekraïne heeft intussen onderstreept hoe kwetsbaar landen zijn geworden voor het afknijpen van strategische goederen, en hoe weinig scrupules er zijn bij leveranciers om de aanvoer daarvan te stoppen. Het Russische gas is daar het belangrijkste voorbeeld van. Het versterkt de overtuiging zelfvoorzienend te moeten zijn waar het essentiële producten betreft.    Computerchips zijn vandaag de dag alomtegenwoordig, en veel producten kunnen niet meer zonder. Van auto’s tot vaatwassers, van telefoons tot rookmelders. Zowel de EU als de VS trekken nu tientallen miljarden uit om de productie van chips op eigen bodem op te starten of uit te breiden.    Zo illustreert de chipsector de trend die internationaal aan de gang is: minder onderlinge afhankelijkheid, méér zelf doen op eigen bodem, deglobalisering en vooral groeiend wantrouwen. Europa doet daar noodzakelijkerwijs aan mee: het Russisch gas is een traumatisch voorbeeld van wat er gebeurt als het blinde vertrouwen van gisteren in aanraking komt met de steeds vijandiger wereld van morgen. Het beschermen van de burgers en bedrijven, van de welvaart en manier van leven, is begrijpelijk. Maar laat argwaan de resterende internationale handel en samenwerking niet nodeloos ondergraven.  ||https://www.nrc.nl//nieuws/2022/08/26/chips-van-eigen-bodem-in-een-vijandige-wereld-a4139899
2022-08-27||Overhaastige  hertog onthoofdde zijn eega||Foutje, bedankt! Daar sta je dan als hertog van Beieren: heb je net uit jaloezie je vrouw laten onthoofden, blijkt je woede te berusten op een  misverstand. Het overkwam hertog Lodewijk van Beieren in 1256. Hij had de nek van Maria van Brabant op het hakblok laten leggen omdat hij dacht dat ze vreemdging met een van zijn ridders. Dat bleek  helaas een vergissing. Zijn echtgenote was hij kwijt, maar hij had een bijnaam gewonnen: de Strenge. Hoe kwam het tot deze tragedie? Lodewijk was afkomstig uit het vooraanstaande Zuid-Duitse adelgeslacht Wittelsbach. Hij deed als tiener al mee met de oorlogen van zijn vader Otto III. Toen die in 1253 overleed, deelden Lodewijk en zijn broer   het hertogdom Beieren in tweeën: Lodewijk kreeg Oberbayern en werd ook graaf van de Keur-Palts, wat hem een stem gaf in de verkiezing van de Rooms-Duitse koning.    De Palts bestond uit een lappendeken van gebiedjes, waar altijd wel een conflict uit te vechten was. Lodewijk was hier in 1256 op veldtocht toen een boodschapper zijn kamp bereikte. De ruiter had twee brieven van Maria van Brabant bij zich: één voor de hertog en één voor Hendrik I Raugraf, een wapenbroeder van Lodewijk.  In de brief aan haar man schreef Maria dat ze hoopte op zijn snelle thuiskomst. De brief aan Hendrik was wat uitgebreider. De hertogin vroeg hem goed op de hertog te passen en hem heelhuids terug te brengen. Als Hendrik dat deed, aldus Maria, dan zou ze hem de gunst verlenen waarom hij haar al zo lang gevraagd had. Beide brieven waren met dezelfde kleur lak verzegeld en de boodschapper vergiste zich: hij gaf de hertog de brief die eigenlijk voor Hendrik bedoeld was. Lodewijk las de woorden van Maria en ontstak in toorn. Wat voor gunst werd hier in het vooruitzicht gesteld?!  Hij vermoedde dat zijn echtgenote en  ondergeschikte een affaire hadden   en galoppeerde ziedend naar de burcht Mangoldstein, waar Maria verbleef. Zijn jaloezie was onterecht. De gunst waarvan sprake was, betrof het voorrecht  voor Hendrik om Maria met Du in plaats van Sie te mogen aanspreken. Eenmaal bij Maria aangekomen, was  Lodewijk  niet te  overtuigen van de onschuld van zijn vrouw. Hij liet haar vrijwel meteen  onthoofden, samen met twee van haar hofdames  en de kasteelheer die om clementie voor Maria had gesmeekt. Toen Lodewijk duidelijk was geworden  dat hij te druistig had gehandeld, toonde hij berouw door het klooster Fürstenfeld te stichten. De Strenge – die eigenlijk dus beter de Haastige of de Lichtgeraakte had kunnen heten – was hierna nog een kleine veertig jaar een belangrijke speler in Duitsland.   Hij trouwde nog twee keer en kreeg vijf kinderen, van wie  Lodewijk IV het wist te schoppen tot  keizer van het Heilige Roomse Rijk. Omdat alle andere linies van de ooit wijdvertakte familie zijn uitgestorven, is de Strenge de stamvader van alle nog levende Wittelsbachs.||https://www.nrc.nl//nieuws/2022/08/26/overhaastige-hertog-onthoofdde-zijn-eega-a4139892
2022-08-27||Column | Halsema’s maat||Niet om na het echec tegen Rangers nog meer zout in Eindhovense voetbalwonden te strooien, maar wat was het een verfrissende geste van  burgemeester Femke Halsema van Amsterdam om de PSV-supporters voorlopig uit de Johan Cruijff Arena te verbannen. Uit de periode, zo’n vijftien jaar geleden, dat ik zelf vaak in de Arena ging kijken, herinner ik me nog de antisemitische leuzen die je toen al kon horen. De PSV-supporters hebben tijdens de laatste wedstrijd om de Johan Cruijff Schaal tegen Ajax nog extra gas gegeven, lees ik nu overal. Ze hebben niet alleen het  traditionele „Hamas, Hamas, alle Joden aan het gas” geroepen, maar ook „Alle Joden moeten dood” , „Samen verbranden zij Joden, want Joden branden het best” en „Schop, schop, schop ze neer, schop die Joden neer”.  Wat me bijna nog meer verontrust dan die verbale ploerterigheden, is het feit dat er niet of nauwelijks melding van werd gemaakt tijdens en na de tv-uitzending door ESPN van die wedstrijd. Ik  kan me niet herinneren dat dergelijke spreekkoren krachtig gesignaleerd of becommentarieerd werden. Eindeloos is het geouwehoer van het legertje experts bij zulke wedstrijden, maar een journalist die kalm en koel de gedebiteerde slogans van een papiertje opleest kan er niet af. Dat zou de kijkers, en nog veel erger, de adverteerders weleens kunnen afschrikken. Ook de kranten lieten het lelijk afweten, met – voor zover ik kan nagaan – uitzondering van De Telegraaf die op de maandag erna keurig berichtte dat de veiligheidscoördinator van Ajax overwogen had de scheidsrechter te vragen de wedstrijd te staken. Dit vanwege de scheldpartijen die Ajacied Steven Bergwijn kreeg te verduren:  „Steven Bergwijn vieze vuile kankerjood ga maar lekker dood.” Bij ESPN noemden ze het „de leukste wedstrijd om de Johan Cruijff Schaal ooit”. Het wás ook een leuke wedstrijd voor degenen die niet wisten wat er gescholden werd, maar de meeste verslaggevers en officials die dat wel wisten, deden of ze niets gehoord hadden. Dat de jonge Ajax-keeper Jay Gorter enkele malen blunderde was véél belangrijker. Daar moesten de ruim 1 miljoen kijkers thuis het maar mee doen. De reacties van PSV-zijde waren, zoals gebruikelijk, slap als de jonge sla in september uit het gedicht van Rutger Kopland. „Het is jammer dat de goeden onder de kwaden lijden”, zei de woordvoerder van PSV. Hij zou beter kunnen uitleggen waarom die goeden zo weinig in opstand komen tegen de kwaden. Geen tijd? Geen zin? Geen durf? Of alle drie?  De voorzitter van de PSV-supporters reageerde zoals voorzitters van supporters altijd reageren: hullie van Ajax doen hetzelfde als ze in Eindhoven op bezoek zijn. Niet dat deze vaststelling per se onjuist is, maar wat schiet je ermee op? Dus maar gewoon doorgaan met het sanctioneren van antisemitische spreekkoren omdat iedereen weleens last heeft van nare neigingen?    Wel zou je Ajax kunnen vragen eens scherper op te treden tegen het gebruik door Ajax-supporters van ‘Joden’ of ‘Superjoden’ als geuzennaam. Dat is dan wel niet antisemitisch bedoeld, maar het lokt wel antisemitisme uit.  „De maat is nu dan ook vol”, heeft burgemeester Halsema aan PSV geschreven. Misschien moet er met enige spijt aan worden toegevoegd dat de antisemitische maat nooit helemaal leeg is geweest.     ||https://www.nrc.nl//nieuws/2022/08/26/halsemas-maat-a4139891
2022-08-27||Opinie | Aan de slag!||Op mijn schildervakantie ontmoette ik een Oezbeekse vrouw die ondanks haar verschrikkelijke heimwee zo snel mogelijk  hier probeerde in te burgeren. Dat lukte behoorlijk goed. Zo wist ze ook al het een en ander over de Nederlandse literatuur. Ja, Mulisch: ‘Aan de slag!' En Hermans: ‘Nog meer slapen’.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/26/aan-de-slag-a4139889
2022-08-27||Perzik-frambozencobbler||Varieert u naar hartenlust met het fruit. Verhit de oven tot 180 graden. Schil de appel, verwijder het klokhuis en snijd het vruchtvlees in grote stukken. Ontpit de perziken en snijd ze in even grote stukken. Meng de appel, perzik en frambozen in een keramieken ovenschaal van circa 25 x 18 x 5 cm. Voeg de fijne kristalsuiker en het citroensap toe en schep goed om. Maak de topping door de bloem, het bakpoeder, zout en de suiker in een grote kom te mengen. Voeg de koude boterblokjes toe en meng tot fijne kruimels. Schenk de melk erbij en meng tot een zacht en dik beslag (niet te lang, het hoeft alleen een geheel te worden). Schep grote eetlepels beslag op het fruit in de ovenschaal. Het hoeft niet helemaal bedekt te worden; de charme van een cobbler is juist dat het fruit over de topping borrelt. Bak de cobbler 35-40 minuten tot de topping goudbruin is en het fruit borrelt. Controleer of de topping volledig gaar is door hem voorzichtig met een lepel op te tillen: als hij er vanbinnen of vanonder nog rauw uitziet, zet hem dan nog 10-15 minuten in de oven. Serveer warm met ijs, custard of slagroom.  VOOR 6-8 PERSONEN: Voor de vulling: sap van ½ citroen Voor de topping: snuf fijn zout Ravneet Gill Sugar, I Love You Fontaine Uitgevers 208  blz. €27,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/26/thuiskok-perzik-frambozencobbler-a4139882
2022-08-27||In het midden||Horizontaal:  1.  Verdediging 6.  ‘__ zet opnieuw in op kernenergie’ 10.  Zimmer __ 11.  Deze tekst 13.  Zingt vandaag voor het laatst voor een groot publiek 15.Naast Sandra en Dennis in Speed 17.  Werd vroeger gelaten 18.  Sebastian __, baas bij de wereldatletiekbond 23.Distillaat uit suikerriet  24.  Engelse afstand 25.  __-oetan 27.  Profiteur 30.  Distillaat uit druivenschillen en -zaden 31.  In die zin is het beperkt 32.Say Yes to the __ , bruiloftenprogramma 33.  Piramidegebied     Verticaal:   1.  Korte absentie 2.  Daar haal je een vette hap 3.  En tóch komt er water uit 4.  Israëlische badplaats 5.  Past na pijp of rijst 6.  Lafaard 7.  Groet uit Rome 8.Give __ a Chance 9.Im westen nichts __ 12.  Informatie voor de media 14.  Helium, argon of xenon 16.  Voormalig dictator van Panama 19.  Past voor heer of mager 20.  Indruk naar buiten 21.  Bushgewas 22.  Hard schot 26.  Getalletjes 28.  ‘Verhoren __ leveren asielkinderen onnodig stress op’ 29.  Kan geschopt worden Oplossing puzzel 25 augustus.  Horizontaal: 1. JONKER 6. ONWIL 9. OVER 10. AHAB 12. HELA 13. VONDST 15. NR 16. ARCHIE 18. ENE 21. HAN 22. DECAAN 23. SP 24. ALDAAR 25. JAAR 27. ASIN 28. ERBIJ 29. THAIS 30. AARDAS   Verticaal: 1. JOHN 2. OVERTAL 3. NEL 4. KRAAM 5. RANCHERS 6. OBOEMA 7. WADEN 8. LITERPRIJS 11. AVIFAUNA 14. SN 17. HOC 19. INDIA 20. ANJER 21. HART 22. DAAS 23. SABA 26. ARD  In het midden: TIM HOFMAN   ||https://www.nrc.nl//nieuws/2022/08/26/in-het-midden-a4139879
2022-08-27||Sudoku van vrijdag 26 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/26/sudoku-a4139877
2022-08-27||Column | Schaduwregering||In de supermarkt ving ik een gesprekje op uit een parallel universum. „Heb jij al opgezegd? Postcodeloterij?” „Nog niet, nee. Zul je net zien dat-ie daarna in onze straat valt.”  Wat had ik gemist? Ik kon allerlei redenen aanvoeren om een hartgrondige minachting te voelen voor de Postcodeloterij, maar deze was onvoorzien. De loterij bleek tot as van het kwaad uitgeroepen vanwege het sponsoren van milieubewegingen en vluchtelingenhulp.  Elk casino krijgt de dobbelaars die het verdient. De angst dat naburige gelukszoekers winnen en jij niet, dat is de hele doortrapte motor achter deze tombola, die heel Nederland zodoende sociaal chanteert tot lidmaatschap, met een appeltaart en dagje uit als halfjaarlijks zoethoudertje. Veelzeggender is hier het onderliggende lijden. Ooit was er iets van consensus over wat onomstreden goede doelen waren. Honger, armoede en ziekten bestrijden. Nu zijn ook die onderdeel van de grote strijd, die van de ene gelukszoeker tegenover de andere. Het ontbreekt ons aan een gezamenlijke opvatting over wat Aristoteles ‘het goede leven’ noemde, een stelsel morele overtuigingen.  Symptomatisch is de afwezige, onverschillige aanblik van ons kabinet. In Frankrijk hield president Macron een tv-toespraak over de „grote ommekeer” en „het einde van de overvloed en zorgeloosheid”. Bij ons zien we de regeringstop bij een spoeddebat over partijpolitiek gedoe, humeurig – niet vanwege alle catastrofes, maar vanwege hun eigen posities.  Geen wonder dat ze in de open inrichting van het complotdenken zo geobsedeerd zijn door schaduwregeringen. Achter de schermen van zó’n tandeloze ploeg moet toch íémand zitten met werkelijke macht. Is het Klaus Schwab, Sinterklaas of de Postcodeloterij?  Misschien moeten we het in een andere richting zoeken. Een kleine hint. Een van de redenen waarom het kabinet geen generieke energiecompensatie voor iedereen wil, is dat het, bij rijkeren, de prikkel tot verduurzaming wegneemt. Oké, dus dat is de morele overtuiging. Prima. Maar dan komen bedrijven als Eneco, die plots de terugleververgoeding van zonnepanelen van 56 naar 9 cent per kWh terugschroeven.  Hun argument: dit is ‘marktconform’. Geen opvatting over vergroenen, of over rechtvaardigheid in tijden van recordwinsten. Lijnrecht tegenover de overtuiging van het kabinet, maar ingrijpen kan of wil dit niet. Onze geprivatiseerde nutsvoorzieningen verontschuldigen zich met dat ene woordje. Marktconform. Een eufemisme voor kartelvorming. We moeten wel hebzuchtige egoïsten zijn, want de concurrenten zijn dat ook.  De hardwerkende Postcodeloterijspeler is opgevoed onder ditzelfde morele gesternte – o wee als je buren het beter hebben! – en ziet zijn zuurverdiende abonnementsgeld nu verdwijnen naar Artsen Zonder Grenzen.  De ware schaduwmacht zit bij bedrijven met megawinsten. Brandstof, energie, levensmiddelen. Daarop hebben we allemaal een abonnement, dat een stuk moeilijker is om op te zeggen. ||https://www.nrc.nl//nieuws/2022/08/26/schaduwregering-a4139926
2022-08-27||NS waarschuwt voor grote gevolgen door staking  personeel||De NS verwacht dat de staking van zijn personeel vrijdag in Zuid-Holland grote gevolgen kan hebben, zo waarschuwt het spoorbedrijf in een persbericht. Door de staking rijden er op vrijdag de hele dag geen NS-treinen in het overgrote deel van de dichtbevolkte provincie. De NS adviseert reizigers van, naar en binnen de regio alternatief vervoer te kiezen of de reis uit te stellen. Er is ook geen vervangend busvervoer. Omdat het stakingsgebied een belangrijke rol speelt in de landelijke dienstregeling, verwacht het vervoersbedrijf dat de staking ook gevolgen heeft voor het treinvervoer elders in het land. NS-medewerkers staken sinds deze week nadat de cao-onderhandelingen zijn stukgelopen. Vorige week wees het spoorbedrijf een ultimatum van de vakbonden FNV, CNV en VVMC af. (NRC)||https://www.nrc.nl//nieuws/2022/08/26/zuid-holland-ns-waarschuwt-voor-grote-gevolgen-door-staking-personeel-a4139925
2022-08-27||Man bij wie agent knie op torso plaatste bij arrestatie, is overleden||Een arrestant bij wie een politieagent zijn knie op de torso plaatste is overleden. Dat meldde Richard Korver, de advocaat van de omgekomen man, donderdag in een persbericht. De Rijksrecherche begon maandag een feitenonderzoek naar het incident in het Twentse Borne, bij Hengelo. Een inzittende van een andere auto filmde het incident, dat vorige week donderdag plaatsvond. Te zien is hoe twee agenten een bewusteloos uitziende man uit een politieauto slepen, waarbij een van de agenten tot twee keer toe een knie op zijn borst plaatst. De 37-jarige man werd aangehouden omdat hij autoreed onder invloed van drugs. Hij werd onwel tijdens de rit op weg naar het politiebureau. Sindsdien verkeerde hij in levensgevaar. Korver en nabestaanden roepen ooggetuigen van het incident op zich te melden. (NRC)||https://www.nrc.nl//nieuws/2022/08/26/borne-man-bij-wie-agent-knie-op-torso-plaatste-bij-arrestatie-is-overleden-a4139923
