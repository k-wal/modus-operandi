2022-08-01||Column | Vrouw &#038; voetbal||Een paar jaar geleden had mijn buurman Niek er nog hartelijk om gelachen: de sketch van Hans Teeuwen rond het WK in Frankrijk. De in een jurk gestoken cabaretier zingt over ‘wijvenvoetbal’. Hij spoort voetbalsters aan te ‘rennen met je kut’ en de bal ‘stil te leggen op je tieten’. Ietwat beschaamd laat Niek (64) het filmpje zien. We zitten in zijn met smaak ingerichte appartement voor de EK-finale tussen Engeland en Duitsland zondag. Mijn vriendin en ik aan de ene kant van de bank, hij en zijn vriendin aan de andere kant. Op tafel staan kaasblokjes en toastjes met zalm. Teeuwen vindt hij nog steeds geestig, zegt Niek, een charmante bourgondiër met een Porsche 911. Maar tegen voetbal voor vrouwen kijkt hij door het EK heel anders aan. Zijn vriendin spoorde hem aan het groepsduel tussen Frankrijk en Italië te kijken. Gewoon, als experiment. „Ik keek mijn ogen uit”, zegt Niek. „Daar werd écht gevoetbald.” Hij begon meer wedstrijden te volgen en was „aangenaam verrast”. Het spelinzicht kan beter, vindt hij. Te weinig speelsters kunnen een splijtende pass geven. De keepsters doen soms domme dingen. „Maar het is spannend om naar te kijken en er zitten mooie meiden tussen.” „Jongens, hebben jullie nog voetbal gekeken”, appte hij naar zijn maten van de golfclub. „Wat voor voetbal?” „Frankrijk-Engeland.” „Waar héb je het over?” „Het EK vrouwen. Hartstikke leuk.” „Een Feyenoord-fan is gauw tevreden”, appte er een terug. Tijdens de finale is het niet veel beter. Als Ella Toone de bal in het doel heeft gestift pakt Niek zijn telefoon erbij. Eens kijken wat zijn golfmaten van de wedstrijd vinden. „Hoe is de stand, Mieke?”, informeert de een plagerig. Een ander: „Jammer dat ze voor de finale niet in rokjes spelen.” Niek haalt zijn schouders op. „Over vijf jaar maken we geen onderscheid meer tussen mannen- en vrouwenvoetbal”, zegt hij. „Conditie, mentaliteit, spelinzicht, techniek – alles wordt beter. Sterker, ik denk dat de beste vrouwen ooit bij de mannen zullen spelen. De vrouwelijke versie van Messi bij Sparta, waarom niet?” Zelfs zijn vriendin is er even stil van. „Nou, Niek…” „Waarom niet? Tien jaar geleden dachten we ook niet dat een vrouw een mannenvoetbalwedstrijd in de Champions League zou fluiten.” Hij rolt met zijn ogen als Chloe Kelly na het beslissende doelpunt haar shirt uittrekt en in sport-bh over het veld rent. Dat moesten zijn vrienden eens zien! „Zullen we een keer naar een wedstrijd van de Nederlandse vrouwen in de Kuip gaan”, vraagt zijn vriendin. Hij twijfelt, schudt zijn hoofd. „Als ik dát doe zet ik mijn ego op het spel.” Ze zucht. „Ach ja, je ego.”||https://www.nrc.nl//nieuws/2022/08/01/vrouw-voetbal-a4137907
2022-08-01||COA stuurde honderden asielzoekers ongeïdentificeerd het land in||Het Centraal Orgaan opvang asielzoekers (COA) heeft afgelopen maanden honderden  asielzoekers die pas kort in Nederland waren  ongeïdentificeerd naar noodopvanglocaties gestuurd. De Nationale Politie was hier woedend over, uit angst om ongedocumenteerden uit het oog te verliezen. Dit blijkt uit onderzoek van NRC en wordt bevestigd door het COA en de politie.  Het overplaatsen gebeurde met asielzoekers die zich  in Ter Apel wilden melden, maar voor wie  door de opvangcrisis geen plek  was. Ze werden halsoverkop ongecontroleerd in touringcars naar noodopvanglocaties elders gebracht. Dat is tegen de afspraken in: vreemdelingen moeten eerst vingerafdrukken afgeven, documenten tonen aan de politie en op de foto voor ze vervoerd en opgevangen mogen worden. Volgens bronnen van NRC werden sinds mei ongeveer 1.200 asielzoekers op deze manier verder gestuurd. De vrees is dat dit opnieuw kan gebeuren als het weer te druk wordt in Ter Apel.  Al in mei liep de spanning tussen het COA en de politie zo hoog op dat de politietop tijdelijk uit een belangrijk crisisoverleg stapte –  met onder meer het COA, de immigratiedienst IND en het ministerie van Justitie en Veiligheid. De politie voelde zich in de steek gelaten omdat het COA  had beloofd dat asielzoekers niet meer op deze manier zouden worden overgeplaatst. Een politiewoordvoerder laat weten dat de organisaties „inmiddels” weer met elkaar om tafel zitten. De registratie-achterstand wordt zo snel mogelijk weggewerkt, zegt de politie.  Het COA zegt dat mobiele identificatie- en registratieteams asielzoekers in  de noodopvanglocaties  alsnog  identificeren. Bronnen weerspreken dit en zeggen dat hier nog discussie over is, omdat de politie haar mensen niet  kriskras het land in wil sturen en alleen in Ter Apel  en Budel asielzoekers wil registeren.  De politie en het COA ruziën al langer over het toezicht op asielzoekers. Toenmalig minister van Justitie Ferd Grapperhaus (CDA) beloofde bijna anderhalf jaar geleden dat het COA  de locatiegegevens van bewoners dagelijks in een al bestaand  systeem zou zetten. Het COA verzuimde dit te doen, bevestigt een woordvoerder van de politie, ondanks herhaaldelijk aandringen van de politie. De politie weet hierdoor niet precies waar de asielzoekers wonen. Volgens een politiewoordvoerder moet nu per opvanglocatie opgevraagd  worden wie zich daar  bevindt. Dit kost volgens de woordvoerder  „extra tijd en handelingen en is niet ideaal”.  Het COA zegt de locatiegegevens van asielzoekers wel in het systeem te zetten, maar dat door „capacitaire krapte en de verschillende opvangvormen” bij het COA de politie mogelijk niet altijd weet waar een asielzoeker is. „Het is ons niet bekend dat de politie er het afgelopen jaar herhaaldelijk op heeft aangedrongen de verblijfsgegevens van bewoners in het systeem te zetten.”  Tot een paar jaar terug deelde het COA persoonsgegevens zoals naam, leeftijd, godsdienst, etniciteit en land van herkomst dagelijks en geautomatiseerd met de politie. Deze gegevensuitwisseling stopte nadat NRC in 2020 schreef dat dit onrechtmatig was. Al deze data moesten uit verschillende politiesystemen worden gewist. De politie vroeg het COA daarna herhaaldelijk om vanuit het belang van de nationale veiligheid toch meer informatie te delen. In een brief aan het COA benadrukte ze dat het delen van gegevens  noodzakelijk was, omdat anders mogelijk signalen van mensenhandel of terrorisme worden gemist. Het COA  gaf hier niet aan toe.  In januari 2021 schreef  Grapperhaus  aan de Tweede Kamer dat er  een oplossing was gevonden waardoor de politie en het COA toch  gegevens van asielzoekers konden delen. Hij beloofde dat het COA de gegevens  in een bestaand systeem zou zetten. Dat gebeurt nog steeds onvolledig.||https://www.nrc.nl//nieuws/2022/08/01/politie-en-coa-ruzien-om-controle-asielzoekers-a4137934
2022-08-01||Een kleine schuld kan grote gevolgen hebben, ‘zoek het maar uit met je hypotheek, hoorden we’||‘Ik ben er echt ziek van geweest”, zegt Sharon van der Put (33) uit Zoetermeer. Samen met haar vriend zocht ze al een jaar naar een huis. Ze vonden een „jarentachtigwoning” met „speelse tussenverdiepingen van hout”. In januari vroegen ze een hypotheek aan, die werd afgewezen. Haar vriend bleek sinds 2012 een negatieve BKR-registratie te hebben  vanwege een openstaande schuld bij Wehkamp. Incassobureau en schuldopkoper Vesting Finance had de schuld van bijna 1.500 euro overgenomen en registreerde Van der Puts vriend als wanbetaler bij  het BKR.  Na contact met haar financieel adviseur betaalde Van der Put het openstaande bedrag en vroeg ze Vesting Finance telefonisch de code te verwijderen. Het incassobureau weigerde. Van der Put: „De reactie was, even grof gezegd: zoek het maar uit met je hypotheek.” Ook na volledige afbetaling van een betalingsachterstand blijft de negatieve registratie vijf jaar lang gehandhaafd in het register van Bureau Krediet Registratie (BKR). Of de schuld nu 300 of 50.000 euro was: onderscheid wordt niet gemaakt.  De stichting BKR is in 1965 door banken en financiële instellingen opgericht en registreert bijna alle kredieten die consumenten aangaan: van creditcard tot lease-auto, van mobiele telefoonabonnement tot Wehkamp-aankopen op afbetaling. Het doel van het BKR is naar eigen zeggen om consumenten te beschermen tegen het aangaan van leningen die ze mogelijk niet kunnen terugbetalen.  De registratie is tegelijkertijd bedoeld om financiële instellingen inzicht te geven in de financiële situatie  van een potentiële klant. Ruim acht miljoen Nederlanders zijn opgenomen in deze kredietdatabase – het BKR is de enige die dit systeem aanbiedt. Een registratie kan je zelf online checken op de site van het BKR. Kredietverstrekkers zijn verplicht elke lening boven de 250 euro vast te leggen in het BKR-register, net als eventuele betalingsachterstanden.  Een negatieve registratie kan ertoe leiden dat een kredietaanbieder geen lening wil aanbieden. Dat kan gaan om geld voor een auto, een creditcard, of een telefoonabonnement inclusief telefoon. Of om een hypotheek, zoals Sharon van der Put merkte. De facto is het bij een negatieve registratie, dus tot vijf jaar na het ongedaan maken van een betalingsachterstand, moeilijk een hypotheek te krijgen. Advocaat Martijn Foolen, gespecialiseerd in BKR-zaken, zegt dat de meeste van zijn cliënten met een negatieve registratie „direct afgewezen” worden voor een hypotheek. „Veel hypotheekadviseurs zeggen: ‘het komt wel goed’, maar dat is klinkklare onzin. Met een opgeëiste betalingsachterstand   is het praktisch onmogelijk een hypotheek te krijgen.” Wie eenmaal met een betalingsachterstand in het BKR-register is opgenomen – in 2021 waren dat 594.000 Nederlanders – heeft dus moeite een krediet te krijgen. Het zijn lang niet allemaal notoire wanbetalers, ziet directeur Deepak Thakoerdien van juridisch dienstverlener Dynamiet Nederland. Zijn bedrijf is gespecialiseerd in het aanvechten van negatieve BKR-registraties en behandelt naar eigen zeggen jaarlijks tweeduizend zaken.  „Een grote groep van onze klanten heeft een achterstand door een incident”, zegt Thakoerdien. „Ze missen een betaling door een scheiding, verloren kind of ziekte.” Daarnaast is er nóg een groep, stelt hij: slachtoffers van fraude. Volgens Thakoerdien is het namelijk gemakkelijk om online bestellingen op naam van een ander te doen. „Dagelijks spreek ik mensen die niet wisten dat er op hun naam aankopen zijn gedaan.”    Dat ondervonden ook Sharon van der Put en haar vriend. Van de aankoop van „herensokken, nagelharder en lippenbalsem” bij Wehkamp hadden de twee geen weet. De rekening  had hij  daarom nooit betaald. „Mijn vriend heeft dat niet besteld. We gokken dat een toenmalig huisgenoot, die met de noorderzon naar Curaçao is vertrokken, de spullen heeft gekocht.” In de tien jaar sinds  de aankoop zegt Van der Put nooit een aanmaning of deurwaarder van Vesting Finance te hebben gezien. „Ik ben heel strikt in alles op tijd betalen. Al was het me ontglipt, wij woonden bij mijn vader. Hij heeft altijd zijn paperassen op orde. Die had een aanmaning zeker gezien.”  Vanwege de impact van negatieve BKR-registraties oordeelde de Hoge Raad in 2011 dat die op grond van de toenmalige Wet bescherming persoonsgegevens moeten voldoen aan „de beginselen van subsidiariteit en proportionaliteit”. Kredietverstrekkers zijn sindsdien verplicht het belang van de consument af te zetten tegen het maatschappelijk belang van een zo volledig mogelijk BKR-register. Reeds afgeloste (kleine) schulden kunnen op grond van zo’n afweging uit het register verwijderd worden. Op papier kan iedere klant  naar zijn kredietverstrekker stappen en verzoeken om zo’n belangenafweging. In 2017 gaf toenmalig minister van Financiën Jeroen Dijsselbloem (PvdA) het BKR een tik op de vingers omdat deze, na een aanscherping van het reglement, de belangenafweging door consumenten praktisch onmogelijk maakte. Ook in 2022 lijkt die belangenafweging nog steeds moeizaam te gaan. Met een beroep op het reglement van BKR verwijderen kredietverstrekkers zelden coderingen op verzoek van klanten, ziet Thakoerdien. Dat schrijft het BKR zelf ook op zijn website: „Goed om te weten: het komt niet vaak voor dat een kredietaanbieder een registratie daadwerkelijk aanpast.”  We werken hard voor onze centjes en dan krijg je dit op je dak Sharon van der Put over het BKR  Het gevolg is dat wie af wil komen van  een negatieve BKR-registratie geregeld op juridische kosten wordt gejaagd. „Procederen kost veel geld en banken hebben diepe zakken”, weet advocaat Martijn Foolen.  Thakoerdien: „Sommige banken lezen het verzoek tot verwijdering niet eens en sturen altijd dezelfde reactie: ‘nee’.”  Volgens Foolen is er een kentering gaande in de rechtspraak rondom BKR-zaken: „Met name de rechtbank Amsterdam erkent nu dat het zeer lastig is met een BKR-registratie een hypotheek te krijgen en neemt dat mee in de belangenafweging tussen burger en kredietverstrekker.” Financiële instellingen en het BKR verwijzen in zulke gevallen, als burgers hun BKR-registratie vroegtijdig willen laten verwijderen, naar het Klachteninstituut Financiële Dienstverlening (Kifid) – dat sinds eind vorig jaar geschillen rondom BKR-registraties beslecht. Die procedure duurt enkele maanden en behelst verschillende „schriftelijke rondes”.  „De reactietermijn van kredietverstrekkers op verwijderverzoeken is de laatste tijd buitenproportioneel lang”, zegt Foolen. Waar eerder twee à drie weken gebruikelijk was, wacht hij soms meer dan twee maanden op een reactie. De wettelijke termijn is een maand. „Ik kan het mijn cliënt, van wie de koopovereenkomst afloopt, niet uitleggen dat hij geen reactie krijgt.” Wel is dreigen met een rechtszaak volgens Foolen effectief. In de helft van de gevallen leidt dat nog voor de zitting tot een verwijdering, schat hij.  Zo ging het ook bij Sunny Ganpat (31), die werkt als applicatiebeheerder bij het Erasmus MC. Hij werd in augustus 2018 vader van een tweeling. Met een creditcard van ICS kocht Ganpat „babyspullen voor de jongens” en deed hij vakantie-uitgaven. „Mijn vriendin en ik besloten op ons geld te letten en dat in potjes te verdelen, zodat we zagen wat we uitgaven.” Hij stopte de automatische incasso, zodat hij „los” geld kon overmaken. Toch miste hij door slordigheid een aantal betalingen. In 2019 ontving Ganpat een deurwaardersbrief over een openstaande schuld van 300 euro.  „Ik schrok”, zegt hij drie jaar later aan de telefoon, „want ik hou niet van schulden en dacht: waarom heb ik er niet eerder van gehoord?” Hij betaalde het bedrag gelijk af. „Ik had het idee dat het was afgerond.” Wel stond er nog vijf jaar een registratie van de voormalige achterstand op zijn naam. Die verhinderde dat hij een hypotheek kreeg. Hij benaderde  CoderingVrij, een juridisch dienstverlener die net als Dynamiet helpt bij het verwijderen van coderingen. De juridische hulp kostte Ganpat 700 euro. „Een aardig bedrag, maar dan ben ik er wel van af.” Op 11 mei hoorde Ganpat dat zijn verzoek, voordat de zaak „op zitting kwam”, werd ingewilligd door ICS en zijn BKR-registratie werd verwijderd. Een week later kon hij daardoor naar het kennismakingsgesprek voor een nieuwbouwproject in de buurt. „Je moet met de billen bloot”, zegt Sharon van de Put over het dossier dat nodig is om een BKR-codering aan te vechten. Loonstroken, jaaropgaven, huidige woonsituatie, afwijzingen van makelaars en hypotheekverstrekkers. Ze zijn allemaal nodig om de rechter te kunnen overtuigen dat je financieel gezond bent en wordt belemmerd  door de BKR-registratie. „Alles moet je kunnen verklaren.”  Op het verzoek tot verwijdering, via Dynamiet, kwam na vier weken een afwijzende reactie van het incassobureau. „Ze zeiden: dat je een inkomen hebt van zoveel duizend euro en geen schulden hebt, wil niet zeggen dat je financieel gezond bent. We kijken ook naar het uitgavenplaatje.”  Van der Put en haar vriend vroegen uitstel bij de makelaar van hun droomhuis. Die ging aanvankelijk akkoord, maar dreigde het huis vervolgens aan een ander te verkopen, tenzij ze 1.500 euro meer zouden betalen. Samen met de kosten voor de rechtszaak, die ze zelf betaalde op advies van haar advocaat, de in tien jaar tijd opgelopen rente en andere juridische kosten is ze meer dan 7.000 euro kwijt om de BKR-registratie te laten verwijderen. Haar zaak kwam wel tot een zitting. De advocaat van  Vesting Finance beweerde voor de rechter  dat Van der Put nog geen afwijzing voor een hypotheek had gekregen, toen ze het incassobureau verzocht de code te verwijderen. Een WhatsApp-gesprek met haar financieel adviseur, die ze aan de rechter toonde, bewees het tegendeel. Vesting Finance verwijderde  de code vervolgens binnen drie dagen, terwijl het dat eerder geweigerd had.  „Toen brak echt mijn klomp”, zegt Van der Put.  „Ze hebben de zaak opgegeven! Het had niet eens hoeven beginnen.” De bedrijven die BKR-geregistreerden bijstaan, vinden financiële instellingen „rigide”, omdat de negatieve registratie lang gehandhaafd wordt, ook als  het om een kleine schuld gaat, of wanneer betaling niet is gelukt door een fout of slordigheid.   Volgens het BKR is de bewaartermijn van vijf jaar noodzakelijk. „Grote achterstanden beginnen vaak klein”,  zegt beleidsadviseur van het BKR Sjaak van Leeuwen. „Als iemand een kleine achterstand niet weet te betalen, is dat een indicatie van de ernst van de financiële situatie.” Volgens het BKR krijgt een op de tien mensen met een voormalige betalingsachterstand binnen een jaar opnieuw problemen met het betalen van rekeningen. Volgens Sharon van der Put kan het BKR meer doen om mensen met negatieve coderingen te waarschuwen. „Het BKR is een goed systeem voor mensen die overal en nergens een lening  afsluiten en niet betalen”, zegt Van der Put. „Maar niet voor iemand die alles netjes op orde heeft. We werken allebei hard voor onze centjes en dan krijg je zoiets op je dak. Het voelt heel oneerlijk.” Het BKR laat weten enkel de „feitelijke krediet- en betaalhistorie” te registreren. „Het is aan kredietverstrekkers om te beoordelen of nieuwe kredieten verantwoord zijn”, zegt een woordvoerder. „Wij hebben  niet de informatie om coderingen te wegen.” Ook betwist het BKR dat burgers met betalingsachterstanden geen hypotheek kunnen krijgen.  „Het is  zelfs mogelijk om een hypotheek met een Nationale Hypotheek Garantie (NHG) af te sluiten”, aldus het BKR. Met de NHG zijn eigenaren voor 0,6 procent van het hypotheekbedrag ervan verzekerd dat hun lening wordt terugbetaald, wanneer ze daar zelf niet toe in staat zijn. Creditcardaanbieder ICS laat weten dat consumenten geen hoge juridische kosten hoeven te maken, omdat zij volgens de BKR-richtlijnen bij hun kredietverstrekker kunnen aankloppen. „In 2021 heeft ICS ruim 1.400 keer een negatieve BKR-registratie verwijderd”, zegt een woordvoerder, „overwegend op basis van een belangenafweging”. Ook zegt ICS klanten met openstaande schulden meermaals te benaderen via sms, brieven, mails of per telefoon. Vesting Finance reageerde niet op verzoeken tot commentaar van NRC. ||https://www.nrc.nl//nieuws/2022/08/01/een-kleine-schuld-kan-je-lang-blijven-achtervolgen-a4137904
2022-08-01||Australische bijen in lockdown om gevreesde parasitaire mijt|| Hoopjes dode bijen liggen op de grond in het bos. Imker Andrew Wilson (37) is al een week niet bij zijn bijenkorven geweest, omdat hij het slagveld liever niet ziet. Bovendien kan hij toch niets doen. „Ik mag de honing niet oogsten en mijn bijen niet verplaatsen”, zegt hij bedrukt. Onlangs kwam de inspectie van de regering langs om zijn bijen te controleren op een gevaarlijke parasiet. Daarbij wordt een alcoholoplossing gebruikt waardoor veel van zijn bijen zijn gedood.  Wilsons 41 bijenkasten staan diep in het bos in het nationaal park McPherson, ten noordwesten van Sydney. De kasten staan in de zogenaamde veiligheidszone, waar tot nader order geen bijen, bijenkasten of honingraten verplaatst mogen worden. De honingbij loopt namelijk het risico besmet te raken met de varroamijt, die voor het eerst in Australië is opgedoken. De mijten voeden zich met bijenbloed en brengen daarbij virussen over, die wereldwijd al miljoenen bijenvolken het leven hebben gekost. Imkers zijn gedwongen hun kasten met gif te behandelen om grootschalig verlies te beperken. Het is een klap voor duizenden Australische bijenhouders zoals Wilson. De imker draagt een kort rood baardje, een zware leren jas en een typisch Australische breedgerande hoed. Na een rit in zijn 4x4 pick-up is het nog een klein kwartier lopen door het bos naar zijn bijenkorven. Hij wijst de inheemse planten aan die in bloei staan. „Dit zijn banksia’s, die lijken op een kandelaar. Als ze in volle bloei staan kun je de nectar er letterlijk uit schudden. De bijen wurmen zich dan met hun hele lijfje in de bloem om zoveel mogelijk eruit te krijgen.”  De kolonies in zijn korven danken hun leven aan Wilson, vertelt hij trots. Zijn Sydney Bee Rescue wordt ingeschakeld om bijennesten te verwijderen uit woningen, in plaats van een ongedierteverdelger. „Dat is vies, stoffig werk waarbij je vaak in kleine ruimtes moet kruipen om bij de bijen te komen. Ik begon er jaren geleden mee als lid van mijn lokale bijenclub en was er verrassend goed in. Zo heb ik een reputatie opgebouwd.”  Tijdens de coronapandemie raakte Wilson zijn baan als piloot kwijt. Hij besloot de sprong te wagen en van zijn hobby zijn werk te maken. Inmiddels heeft hij ook een eigen honinglijn: Snives Hives. Hij heeft één werknemer. „Ik maak me niet alleen zorgen om mezelf, maar ook om hem. En ik heb een jong gezin. Er zijn veel mensen afhankelijk van deze bijen.” Als maar één mijt overleeft, is alles voor niets geweest Andrew Wilson Imker De mijtenplaag is niet de eerste tegenslag waar Wilsons bijen mee te maken krijgen. Het bos waar zijn bijenkasten staan brandde tijdens de ‘zwarte zomer’ van 2019-2020 grotendeels af, inclusief zijn bijen. De littekens van die branden zijn nog zichtbaar. Zwarte, kale bomen staan nog tussen het frisse groen van nieuwe struiken die zijn gegroeid dank zij de vele regen van de laatste maanden.  Australië staat bekend om zijn strenge regels rond bioveiligheid. Sinds de varroamijt eind juni voor het eerst ontdekt werd in een bijenkolonie in Newcastle, zo’n honderd kilometer noordelijker, zijn al meer dan zes miljoen bijen  gedood om verspreiding tegen te gaan. Dat is nodig omdat Europese honingbijen in de Australische winter niet in winterslaap gaan vanwege het warmere klimaat. Een gebied van zeker 6.500 vierkante kilometer is in lockdown, hier moeten alle bijen gecontroleerd worden op de parasiet. Ook bij die controle gaan veel bijen dood.   De extreme maatregelen zijn er niet voor niets. De schade door de varroamijt voor de honingsector alleen al is zo’n 46 miljoen euro per jaar. Maar de financiële gevolgen voor andere gewassen lopen in de miljarden. Een derde van de Australische voedselproductie is afhankelijk van de bestuiving door bijen. Momenteel is de grootste zorg de amandeloogst, maar ook appels, avocado’s en mango’s kunnen niet zonder bijen. De varroamijt hing al jaren als een zwaard van Damocles boven de Australische bijenindustrie. De parasiet werd begin twintigste eeuw voor het eerst in Azië aangetroffen. In de jaren tachtig kwam hij naar Europa en richtte een slachting aan. In Nieuw-Zeeland werd de mijt voor het eerst in het jaar 2000 ontdekt. Zes jaar later was zowel het Noord- als het Zuidereiland ervan vergeven. Wilson houdt er rekening mee dat het uiteindelijk niet lukt om de parasiet tegen te houden.  „Dat zou de slechtst mogelijke uitkomst zijn. Al die miljoenen bijen dood en onze bedrijven kapot vanwege de strenge maatregelen, en dat het ons alsnog niet lukt om varroa tegen te houden”, zegt hij. Er hoeft  maar één mijt ongezien te overleven en alle maatregelen zijn voor niets geweest.  Hoewel hij begrip heeft voor de maatregelen, vindt Wilson de aanpak te rigoureus. „Ze leggen nu overal zoet gif neer om de bijen te doden. Maar ook andere dieren die van nectar leven eten daarvan, zoals vlinders, wilde bijen en vogels. Dat moeten we toch niet willen?”. Door al dat gif is het land zeker twee jaar lang onbruikbaar voor de bijenindustrie, terwijl Wilson zijn huur van zo’n 10.000 Australische dollar (zo’n 6.900 euro) per jaar moet blijven betalen. Daarnaast heeft hij net flink geïnvesteerd in zijn bedrijf. „Het gaat me honderdduizenden dollars kosten als dit nog lang zo door gaat”, zucht hij.  Bijenhouders worden maar beperkt gecompenseerd voor  verliezen. „De inspectie wil dat wij alles opofferen”, zegt Wilson. „Maar we zouden de bijenindustrie juist moeten beschermen, in plaats van die te vernietigen.” ||https://www.nrc.nl//nieuws/2022/08/01/australische-bijen-in-lockdown-om-gevreesde-parasitaire-mijt-a4137918
2022-08-01||‘Poetin is een slang. Als ik hem zie, krab ik zijn ogen uit’||Door de verrekijker is een speeltuintje te zien, naast   het grootste van de drie gebouwen. Daar wonen en slapen Russische grenswachten en hun gezinnen. In het midden staat het ‘operationele gebouw’, met  surveillance-apparatuur. Links staat het gebouw met garages en magazijn. Mensen vertonen zich niet. Dit is een van de negentien bases van de Russische grenswacht langs de Administrative Boundary Line (ABL) tussen Georgië en Zuid-Ossetië. Een onopvallende nederzetting op een groene heuvel, vlak bij het dorp Odzisi in het noorden van Georgië. Georgië en de Europese Unie vermijden het woord ‘grens’, dat impliceert een permanente afscheiding van een ander land. De internationale consensus is dat het gebied bezet is door Rusland, geannexeerd na de vijfdaagse oorlog met Georgië in 2008. Alleen Rusland, Nicaragua, Venezuela, Syrië en eilandstaatje Nauru beschouwen Zuid-Ossetië – bijna vierduizend km2, naar schatting dertigduizend inwoners – als een onafhankelijk land. De pro-Russische bestuurders van Zuid-Ossetië ambiëren hereniging met Noord-Ossetië in Rusland, aan de andere kant van de Kaukasus.  EU-waarnemers volgen de Russen  vanuit Georgië.  Foto Kamiel Vermeylen / Knack Waarnemers van de European Union Monitoring Mission (EUMM) turen door verrekijkers naar de Russische kant. Patrouilleleider Janis uit Letland maakt foto’s met een camera met een enorme telelens. Bijna dagelijks patrouilleren de waarnemers in het heuvelachtige grensgebied. Ze registreren incidenten en verschuivingen van de grenslijn. De helft van de ABL is begaanbaar, en daarvan is 40 procent door Rusland afgezet. Ze weten precies waar de Russische hekken en grensborden staan. Ze zijn vertrouwd voor de schaarse boeren in het gebied, zwerfhonden komen naar ze toe. Chauffeur Sandra, werkzaam bij de Duitse politie voordat ze naar Georgië werd uitgezonden, stuurt de Toyota Landcruiser behendig over rotsige en steile bospaden. Hoe moeilijker hoe beter, wat haar betreft. De patrouille omvat vandaag drie SUV’s, met vier journalisten. Meelopen naar de gesloten grensovergang vindt Janis geen goed idee. „De EUMM wil niet provoceren. Als we daar gaan rondlopen met pers kunnen de Russen dat opvatten als provocatie.” Bij de observatiepunten hangen Georgische agenten verveeld rond. Ze roken in de schaduw van een boom, jagen honden weg. Een politiebureau is deels afgeschermd met autobanden, maar niets wekt de indruk dat hier vijandelijkheden plaatsvinden. Incidenten gaan over boeren of jagers die naar Russische smaak te dichtbij de ABL komen en worden opgepakt. Eerder gebeurde dat circa  tachtig keer per jaar, nu nog maar twintig keer. Acht boeren zitten in de cel. De EU-missie bemiddelt om ze vrij te krijgen. Ondanks de patstelling tussen Georgië en Rusland wil Marek Szczygiel niet spreken van een ‘frozen conflict’, een conflict waar wapens zwijgen maar nog geen vrede is getekend. „Wij spreken van een ‘protracted conflict’, een langdurig conflict. Er zijn geen schotenwisselingen, maar wel spanningen.” De Poolse diplomaat Szczygiel leidt de EUMM vanuit een merkwaardig hoofdkantoor in hoofdstad Tbilisi. Het gastenverblijf van een oude partijbons is een staaltje vergane communistische glorie, inclusief leeg zwembad. Later dit jaar verhuist de missie naar een ander pand in de sjieke wijk Vake. Van de 332 werknemers komen er 220 uit het buitenland en 112 uit Georgië. Luxemburg is het enige EU-land dat niet vertegenwoordigd is, Nederland neemt met twaalf mensen deel aan de missie. „Veertien jaar na de bezetting is de situatie anders dan we in het begin hadden verwacht”, zegt Szczygiel, sinds 2,5 jaar de head of mission. „Een van onze doelen is normalisering. Dat is niet een terugkeer naar de situatie van voor de oorlog, maar een zo normaal mogelijk leven voor de mensen aan weerszijden van de ABL. We moeten reëel zijn: de Russische erkenning van de onafhankelijkheid betekent permanente Russische militaire aanwezigheid.” Het belangrijkste doel is het voorkomen van nieuw geweld. „Zonder ons zou het risico van geweld significant hoger zijn.” Naast Zuid-Ossetië bezet Rusland ook Abchazië, een andere separatistische regio, in het noordwesten. Anders dan Zuid-Ossetië wil Abchazië geen aansluiting bij Rusland, vertelt Szczygiel. „Ze willen echt onafhankelijk zijn. Ik voorzie dat daar een verzoening met Georgië mogelijk is, met een Georgische grondwet en een autonome status.” Bezet gebied, autonome status, militair ingrijpen om Russische inwoners te ‘beschermen’. Het lijkt allemaal erg op de situatie in Oekraïne. Klopt, zegt Szczygiel, er zijn veel overeenkomsten. „Rusland volgt daar hetzelfde draaiboek. Voorbereidend werk door de geheime dienst FSB, verspreiden van desinformatie, uitdelen van Russische paspoorten. Streven naar internationale erkenning, uitroepen van een referendum als bewijs van lokale steun. Zelfs de mythe over biolabs werd hier in Georgïë ook al gebruikt.” De EUMM ziet dat Rusland de grenslijn met kleine stapjes verlegt richting Georgisch grondgebied. Zo is een stukje van de oliepijpleiding tussen Bakoe en Soepsa aan de Zwarte Zee nu in Russische handen. Toch verwacht Szczygiel geen verdergaande Russische acties in Zuid-Ossetië. „Er valt niet veel te halen en ze hebben hun doel al bereikt. De bezette gebieden zorgen voor destabilisering, wat slecht is voor de Georgische ambities richting NAVO en EU. Georgië als knooppunt tussen Europa en Centraal-Azië en China is gebaseerd op stabiliteit. Dat staat onder druk door de Russische aanwezigheid.” De annexatie van Zuid-Ossetië heeft geopolitieke gevolgen, maar het raakt ook de inwoners van de regio. De bewegingsvrijheid is beperkt, oversteken naar Georgië kan niet. Onderwijs in het Georgisch is na 2008 geleidelijk afgeschaft. Etnische Georgiërs voelen zich tweederangs burgers en hebben het gebied grotendeels verlaten. Veel van deze IDP’s (internally displaced persons, vluchtelingen in eigen land) belandden in Tserovani, 35 kilometer ten noorden van Tbilisi. Hier verrees een kunstmatig dorp, met rechte straten en prefab-woningen. Veel van de huisjes zijn inmiddels uitgebreid met extra kamers, druiven hangen over pergola’s. Rusland volgt in Oekraïne hetzelfde draaiboek als hier. Zelfs de mythe over biolabs werd hier in Georgïë ook al gebruikt Marek Szczygiel Chef Europese waarnemingsmissie Khatia Meltauri (28) opende een jaar geleden haar printshop, in een kleine kantoorruimte in het dorpscentrum. Bewoners kunnen hier documenten, foto’s en uitnodigingen laten printen. Trots toont Meltauri haar  net gearriveerde aanwinst: een Epson L1800 inkjetprinter, betaald door een ngo uit Estland die vrouwelijke ondernemers steunt. Meltauri was veertien toen de oorlog uitbrak. In haar woonplaats Achalgori kwamen helikopters over, maar werd niet gevochten. Veel van haar leeftijdsgenoten gaan naar Tbilisi, maar Meltauri verkiest Tserovani. Wel zou ze meer steun van de Georgische overheid willen. „Waarom hebben we geen dorpshuis, of een park? Nu zijn er alleen stoffige straten. Gelukkig krijgen we wel steun uit andere landen.” De ontheemden krijgen een overheidstoelage van 45 lari (15 euro) per maand. Op een autobank voor haar huis doet Neeli Kakhiasjvili (79) een dutje. Snel doet ze een hoofddoekje op voor het bezoek. Terwijl kleinkinderen rondrennen met waterpistolen vertelt ze over haar vlucht uit haar dorp bij de regionale hoofdstad Tsjinvali. Negen dagen hield ze zich met anderen schuil in een kelder, daarna zaten ze nog een keer negen dagen in een gevangenis. „Russische soldaten sloegen me met een geweerkolf, ik heb er nog steeds last van. Ze waren alleen maar op zoek naar wodka en geld.” Toen het Rode Kruis langs kwam, mochten oude mensen weg. Met een sjaal om ouder te lijken wist Kakhiasjvili weg te komen. In Tserovani heeft ze een dak boven haar hoofd, maar Kakhiasjvili mist haar weg gebulldozerde dorp. „Alles is weg, ook het graf van mijn man. Ik mis de lucht van daar, en de smaak van het fruit. We hadden alles, appels, peren, kersen.” Ze wijst op de perziken naast haar. „Deze moet ik nu kopen. Thuis had ik ze laten liggen, omdat ik ze niet goed genoeg vind.” Over de oorzaak van het verlies van haar paradijs is deze Georgische duidelijk. „Poetin bracht mij hier. Hij is een slang. Als ik Poetin zie krab ik zijn ogen uit.”  Een bord maakt  duidelijk  waar de afscheiding tussen Georgië en Zuid-Ossetië loopt.  Foto Kamiel Vermeylen / Knack Correctie (3 augustus 2022): Patrouilleleider Janis komt uit Letland, niet uit Estland, zoals eerder vermeld.||https://www.nrc.nl//nieuws/2022/08/01/poetin-is-een-slang-als-ik-hem-zie-krab-ik-zijn-ogen-uit-a4137926
2022-08-01||De spac-hype is een stille dood gestorven|| Laagdrempelig en vroegtijdig instappen als belegger bij veelbelovende jonge bedrijven die in een mum van tijd naar de beurs gaan. Bedrijven die ook nog eens met vlijt en aandacht voor je worden geselecteerd door de knapste koppen van de beleggingswereld. Het was die belofte die veel beleggers de laatste jaren warm maakte om geld te steken in een spac, de op financiële markten intussen ingeburgerde afkorting voor special purpose acquisition company. Het zijn beleggingsvehikels die zonder bedrijfsactiviteiten de beurs betreden om met die beursgang kapitaal op te halen, waarmee alweer snel een ander niet-beursgenoteerd bedrijf wordt overgenomen. De lege beurshulzen konden op veel belangstelling rekenen van kleinere beleggers. Die zagen ze als een uitgelezen kans om vroeg in te stappen bij veelbelovende jonge bedrijven. Bij traditionele beursgangen is het voor hen vaak een stuk lastiger om zulke aandelen te bemachtigen, omdat ze doorgaans worden afgetroefd door professionele beleggers en beleggingsinstellingen.  Een ander voordeel: zo’n bestaand bedrijf kan de beurs op zonder daarvoor de gebruikelijke weg te hoeven afleggen. Die weg zit vol formaliteiten en papierwerk, duurt maanden langer en kost een behoorlijk bedrag aan commissie bij begeleidende banken (tot 10 procent van de opbrengst). Spacs kennen die aanloop niet. Ze moeten weliswaar een prospectus publiceren bij de beursgang, maar die is een stuk minder omvangrijk omdat er bij de beursgang dus geen bedrijfsactiviteiten te melden zijn, geen ondernemingshistorie bestaat en van tevoren ook niet bekend is welke onderneming wordt overgenomen. Het leverde ze de bijnamen ‘lege beurshulzen’ en ‘blanco-chequebedrijven’ op: je geeft als belegger een carte blanche aan de oprichters van een spac om een overnamekandidaat te vinden. Tot op zekere hoogte dan. Want op het moment dat een spac een geschikte prooi vindt, moet het gros van de aandeelhouders nog wel instemmen met de overname. Vervolgens fuseert de spac met het overgenomen bedrijf en heeft dat bedrijf  in één klap zijn gedroomde beursgang te pakken. Bij het sluiten van zo’n deal profiteren de spac-oprichters mee. Zij bemachtigen relatief goedkope aandelen en krijgen vaak warrants (rechten om later meer aandelen te kopen tegen een afgesproken prijs) die, mits de beurskoers stijgt, tegen hoge winsten kunnen worden verzilverd. Toen de internationale beurzen de afgelopen twee jaar naar nieuwe records klommen, steeg het aantal spacs dat een beursgang maakte enthousiast mee. Een opleving die eerder ook al zichtbaar was in 2007, toen, vlak voor de mondiale financiële crisis, bijna een kwart van alle beursgangen in de Verenigde Staten werd gemaakt door een spac. Maar de tweede hoge spac-golf waarop veel beleggers gretig wilden meesurfen, is dit jaar – net als toen – door het verslechterde beursklimaat definitief gebroken en rolt gestaag terug in zee. 1. Een spac (lege beurshuls) wordt opgericht door één of meerdere zakenmensen. 2. Beleggers kopen aandelen van de spac. 3. De spac gaat met een deel van de aandelen naar de beurs. 4. Oprichter houdt een x-aantal aandelen zelf.  5. Oprichter kiest een bedrijf dat de spac wil overnemen.  6. Aandeelhouders stemmen voor of tegen de overname.  7. Als de aandeelhouders akkoord zijn, wordt het nieuwe bedrijf opgekocht. Beleggers kunnen op dat moment nog uitstappen als ze het niet eens zijn met de keuze.  8. De spac en het overgenomen bedrijf worden samengevoegd, het bedrijf is dan ook aan de beurs genoteerd.   Met name in Amerika was de laatste jaren aan spacs geen gebrek. In 2020 en 2021 haalden 861 lege beurshulzen er samen een recordbedrag op van bijna 246 miljard dollar (240 miljard euro), blijkt uit cijfers van databanken Spac Analytics en Spac Research. Het tij is dit jaar gekeerd: het aantal Amerikaanse spacs is sterk teruggelopen van 613 in 2021 naar tot dusver 70 dit jaar. Een trend die ook zichtbaar is in Nederland. Op het hoogtepunt van de spac-rage in 2021 ging een recordaantal van 16 spacs naar de beurs in Amsterdam. Samen haalden ze 3,8 miljard euro op, een gemiddelde van ruim 236 miljoen euro per bedrijf, blijkt uit cijfers die NRC opvroeg bij beursuitbater Euronext. Dit jaar staat de teller halverwege op 2 spacs.  Spacs renderen bovendien opvallend slecht op de beurs. De zogeheten ‘De-SPAC Index’, een prestatie-index van 25 grotere bedrijven die afgelopen jaar via een spac de Amerikaanse beurs op kwamen, stond eind juli zo’n 65 procent lager dan aan het begin van dit jaar. Dat maakt ze bijzonder gevoelig voor vijandige overnames, met een verlies voor de oorspronkelijke beleggers als gevolg.   „Het verbaast me niet”, zegt Arnoud Boot, hoogleraar ondernemingsfinanciering aan de Universiteit van Amsterdam. „Spacs zijn buitengewoon ingewikkelde constructies die met weinig regulering de beurs op gaan. Het is ongebruikelijk en onwenselijk dat zulke complexe producten zich ook nog eens overwegend richten op kleinere beleggers, die ze vaak niet begrijpen. Als ik het aan mijn studenten moet uitleggen, ben ik al even bezig.”  Boot is kritisch op de Amsterdamse beursuitbater Euronext en toezichthouder AFM. „Toen de Londense beurs begin 2021 met relatief zware eisen kwam voor spacs die een beursgang wilden maken, wilde Amsterdam spacs aantrekken met soepelere regels. Ze hadden eerder een rode vlag moeten ophouden en van spac-oprichters moeten eisen: leg het eerst eens goed uit. Daarnaast was het niet moeilijk om te zien dat die hele spac-ontwikkeling een hype was: op de top van de markt profiteren van de kleine belegger. Dat zie je in de geschiedenis altijd.” Euronext wenste niet te reageren op de uitspraken van Boot. De toezichthouder zegt dat het spacs „vanwege de complexiteit” geen geschikte belegging vindt voor kleinere beleggers. „De AFM heeft al vroegtijdig bij spacs toegezien op tijdige en duidelijke informatieverstrekking, en doet dat nog steeds. Zowel bij de beursgang als in het vervolgtraject, namelijk bij het vinden van een fusiepartner.”  Voor veel beleggers is de wens de vader van de gedachte. Zo ook bij de spac van hedgefondsmiljardair Bill Ackman. Zijn Pershing Square Tontine Holdings (PSTH) haalde het duizelingwekkende bedrag op van 4 miljard dollar. Daarmee was het de grootste spac ooit. En, vanwege Ackmans goede reputatie als investeerder, tevens een bijzonder aantrekkelijke spac voor veel beleggers. Maar PSTH kon geen geschikte overnameprooi vinden binnen de gestelde deadline van twee jaar.  Even leek het durfinvesteerder Ackman te lukken met een belang van 10 procent in Universal Music, maar dat stuitte vorig jaar op bezwaar van de Amerikaanse beurstoezichthouder SEC vanwege de complexe structuur van de beoogde deal, waar beleggers – tegen de gewoonte in – ook niet over mee mochten stemmen. Een ander doelwit bleek niet voorhanden omdat, zo zei Ackman in juli, „hoogwaardige en winstgevende groeibedrijven” vooral de laatste twaalf maanden hun beursgang liever nog even uitstellen vanwege de „ongunstige marktomstandigheden”. En dus werd de miljardenspac vorige maand voorgoed opgedoekt. Beleggers krijgen hun geld terug. „Eerlijk, maar ook tekenend”, zegt Koen Bender van Mercurius Vermogensbeheer. „Als iemand als Ackman zegt: ‘ik ga het bedrijf dat jullie graag willen hebben niet vinden’, dan weet je: ze zijn niet langer in overvloed beschikbaar.” Hij ziet spacs als een modetrend van een tijd die achter ons ligt. „Een spac is met name een vehikel dat kan floreren bij extreem lage rente, een gevoel dat alle bomen tot in de hemel groeien en mensen besluiten om een investeringsbeslissing uit handen te geven, zonder dat er een concreet bedrijf onder ligt. Je investeert in feite in iemands reputatie. Een soort blind vertrouwen.” Dat pakt lang niet altijd goed uit. Op dit moment zijn honderden managementteams tegelijkertijd op zoek naar een overnameprooi. Zij krijgen in de regel 24 maanden de tijd om die te vinden en met toestemming van de aandeelhouders een deal te sluiten. Eind juni ging het om zo’n 410 bedrijven met een kas van 116 miljard dollar en een deadline van eind maart 2023, blijkt uit Bloomberg-cijfers. Ook voor de spacs aan de Amsterdamse beurs wordt nog druk gezocht. Van de 20 spacs die het Damrak bestormden, vonden er tot dusver 4 een fusiepartner.  Zo gingen spacs van zeer gewild en talrijk, naar een hoofdpijndossier voor het management om geschikte partners te vinden. Uitstel kan worden aangevraagd, maar dat kost het management geld. En dus kiezen sommige spacs-oprichters ervoor om, net als Ackman, het geïnvesteerde geld schoorvoetend terug te betalen. Anderen gaan onder druk op zoek naar een fusiepartner, wat het risico op een ongeschikte fusiepartner vergroot.  Staan daar geen succesverhalen tegenover? Een veel aangehaald voorbeeld is het Bredase techbedrijf CM.com, dat in 2018 zijn beursgang op het laatste moment moest afblazen vanwege een gebrek aan interesse. In februari 2020 lukte dat via lege beurshuls Dutch Star Companies One (DSCO) alsnog en haalde het ruim 80 miljoen euro op. Maand na maand steeg de koers, die op het hoogtepunt in augustus 2021 was verviervoudigd naar ruim 47 euro. Op dat moment konden vroege investeerders aardig cashen. Maar net als bij veel andere techbedrijven is bij CM.com door hoge inflatie en rente een koersdaling ingezet: het aandeel is met een huidige koers van zo’n 11 euro terug bij af. Ook de koersen van de drie andere bedrijven die in Amsterdam met een lege beurshuls fuseerden (gamebedrijf Azerion, recyclingbedrijf Cabka en de Britse medicijnmaker BenevolentAI) staan flink lager dan bij hun beursintroductie.  „De oprichters van CM.com hebben aan de uiteindelijke beursgang enorm veel geld verdiend”, zegt beursanalist Nico Inberg van DeAandeelhouder.nl. „Omdat ze in de rit omhoog hun aandelen voor een goede prijs hebben kunnen verkopen.” Het risico voor veel spac-beleggers zit volgens hem in bedrijven die met een te hoge waardering naar de beurs worden gebracht. „De beurs was tot voor kort extreem hoog gewaardeerd en met name in techaandelen zat veel lucht. Spacs zaten ook in die hoek.” Dat geldt volgens hem overigens niet voor alle bedrijven die via een spac de beurs op kwamen. Als voorbeeld noemt hij elektrische automaker Polestar, de Zweeds-Chinese concurrent van Tesla. „Een interessant bedrijf waar denk ik wel waarde in zit. Maar het succes van een spac is niet alleen afhankelijk van of de oprichters een goed bedrijf hebben gekocht dat doorgroeit. Het is dus ook belangrijk op welke waardering zo’n bedrijf gekocht wordt, dat maakt een groot verschil. Spacs waren zo wel een beetje een hype die bij die tijd van lage rentes en veel beschikbaar geld hoorde.”  Is er dan geen enkele toekomst meer voor spacs? Hoogleraar Boot: „Als je als spac met de juiste documentatie en transparant naar de beurs gaat, dan zou dat op een legitieme manier kunnen. Dat moet gaan volgens een gewaarborgd proces, waarbij vooraf duidelijk is welke provisie initiatiefnemers krijgen en onder welke condities nieuwe investeerders instappen bij een overname. Regels dempen die hype. En daar zijn ze voor.”||https://www.nrc.nl//nieuws/2022/08/01/de-spac-hype-is-een-stille-dood-gestorven-a4137883
2022-08-01||Om altijd exact hetzelfde pilsje te krijgen, moet de brouwer constant vernieuwen||Geef Emiel Hendrikx een dienblad vol pilsjes en de kans is groot dat hij de meeste herkent. Ruikt hij een lichte banaangeur, dan weet de meesterbrouwer: Heineken. „Bij elk pils, ook van de concurrent, heb ik zo een herkenningspunt.” Met zijn collega’s op de afdeling productontwikkeling van Swinkels Family Brewers (omzet: 835 miljoen euro), brouwer van onder meer Bavaria, doet hij zulke proeverijen regelmatig. Om bij te houden in hoeverre de pilsjes van de concurrentie veranderen.  Verbeterde producten die op het eerste gezicht af lijken, maar dat vaak bij lange na niet zijn. Want wat de enigszins getrainde liefhebber ook mag beweren: dat alle pils hetzelfde smaakt, is grote onzin. Hetzelfde geldt voor de opvatting dat het ene pils fantastisch is, en het andere niet te drinken. Zou je een gemiddelde consument blind laten proeven, dan is het maar de vraag of hij zijn lievelingsmerk eruit haalt, zegt Hendrikx. Dat híj dat wel kan, komt doordat hij erg goed getraind is. „Brand, Amstel of Bavaria – het is allemaal pils, maar nét intrinsiek anders”, vertelt Hendrikx tijdens een bezoek aan de brouwerij in het Noord-Brabantse Lieshout. Voor die kleine verschillen, en de sterke gelijkenissen, bestaat een goede verklaring. Anders dan  bij veel ambachtelijke bieren die de laatste jaren in het schap opduiken, is het brouwen van pils aan regels  gebonden. Die zijn vastgelegd in het zogeheten Bierbesluit, een wet uit 1926. Zo mag pils niet te donker zijn, en moet minstens 60 procent van de gebruikte granen gemout zijn: ontkiemd en daarna gedroogd. Ook mag in de wort, een tussenproduct in het brouwproces, niet te veel suiker zitten. En de consument heeft verwachtingen, zegt Hendrikx terwijl hij een glas Bavaria tegen het licht houdt. „Pils moet helder, fris en makkelijk te drinken zijn. Met een mooie schuimkraag.” Het gevolg is dat pilsbrouwers slechts beperkt ruimte hebben om te manoeuvreren en experimenteren met de biersoort die in Nederland én wereldwijd nog steeds verreweg het meest wordt gedronken. Maar wil dat ook zeggen dat pils daarmee uitontwikkeld is?  Wie afgaat op de etiketten, zou denken dat pils al zeker honderd jaar onveranderd is. Zelden adverteren fabrikanten met een ‘vernieuwde receptuur’, zoals andere levensmiddelenmakers. Liever benadrukken ze de erfgoedstatus van hun product, het jaartal van oprichting. Zo ook Swinkels. In Lieshout brouwt de familie al „zeven generaties volgens een uniek familierecept” bier. Hoe vaak dat recept in bijna honderd jaar is aangepast? Hendrikx grijnst. „Elke week. Continu.” Dat geldt natuurlijk niet voor het basisrecept. Aan de mouten, de hoppen en het water wordt eigenlijk nooit iets veranderd. En het geldt zéker niet voor de gist, misschien wel het meest bepalende ingrediënt. „Onze gist is ons kroonjuweel. De gist in Bavaria is een klassieker die we al heel lang gebruiken.”  Swinckels pils.   Foto Niels Blekemolen Maar zelfs als Hendrikx en zijn collega’s het recept op de gram nauwkeurig zouden volgen, dan nog kan het resultaat anders uitvallen. „Omdat twee moutoogsten bijvoorbeeld net verschillen qua eiwitgehalte, kleur of enzymactiviteit.” Zelfs tussen beide brouwhuizen in Lieshout kan het resultaat variëren, omdat de techniek niet volledig identiek is. „Dat kan een behoorlijk verschil opleveren.” En dat is nou net wat een pilsbrouwer níét wil, zegt Hendrikx. De bedoeling is dat de consument, waar hij  ook Bavaria bestelt, overal exact hetzelfde pilsje krijgt. Bij een uitgesprokener bier zoals IPA of een vatgerijpte stout zijn zulke fluctuaties minder problematisch. „Je kunt meer camoufleren.” Bij pils valt elk foutje op. „Het meest naakte bier dat er is”, zei Swinkels-topman Peer Swinkels  drie jaar geleden in NRC. Bijna elke brouwronde kijkt Hendrikx daarom of hij minuscule aanpassingen moet doen – „in de doseringen van mouten, of de hoppen bijvoorbeeld” – om telkens een constant resultaat te krijgen. Ook investeringen in bijvoorbeeld nieuwe brouwketels en gistmanagementsystemen zijn daarop gericht. Kortom: innoveren om dat pilsje zoveel mogelijk gelijk te houden. Zoveel moeite voor een product dat een consument  wellicht niet eens zou herkennen – ook brouwmeester Hendrikx moet weleens slikken bij die gedachte. Maar bij de keuze voor pils kijkt het grote publiek nu eenmaal naar meer dan de inhoud van het flesje alleen, weet hij. Soms geeft de prijs de doorslag, welk merk in de aanbieding is. Emotie speelt ook vaak een belangrijke rol. De voorkeur voor een pilsmerk wordt mede bepaald door „de regio waar je bent opgegroeid, of wat ze bij de studentenvereniging schonken”. Soms zit de verbetering van een product daarom ook in het beeld dat de consument ervan heeft, in de marketing. Zo had het bedrijf moeite om Bavaria boven de rivieren net zo populair te maken als eronder.  Sinds 2007 heeft het bedrijf nóg een pilsmerk, Swinckels’ Superior Pilsner. Dat werd anders in de markt gezet: als vers bier, donkerder ook en aanvankelijk alleen te krijgen in de horeca. En de afgelopen jaren heeft het bedrijf de innovatiekracht ingezet in een andere ontwikkeling: de groeiende populariteit van alcoholvrij bier. Swinkels kwam eind 2020 met een nieuwe Bavaria 0.0 en Swinckels’ 0.0. Zo’n nieuwe creatie begint met héél veel experimenteren. Op zijn afdeling heeft Hendrikx een brouwinstallatie in het klein, met tanks waarin hij oplages van honderd liter kan brouwen om recepten te testen. Na elke versie wordt  bijgestuurd, tot het resultaat goed is. Soms kost het jaren voor zo’n resultaat goed genoeg is om op grote schaal te produceren. Ook na lancering past het bedrijf soms nog iets aan. Dat gebeurde bijvoorbeeld bij Swinckels’, dat in de loop der jaren minder „extreem” is geworden. Bij introductie werd veel gebruikgemaakt van aromatische hoppen, maar gaandeweg bleek dat het product daardoor wellicht toch te uitgesproken was voor een pils. Sindsdien is Swinckels ingetogener geworden, al is het nog steeds uitgesprokener dan Bavaria.  Het blijft tenslotte een pils, en dat moet „goed doordrinkbaar” zijn. Wat valt er nog te sleutelen aan producten die af lijken? Zoeken fabrikanten van alledaagse producten nog naar verbetering? In deze zomerserie onderzoekt NRC hoe producenten grenzen proberen te verleggen voor producten die op het eerste gezicht uitontwikkeld lijken.  De kaasschaaf De autoband De vuilniszak Pils De kaars De kledinghanger||https://www.nrc.nl//nieuws/2022/08/01/om-altijd-exact-hetzelfde-pilsje-te-krijgen-moet-de-brouwer-constant-vernieuwen-2-a4137882
2022-08-01||Procederen als obstructie: de rechter staat het niet toe||Hebben de natuurbeschermers Kees en Bianca de Graaf uit Weesp het recht misbruikt? En hoe bepaal je dat eigenlijk? Het definitieve antwoord laat waarschijnlijk  maanden tot  een jaar op zich wachten – tot  het hof in hoger beroep er uit is. Maar feit is dat het stel  voor de zomer op bevel van de rechter gedwongen werd het procederen tegen een bouwproject (onderdeel van de  wijk Weespersluis)  te staken. Wat het dezelfde dag ook deed. Milieugroepen zijn gewaarschuwd, ontwikkelaars en gemeenten blij verrast. Het lijkt opeens mogelijk om belangenclubs die bouwprojecten vertragen in een vroeg stadium af te kappen.  Voor juristen is de uitspraak, een procesverbod door een kortgedingrechter, bijna sensationeel. Vrije toegang tot de rechter is heilig in de rechtsstaat, rechtsmisbruik wordt haast nooit aangenomen. Laat staan dat een civiele rechter een burger de toegang tot de bestuursrechter verbiedt, zoals in dit geval. Met als argument dat de bestuursrechter niet slagvaardig genoeg zou zijn in het tijdig beëindigen van kansloze beroepen. In de wetenschappelijke commentaren bij het vonnis wordt er dan ook schande  van gesproken – dit lijkt op inmenging in de exclusieve wettelijke bevoegdheden van de bestuursrechter. En er is verwondering over dat een kortgedingrechter die doorgaans vooral praktisch en summier oordeelt, nu  grenzen verlegt.  Deze rechter zag kennelijk een misstand.  Zó gaan we niet met elkaar om, was de boodschap van rechter Antoon Schotman. Hier was  de zogeheten ‘civiele restrechter’ in actie – de juridische bezemwagen voor  procedures die in andere rechtsgebieden doorzeuren of onopgelost blijven. De ‘Noordhollandse route’ werd  (voorlopig) opgenomen in het arsenaal van juristen en lobbyisten.  Het vonnis van 17 pagina’s wordt door  juristen sindsdien gretig aan elkaar doorgemaild.  Met daarin onder meer zeven nieuwe criteria waaraan toekomstige gevallen van procesmisbruik getoetst kunnen worden. Kort samengevat: nadrukkelijk rekening houden met de belangen van de wederpartij, kritischer zijn op je eigen slagingskans en afwegen of deze procedure daarvoor de juiste weg is. Dat bij misbruik van recht sprake moet zijn van kwade trouw, zoals  voorheen aangenomen, heeft de rechter geschrapt.   Hoe lang dit vonnis juridisch in leven blijft, hangt af van het gerechtshof. Maar dat hier een maatschappelijk probleem ligt, is al een poosje glashelder. Woningnood en energietransitie stuwen het aantal bestuursrechtzaken in het omgevingsrecht steil omhoog. De Raad van State rekende vorig jaar op 2.200 zaken, maar kreeg er 2.744, een kwart meer. In het tempo van de eerste vier maanden van dit jaar (1.018 zaken) worden dat er 3.000, terwijl dit jaar op 2.800 is gerekend. Het gevolg: vertraging, stress en oplopende kosten.  Vrijwel altijd bepleiten ‘zittende’ bewoners de belangen van natuur, uitzicht, landschap en (eigen) kwaliteit van leven. Overheden verdedigen het algemene belang: ook nieuwe bewoners moeten kunnen wonen. In deze zaak lieten die zich voor het eerst gelden in persoon. Ze organiseerden zich, voerden campagne, schreven brieven en namen ten slotte een advocaat. En ze overtuigden de rechter in Haarlem. Die oordeelde dat Kees en Bianca de Graaf door de omgevingsvergunning van nieuwe woningen aan te vechten, 162 gezinnen zulke onredelijk zware risico’s liet lopen dat ze hun bezwaar nooit hadden mogen indienen. De kopers ondervonden „ongekende vormen van stress” omdat hun hypotheekoffertes dreigden te verlopen terwijl de rentes stegen. Ze waren financieel „tot het uiterste gegaan” – de vertraging bij de bestuursrechter zou voor tientallen gezinnen betekenen dat ze hun kans op een koopwoning „definitief kwijtraken”. Ze berekenden de mogelijke schade  op 15 miljoen euro.  Ze hadden ook geen rekening met het bezwaar van de natuurbeschermers hoeven houden. Tegen eerdere omgevingsvergunningen in hetzelfde bouwproject procedeerde het duo met zijn stichting  namelijk niet. Maar deze keer deden ze het om de projectontwikkelaar haast te laten maken met „groencompensatie” elders in het gebied. De ironie was dat de kopers het met het doel van de stichting eens waren, maar niet met de middelen. Maar alle pogingen om met het duo te schikken mislukten. De stichting, volgens de website bezorgd over de „rugstreeppad, platte schijfhorenslak, buizerd, havik, ransuil, ringslang en hermelijn” vond dat de kopers zélf kozen voor het risico van de vertraging waardoor hun hypotheekoffertes zouden verlopen. Ook als dat verlies van de woning zou betekenen, geen gezinsuitbreiding of in een enkel geval zelfs het bijeenhouden van een gezin.  De vertraging door de beroepsprocedure  bij de bestuursrechter zou de kopers een schade van 15 miljoen euro opleveren Met NRC wilden Kees en Bianca  overigens niet spreken. Tegen het hele bouwproject dienden ze tientallen bezwaar- en beroepsschriften in. Maar deze keer werden ze zelf gedagvaard en moesten ze hun procedure staken. De aankoop van 162 woningen was gered. Bestuursrechtadvocaat Anne-Marie Klijn vertegenwoordigde  de kopers, samen met civiel advocaat Ron Bisschop. Klijn, die doorgaans ontwikkelaars bijstaat, ziet hoeveel tijd er in de strijd om de vergunningen gaat zitten. „Een initiatiefnemer van een project kan soms makkelijk tweeënhalf jaar wachten totdat de Raad van State heeft geoordeeld.” En dat terwijl de Algemene wet bestuursrecht volgens haar de mogelijkheid biedt om bezwaren snel af te doen, als ‘kennelijk ongegrond’. „Maar dat gebeurt bijna nooit.”  Bij de hoogste instantie, de Afdeling bestuursrechtspraak van de Raad van State, merkt Klijn, die 32 jaar ervaring heeft en ook plaatsvervangend rechter is, geregeld ergernis bij de staatsraden. Dan wordt er bij een kapvergunning van bomen „door zo’n vriendelijke stichting” bijvoorbeeld bezwaar gemaakt tegen het bestemmingsplan, of worden argumenten gepresenteerd die in de gemeentepolitiek thuishoren. „Het is goed bedoeld, maar vaak niet de juiste plek. Ik heb weleens voorgesteld om in het bestuursrecht een rechter-commissaris in een ‘voorportaal’ de mensen uit te laten leggen dat hun bezwaar geen zin heeft.”  Die zou dan kunnen adviseren om er in onderhandelingen „uit te halen wat erin zit”. Ook de stichting die tegen de kapvergunning procedeerde  was bij herhaling gevraagd te praten, maar bleef onbuigzaam.  Inmiddels krijgen de advocaten veel vragen over het procesverbod. Geldt het ook ‘voor mijn project’? Klijn en Bisschop waarschuwen dat de maatstaf voor een procesverbod heel precies is geformuleerd. „Het is niet makkelijk  eraan te voldoen.” Tegelijk is er een taboe doorbroken – ook de deskundigen die het vonnis kritisch beoordeelden, erkennen dat er een maatschappelijk probleem is. Procederen als obstructie, om vertraging, als ondermijning – het bestaat. Nu is er een streep getrokken.  NRC-redacteur Folkert Jensma onderzoekt hier iedere maand hoe de rechtsstaat functioneert.
		Lees ook de NRC-nieuwsbrief Recht en onrecht.||https://www.nrc.nl//nieuws/2022/08/01/met-deze-uitspraakt-lijkt-het-opeens-mogelijk-om-belangenclubs-die-bouwprojecten-vertragen-af-te-kappen-a4137925
2022-08-01||Binnenvaart loopt vast door laagwater en tekort aan schepen||Laagwater is van alle tijden, zegt Maira van Helvoirt, secretaris van Koninklijke Binnenvaart Nederland (KBN). „Elk jaar treedt wel een kortere of langere periode van laagwater op. Maar het verergert de huidige problemen in de binnenvaart wel in aanzienlijke mate.” De situatie in de binnenvaart in Nederland is zorgwekkend, aldus de branchevereniging. Er is een groot tekort aan binnenvaartschepen, bijvoorbeeld om kolen of containers naar Duitsland te varen. En dat komt niet alleen door het lage water. Van Helvoirt somt op: het zijn de verstoringen in de wereldhandel, de verstoppingen in de Rotterdamse haven, de oorlog in Oekraïne, de stijgende vraag naar kolen, het personeelstekort. „De huidige schaarste wordt niet veroorzaakt door laagwater. Het is juist de combinatie van factoren die nu het probleem vormt.” Alternatieven, zoals het spoor en de weg, zijn slechts beperkt voorhanden, aldus Van Helvoirt. „Ook daar is sprake van capaciteitsproblemen.” De vraag naar kolen trekt aan, bijvoorbeeld van Duitse elektriciteitscentrales. In de Rotterdamse haven werd in het eerste halfjaar een derde meer kolen aangevoerd. Hoe raakt dat de binnenvaart?  „De binnenvaart is een grote vervoerder van kolen. Door de toegenomen vraag, als alternatief voor Russisch gas, wordt een deel van de geschikte scheepscapaciteit naar kolenvervoer getrokken. Die schepen zijn dus niet beschikbaar voor andere lading, zoals staal, aluminium, agrarische producten, mineralen, of containers.” Half juli meldde KBN dat de binnenvaart nog geen grote hinder ondervond van de lagere waterstanden in de grote rivieren. Wat is er sindsdien veranderd?  „Je moet onderscheid maken tussen nautische en logistieke aspecten. Half juli kon nog gewoon worden gevaren. De beschikbare diepte was nog altijd méér dan de diepgang van de schepen. Ze liepen niet aan de grond. Wel moet bij lage waterstanden voorzichtiger gevaren worden; de vaargeul wordt smaller. Soms wordt een inhaalverbod ingesteld. „Maar de logistieke problemen van het lage water waren half juli al merkbaar. Schepen konden ook toen al minder vracht meenemen. Bovenop de al langer toegenomen vraag leidde dat ook toen al tot schaarste in de beschikbare scheepscapaciteit.” De totale noordwest-Europese binnenvaartvloot telt zo’n 10.000 schepen: binnenvaarttankers, drogeladingschepen, passagiersschepen, en overige typen als sleepboten. Schepen onder buitenlandse vlag kunnen varen voor Nederlandse opdrachtgevers, en andersom.  Het aantal schepen in noordwest-Europa neemt af. Onder meer omdat schepen vertrekken richting Roemenië voor vervoer van Oekraïens graan. Er zijn inmiddels vele tientallen schepen ‘verdwenen’ richting Oost-Europa, aldus Koninklijke Binnenvaart Nederland. Van de grootste schepen (135 meter) zijn er op dit moment zeker vijftien verkocht aan bedrijven in Oost-Europa, op een totale vloot van 150 schepen. Juist déze schepen worden veel ingezet in kolenvervoer en containervaart op de Rijn; daar is juist veel volume te vervoeren.  Van de wat kleinere schepen (86 m) zijn er zeker 50 verkocht richting Oostblok. Deze vloot is veel groter.  Om hoeveel lading minder gaat het?  „Een rekensommetje: een schip van 110 meter en 3.000 ton, een gangbaar type voor de Rijnvaart, kan bij elke 10 centimeter minder water ongeveer 100 tot 120 ton lading minder meenemen. Nu staat het water op enkele kritische punten in de Rijn en elders ruim een meter lager dan wat nodig is om volledig beladen te kunnen varen. Dat betekent dat zo’n 1.200 tot 1.500 ton minder kan worden meegenomen. Dat is grofweg de helft van het laadvermogen.” De binnenvaart is verantwoordelijk voor zo’n 40 procent van de aan- en afvoer van de containers die Rotterdam en Antwerpen verwerken. In de zeehavens wordt het al drukker. Wat merkt de binnenvaart daarvan?  „Door factoren als de grote drukte in de mondiale logistiek, de Suez-blokkade, lockdowns in Shanghai en de oorlog in Oekraïne, staan de stacks op de containerterminals in de havens bomvol.  Hoe voller de stacks, hoe meer dit een efficiënte afhandeling in de weg staat. Er gaat veel tijd verloren met het ‘uitgraven’ van de juiste container. „Zeehavens willen de stacks zo leeg mogelijk houden. De binnenvaart mag de export-containers pas kort voor aankomst van de zeeboot aanleveren. Import-containers moeten zo snel mogelijk worden afgevoerd. Zo lopen de containerterminals in het binnenland ook vol. Daar zat altijd het ‘ademend vermogen’ in de keten, maar inmiddels is alle lucht uit het systeem geperst. Het lijkt op een schuifpuzzel, met steeds meer stukjes en steeds minder open vakjes.” Hoe moet de zorgwekkende situatie in de binnenvaart worden opgelost? Wachten totdat het gaat regenen?  „Het is zeker niet zo dat als de waterstanden weer normaal zijn, de problemen zijn opgelost. Onze oproep aan alle betrokkenen, vervoerders en overheid, is om zorgvuldig met de beschikbare capaciteit om te gaan. „Het gebeurt nu regelmatig dat schepen na een reis met kolen leeg terugvaren naar Rotterdam om daar weer kolen op te halen. Ze hadden ook  lading terug kunnen meenemen. Zo lekt schaarse capaciteit weg.” Het helpt niet als Rijkswaterstaat onderhoud plant aan een van de sluizen in Weurt, ook al is een deel van het complex honderd jaar oud. „Wij blijven het belang benadrukken van adequate investeringen in de vaarwegen en het wegwerken van achterstallig onderhoud. De huidige stremming van sluis Weurt door achterstallig onderhoud is helaas een actueel voorbeeld. Schepen moeten sinds anderhalve week omvaren via de sluis bij Grave, waardoor lange wachttijden ontstaan. „Verder is het noodzakelijk dat vaarwegen worden uitgebreid om bij laagwater langer te kunnen blijven varen en dat het tekort aan personeel in de binnenvaart wordt aangepakt. Alleen dan kan de binnenvaart zich blijven inzetten om het Europese logistiek systeem in beweging te houden.”||https://www.nrc.nl//nieuws/2022/08/01/tekort-aan-schepen-nekt-binnenvaart-a4137924
2022-08-01||Beyoncé past songtekst aan om kwetsende term voor mensen met fysieke beperking||Beyoncé’s kersverse album Renaissance domineert sinds verschijning woensdag de hitlijsten, maar is nu al aan een update toe. De zangeres ontving kritiek omdat op het nummer ‘Heated’ het woord ‘spazz’ werd gebruikt, dat als kwetsend kan worden ervaren door mensen die aan spasticiteit lijden. Zij gaf maandag aan de songtekst te zullen aanpassen. Het is de tweede keer in korte tijd dat een artiest wordt aangesproken op het gebruik van de term. In ‘Heated’ zingt de Amerikaanse 40-jarige topzangeres over ‘spazzing on that ass’. Die term wordt in rapteksten of straattaal vaak gebruikt om aan te geven dat iemand op een onhandige manier loopt, losgaat of onredelijk boos op een situatie reageert. Een woordvoerder van Beyoncé zei tegen de BBC dat het woord „niet is gebruikt met het doel opzettelijk te kwetsen” en dat de lyrics zullen worden gewijzigd. Activisten ageren al langer tegen het gebruik van het woord, omdat dit als beledigend voor mensen met spasticiteit kan worden ervaren. Hulporganisatie Scope, voorheen de National Spastics Society, had Beyoncé opgeroepen de track opnieuw op te nemen zonder de beledigende term. „Het is goed dat [zij] zo snel opgetreden heeft nadat mensen met een fysieke beperking zich opnieuw  hebben uitgesproken tegen deze gedachteloze tekst”, zei Scope-mediamanager Warren Kirwan tegenover de BBC. Activist voor mensen met een fysieke beperking Hannah Diviney noemde de track „een klap in het gezicht” en zei „moe en gefrustreerd” te zijn de discussie opnieuw te moeten voeren. In juni werd de Amerikaanse zangeres Lizzo aangesproken op het gebruik van het woord ‘spazz’ in haar nummer ‘Grrrls’. Zij paste de tekst aan en zei dat het niet haar bedoeling was iemand te beledigen. „Als een dikke zwarte vrouw in Amerika heb ik heel veel kwetsende woorden naar mijn hoofd geslingerd gekregen, dus ik begrijp de kracht die taal kan hebben”, schreef Lizzo op social media. Wanneer Beyoncé de nieuwe versie van ‘Heated’ online zet, is nog niet bekendgemaakt. Fans hebben zes jaar op het zevende album van Queen Bee moeten wachten, dat vermoedelijk om die reden de titel Renaissance kreeg. NRC-recensent Cécile van Wijnsberge noemt in haar vierballenrecensie de teksten op de plaat „zelfverzekerd, gevat, en onverbloemd geil” en vergelijkt de muziek met „een dj-set, waardoor je soepel langs alle hoeken van de dansmuziek wordt gewalst”. Het taalgebruik in ‘Heated’ was niet het enige kritiekpunt dat Beyoncé voor de kiezen kreeg. Zangeres Kelis beschuldigde haar van plagiaat op de track ‘Energy’. Daarin zou een sample van Kelis’ hitsingle ‘Milkshake’ zijn opgenomen zonder dat dit van tevoren was overlegd. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/08/01/beyonce-past-songtekst-aan-om-kwetsende-term-voor-mensen-met-fysieke-beperking-a4137917
2022-08-01||Is de nieuwe herhaalprik aangepast aan recente varianten? En andere vragen over coronavaccinatie||Als het aan  Ernst Kuipers ligt, gaan Nederlanders vers gevaccineerd de herfst in. De zorgminister (D66) besloot  vrijdag iedere 12-plusser vanaf half september de kans te geven een nieuwe inenting tegen corona te halen. Dat betekent dat de GGD’en zich  komende weken gaan voorbereiden op een nieuwe, grootschalige vaccinatiecampagne. Vier vragen over het nut en de noodzaak daarvan. 1 Waarom is een nieuwe ronde ‘herhaalprikken’ nodig? Kuipers schreef vrijdag aan de Tweede Kamer dat de nieuwe boosters nodig zijn „om de bescherming tegen ernstige ziekte en sterfte op peil te houden”. De bescherming die de vaccins bieden tegen ziekenhuisopname, in het begin rond de 90 procent, neemt in de loop van de tijd langzaam af. Elke booster brengt die  weer wat omhoog. De kans dat mensen met één booster – oftewel drie prikken in totaal – in het ziekenhuis komen, is drie keer kleiner dan bij mensen die alleen de eerste twee prikken hebben gehad, bleek vorige maand uit cijfers van het RIVM. De vierde ‘herhaalprik’ maakt die kans weer kleiner: dan zijn bijvoorbeeld zestigplussers weer voor 77 procent beschermd tegen ziekenhuisopname. Ouderen en de meeste kwetsbaren krijgen straks in september de kans hun vijfde prik te halen, 60-minners mogen een vierde laten zetten.    Kuipers schrijft in zijn Kamerbrief dat het kabinet met het massaal boosteren ook hoopt het aantal besmettingen – en zo de druk op de zorg – in het najaar te beperken. Een lagere infectiedruk moet ook indirect bijdragen aan het beschermen van kwetsbaren en het voorkomen van massaal ziekteverzuim op de toch al krappe arbeidsmarkt. 2 Is een nieuwe booster voor de jongere bevolking wel nodig? Of mensen onder de zestig jaar een nieuwe inenting willen halen is een individuele afweging, zegt Susan van den Hof, epidemioloog bij het RIVM. Een vaccinatie brengt  de bescherming tegen het oplopen en doorgeven van de infectie weer wat omhoog, maar dat effect is tijdelijk en minder sterk dan bij de bescherming tegen ernstige ziekte. Bij ouderen steeg de bescherming tegen infectie na de vierde prik naar ongeveer 43 procent. Van den Hof zegt dat veel jongere mensen ook al eens Covid hebben gehad en dat kunnen laten meewegen. „Hoe kwetsbaar voel je jezelf? Als je eerder gevaccineerd en geïnfecteerd bent geweest en je bent gezond, dan is de kans heel klein dat je nog ernstig ziek wordt. Maar je houdt nog wel kans op langdurige klachten. En heb je bijvoorbeeld kwetsbaren in je omgeving die je zo goed mogelijk wil beschermen?” De vaccinatiebereidheid bij de bevolking ligt nu lager dan aan het begin van de crisis. Van alle 60-plussers heeft maar net de helft de afgelopen maanden hun vierde prik gehaald, uit onderzoek van EenVandaag bleek onlangs dat nog maar de helft van de jongeren tussen de 18 en 35 jaar een herhaalprik overweegt. Van den Hof kan geen precies  percentage plakken op de vraag wanneer de nieuwe boostercampagne een succes is. „Wel geldt natuurlijk: hoe meer mensen zich weer laten vaccineren, hoe groter ook de indirecte effecten op de verspreiding zijn.” 3 Wordt er met nieuwe vaccins geprikt? Dat is wel de bedoeling. Kuipers wil vanaf half september de zogenoemde ‘bivalente’ mRNA-vaccins van Pfizer en Moderna inzetten. Die beschermen tegen zowel de eerste varianten als de nieuwe. Deze vaccins zijn speciaal aangepast op de BA.1-variant van Omikron. Inmiddels zijn alweer nieuwe subvarianten dominant, maar de aangepaste vaccins bieden daartegen naar verwachting ook relatief goede bescherming, niet alleen tegen ernstige ziekte maar ook tegen besmetting. Uit een kleine studie naar de werking van het nieuwe vaccin van Moderna bleek dat het lichaam na inenting acht keer zo veel neutraliserende antistoffen aanmaakt als bij de huidige vaccins. Het Europees Geneesmiddelenbureau (EMA) moet de nieuwe vaccins nog wel goedkeuren en doet dat naar verwachting in september. Of Nederland dan direct half september met de aangepaste vaccins kan prikken hangt af van hoe snel Pfizer en Moderna kunnen leveren. In zijn Kamerbrief schrijft Kuipers dat hij het prikken van medische risicogroepen zoals ouderen met de huidige vaccins overweegt als de nieuwe vaccins „onverwacht beperkt of pas op veel langere termijn beschikbaar komen”. Nederland heeft voldoende nieuwe vaccins besteld om iedereen die dat wil een prik te geven. 4 Hoe snel kan de GGD prikken, en in welke volgorde? De GGD’en kregen begin vorige maand al de opdracht van Kuipers om voorbereidingen te treffen voor een nieuwe vaccinatieronde. In totaal zijn in heel Nederland ruim 13.000 medewerkers nodig voor de nieuwe campagne, laat een woordvoerder van GGD GHOR Nederland weten. De GGD noemt dat „een uitdaging gezien de krappe arbeidsmarkt”, maar de wervingsbureaus waarmee de GGD werkt zouden hebben gezegd dat het op tijd in orde komt. De prikken worden straks op 84 vaste locaties in Nederland gezet. Het RIVM nodigt in september eerst  ouderen en andere medische risicogroepen uit, van oud naar jong, zoals het ook bij eerdere campagnes ging. Daarna krijgen 60-minners een oproep, in dezelfde volgorde als bij eerdere vaccinatierondes: van oud naar jong. In totaal gaat het om zo’n dertien miljoen mensen. Wie recent nog besmet is geweest moet eerst  wachten tot drie maanden na de infectie. De GGD verwacht dat van de 4,3 miljoen 60-plussers zo’n 90 procent de nieuwe herhaalprik komt halen, aanzienlijk meer dan bij de eerste herhaalprik. „Wij denken dat ouderen gezien de huidige waarschuwingen voor een nieuwe golf in het najaar toch weer beducht zijn voor het virus”, zegt de woordvoerder. De GGD’en denken half september klaar te staan om 700.000 prikken per week te zetten. Kuipers schreef eerder aan de Tweede Kamer dat dit na drie weken kan worden verhoogd naar anderhalf miljoen prikken per week. Volgens de GGD-woordvoerder gebeurt dat alleen „bij een acute noodsituatie”, bijvoorbeeld als een ernstige nieuwe variant van het virus opduikt. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/01/nieuwe-ronde-coronavaccinaties-in-het-najaar-nuttig-veilig-of-overbodig-a4137920
2022-08-01||Bezetting parlement in Bagdad  hangt samen met hevige machtsstrijd||Het Iraakse parlement in Bagdad lijkt sinds zaterdag veranderd in een overvolle jeugdherberg, gevuld met op matjes bivakkerende mensen. Anderen verblijven in tenten voor het gebouw. De bezoekers, aanhangers van de populistisch-nationalistische geestelijke Moqtada al-Sadr, blijven nog wel even: eerst moesten hun eisen tot politieke hervormingen zijn ingewilligd. Sadr, zelf elders, twittert al opgewekt over een „revolutie”. Met de vreedzame bezetting van het parlement probeert Sadr zijn voornaamste sjiitische rivaal, oud-premier Nouri al-Maliki, de voet dwars te zetten. Die had vorige week een bondgenoot naar voren geschoven voor het premierschap, Mohammed Shia al-Sudani, maar die keuze vond geen genade in Sadrs ogen. De heftige rivaliteit tussen Sadr en Maliki verlamt Irak al langere tijd en is er debet aan dat het land tien maanden na de parlementsverkiezingen van vorige herfst nog altijd zonder regering zit. Sadr kwam daaruit als winnaar tevoorschijn, maar door tegenwerking van Maliki en zijn bondgenoten slaagde hij er niet in een coalitie met voldoende steun in het parlement te smeden. Gefrustreerd gaf Sadr daarom in juni de 74 parlementariërs van zijn partij opdracht hun zetels op te geven. De politieke impasse bestendigt de economische problemen. Er is voor dit jaar nog geen nieuwe begroting goedgekeurd, waardoor veel nieuwe noodzakelijke uitgaven niet kunnen worden gedaan.  Met een slagvaardige regering had Irak al meer kunnen profiteren van de huidige hoge energieprijzen. „Dit is een land dat louter loopt op hebzucht en corruptie, waar niemand aan de toekomst denkt”, klaagde een anonieme ambtenaar tegen de Financial Times. Als gevolg daarvan hebben Irakezen dikwijls te kampen met stroomstoringen en watertekorten, bij temperaturen die vaak ruim boven de veertig graden liggen. Volgens het Wereldvoedselprogramma van de VN hebben bovendien 2,6 miljoen van de 39 miljoen Irakezen te kampen met voedseltekorten. De werkloosheid is hoog. Jonge afgestudeerden, die het vooral van baantjes bij de overheid moeten hebben, tasten vaak mis. Het vertrouwen in politici is er vooral onder armen verder door geslonken. Dat was al niet hoog. In 2019 kwam het ook al tot massale protesten, die met veel geweld door de regering werden neergeslagen. Uiteindelijk bereikten de betogers weinig.  Moqtada al-Sadr, zoon van een hooggerespecteerde geestelijke die door de vroegere heerser Saddam Hussein werd geëxecuteerd, werpt zich op als de kampioen van de gewone man. Woensdag had Sadr zijn aanhangers ook al op het parlement afgestuurd. Maar na enige uren liet hij zijn aanhangers rechtsomkeert maken. „Jullie boodschap is aangekomen”, hield hij hen voor. „Jullie hebben de corrupten angst aangejaagd.” Met de ‘corrupten’ doelde hij op zijn tegenstanders, die zich door Iran zouden laten omkopen. Met een slagvaardige regering had Irak kunnen profiteren van de huidige hoge energieprijzen De politieke hervormingen die Sadr en zijn aanhangers voorstaan komen ook vooral neer op nieuwe verkiezingen en het verminderen van de invloed van de pro-Iraanse partijen en milities. Iran heeft  al sinds de Verenigde Staten Saddam Hussein in 2003 ten val brachten grote invloed in Irak. Teheran heeft enige goed bewapende milities opgezet. Op zijn beurt beschikt Sadr over de zogeheten Vredesbrigade, een voortzetting in nieuwe gedaante van het Mahdi-leger, dat na 2003 gewapend verzet bood tegen Amerikaanse eenheden in Irak.  Sadr is zich de laatste jaren steeds meer gaan distantiëren van zowel Iran als de VS. In plaats daarvan presenteert hij zich als een nationalist, die bereid is ook met de soennitische minderheid en de Koerden in het noorden van het land zaken te doen. Maliki daarentegen heeft zich vanouds vooral op de sjiieten gericht, die zo’n 60 procent van de Irakezen uitmaken. Onder zijn leiding tussen 2006 en 2014 voelden soennieten zich zo achtergesteld dat ze zich massaal bij Islamitische Staat aansloten, toen dat zich vanuit Syrië aandiende.  Wegens de politieke instabiliteit en de verscherpte tegenstellingen waarschuwen sommige commentatoren al dat Irak in een burgeroorlog verzeild zou kunnen raken. Afgelopen weekend dreigde dit zelfs al even, toen Maliki zijn aanhangers opriep de straat op te gaan in reactie op Sadrs machtsvertoon. Diens aanhangers hadden zich bij ruim  45 graden Celsius zaterdag eerst een weg naar de volksvertegenwoordiging gebaand in de zwaar bewaakte Groene Zone van Bagdad door een wolk van traangas te trotseren. De tegendemonstratie van het Maliki-kamp werd echter zondag op het laatste nippertje afgeblazen. De demissionaire premier Mustafa al- Khadimi maant tot kalmte. „De politieke blokken moeten om de tafel gaan zitten en onderhandelen en een akkoord bereiken ten behoeve van Irak en de Irakezen”, zei hij.  Zo’n burgeroorlog wil ook Iran liever vermijden. Mede daarom kwam woensdag al de bevelhebber van de Iraanse Al Quds-brigade, Esmail Qaani, over vanuit Teheran. Of Qaani de zaak echter even goed in de hand zal weten te houden als zijn begin 2020 door de VS geliquideerde voorganger Qassem Soleimani, is de vraag. Zijn relatie met Sadr is volgens waarnemers een stuk minder goed dan die van Soleimani destijds.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/01/irak-verlamd-door-hevige-machtsstrijd-a4137919
2022-08-01||Column | Het vocabulaire van bedrijfsleider Rutte||De woorden zijn sterker dan wij. Ze blijven beter bewaard, zeker in geschreven vorm, en vangen onze gedachten. Veel mensen kunnen ook in beeld denken of in muziek, maar samen met anderen denken gaat vaak via woorden, en de taal stuurt ons gemeenschappelijke leven.  Dinsdag  is Mark Rutte de langstzittende minister-president van Nederland. Voor deze column wilde ik een collage maken van zijn uitspraken, maar er zaten helaas te weinig mooie tussen. Toch heeft hij de politieke taal wel beïnvloed. In de afgelopen twaalf jaar is de politieke taal in Nederland steeds instrumenteler geworden: steeds sterker een middel tot een doel, in plaats van een opening naar een gesprek. Voor een deel hangt dat samen met de dwang van de (sociale) internetmedia en de normalisering van extreem-rechts in de politiek. Politieke communicatie gaat in korte herhaalbare citaten, woorden worden als wapens ingezet. Maar het markt- en managementdenken van de VVD heeft er ook aan bijgedragen. Rutte benadert het land als bedrijf. Daar horen bepaalde termen bij, die optimistisch zijn en appelleren aan een Nederlandse volksaard. Ik denk niet dat hij een goede redenaar is, zoals eerder in deze krant geschreven werd, maar hij is wel een goede bedrijfsleider, met bijbehorend vocabulaire. De intelligente lockdown tijdens de coronapandemie was een voorbeeld van zo’n optimistische managementterm: wie wil er nou niet intelligent zijn. In discussies over het klimaat zijn problemen kansen. We hebben het goed gedaan op de Olympische Spelen en kunnen dat ook met het klimaat doen, zei Rutte vorig jaar in augustus. Twee jaar eerder zei hij over het klimaat overigens dat we wel gewoon moeten kunnen blijven barbecueën. De woorden gewoon en normaal spelen sowieso een belangrijke rol. Misschien is dat de VVD-variant van moreel leiderschap: laten we met zijn allen weer een beetje normaal doen. ‘Normaal’ is hoe de Nederlander zichzelf graag begrijpt, maar Rutte zet er ook een kader mee neer, maakt de normen van een selecte groep algemeen.  De Amerikaanse schrijver John Patrick Leary noemt dit soort termen blokkades: een soort letterlijke stopwoorden die verbergen wat er echt aan de hand is. Woorden als ‘menselijk kapitaal’ of ‘innovatie’ beloven vooruitgang, terwijl er voor die vooruitgang allerlei mensen worden uitgebuit. ‘We doen het samen’, ook een corona-uitdrukking, verbloemde bijvoorbeeld de sociale en economische ongelijkheden die de coronapandemie juist blootlegde. Woorden geven uitdrukking aan een wereldbeeld, wat niet met de heersende ideologie spoort is er soms moeilijk in uit te drukken. Ruttes managementtermen zijn stopwoorden: ze houden verandering tegen en de positie van degenen die macht hebben in stand. En ze zijn lelijk, dat is ook een probleem. Democratie is altijd rommelig en onaf, samenleven met anderen kost moeite. Gesprekken zijn bijvoorbeeld niet efficiënt: ze kosten tijd en misschien hebben ze geen concrete uitkomst, of leggen ze onoplosbare tegenstrijdigheden bloot. Maar om recht te doen aan verschil en betere manieren te vinden om samen te leven zijn ze noodzakelijk. Taal kan ons ook helpen. Woorden zijn meer dan een jas om belangen in te kleden. Ze stellen ons in staat  onze leefwereld aan anderen te laten zien en de gemeenschappelijke wereld anders te laten zien. Dat zit niet alleen in de verhalen die we vertellen, ook in de manier waarop we dat doen. Als politieke taal uit managementtermen of kreten bestaat, gaat dat vermogen verloren. Voor de komende 4.310 dagen wens ik Rutte en zijn kom-panen dus meer echte politieke gesprekken toe en meer schoonheid in de taal. Want woorden kunnen de wereld beter maken. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/01/het-vocabulaire-van-bedrijfsleider-rutte-a4137903
2022-08-01||Bier blijft duurder worden, denkt Heineken|| De consument terug de kroeg in en de bierprijs flink omhoog. Mede daardoor zag Heineken in het eerste halfjaar van 2022 een flinke winst- en omzetgroei, blijkt uit de halfjaarcijfers van de bierbrouwer. De consument zal voor een biertje steeds dieper in de portemonnee moeten tasten: Heineken verwacht de prijzen de komende tijd verder te moeten verhogen omdat het bedrijf stijgende productiekosten – op het moment vooral  de stijgende energieprijzen – blijft doorberekenen aan de klant. Algemeen directeur Dolf van den Brink zegt daarbij wel „de consument in de gaten te houden”. „Mensen hebben tijdens de coronacrisis kunnen sparen, de bestedingskracht is dit jaar hoog. Maar we verwachten dat dit beeld in de toekomst wat zal nuanceren.” Heineken boekte met 16,4 miljard euro omzet een omzetgroei van 37 procent ten opzichte van vorig jaar, en ook de winst steeg met  ruim 22 procent flink, tot 1,3 miljard euro. Dat consumenten meer te besteden lijken te hebben, merkte Heineken aan de verkoop van zogenoemd ‘premium bier’: de duurdere merken, waar ook de groene Heineken-biertjes onder vallen. Het assortiment van Heineken bestaat voor 40 procent uit premium bieren, de verkoop daarvan steeg met 10,2 procent. Dat juist dat bier goed verkoopt, is opvallend in een tijd waarin consumenten vanwege inflatie juist lijken te besparen op luxeproducten. Maar volgens Van den Brink, die „uitermate blij” is met de resultaten van het afgelopen halfjaar, zijn de premium bieren voor veel mensen een „betaalbare luxe”. „Op grote uitgaven wordt eerder bezuinigd dan op een biertje, dat zagen we ook in eerdere recessies.” De bierbrouwer verhoogde de prijzen wereldwijd gemiddeld met 8,9 procent en verkocht 7,6 procent meer bier. Deze maandag ging een eerder voorgenomen verhoging in van 5,8 procent voor inkoopprijzen voor de Nederlandse horeca. De grootste stijging in verkoopcijfers zag Heineken in de horeca, waar bier duurder is dan in de supermarkt en de marge voor Heineken groter. Zodoende profiteert het bedrijf van de heropening van restaurants en cafés.  Ondanks de resultaten, die beter waren dan verwacht, reageerden beleggers negatief op de halfjaarcijfers van Heineken: het aandeel daalde bij opening van de beurs met ruim anderhalve procent. Naar alle waarschijnlijkheid heeft dat te maken met het nieuws dat Heineken de winstdoelstelling voor 2023, van 17 procent marge, schrapt. Dat heeft te maken met de hoge inflatie, zegt financieel directeur Harold van den Broek: „We berekenen de toenemende kosten door aan de consument door de prijzen te verhogen. Dat zorgt voor extra omzet, maar niet voor extra winst. Daar hadden we niet op gerekend toen we deze doelstelling formuleerden.” Voor dit jaar heeft het bedrijf dus geen winstdoelen meer, wel wil het de operationele winst volgend jaar met 5 tot 9 procent verbeteren ten opzichte van dit jaar. De bierbrouwer lijkt de tegenslag van de coronacrisis te boven: zowel omzet, winst als verkoopvolume stegen boven het niveau uit van 2019 – het laatste pre-coronajaar. Het aantal verkochte liters Birra Morretti, Desperados en andere Heineken-merken profiteert niet alleen van de open cafédeuren, maar ook van verkoop in opkomende markten zoals Brazilië, Zuid-Afrika, Nigeria en Vietnam, zegt Van den Brink. „Die markten doen het buitengewoon goed.” De winstgroei is voor een deel ook te danken aan het bezuinigingsprogramma dat Heineken vorig jaar invoerde. Dit jaar moet het bedrijf volgens de doelstellingen uit dat programma 2 miljard bezuinigen, waarvan 1,7 miljard reeds voldaan is. Van den Brink: „We hebben dat kostenprogramma ingevoerd om meer te kunnen investeren en competitief te blijven. En nu beschermt het in combinatie met prijsverhogingen onze marges, die door inflatie en hogere productiekosten enorm onder druk staan.” Het duurdere bier betaalt dus deels voor nieuwe investeringen. „We kunnen niet overal verankeren en stil liggen omdat het crisis is. Dat hebben we tijdens corona deels moeten doen, en nu willen we door.” procent omzetgroei behaalde Heineken ten opzichte van vorig jaar miljard euro bedroeg de nettowinst over het eerste halfjaar procent verhoogde het bierconcern gemiddeld de prijzen wereldwijd||https://www.nrc.nl//nieuws/2022/08/01/bier-blijft-duurder-worden-denkt-heineken-a4137915
2022-08-01||Eerste graanschip uit Odessa beproeft akkoord Rusland en Oekraïne|| Met een snelheid van  19 kilometer per uur – een  atletisch sprintje – voer het vrachtschip Razoni maandag weg van Odessa. Aan boord  26.500 ton maïs met als bestemming de haven van  Tripoli, in Libanon. Het is het eerste schip dat graan uit de belangrijke Oekraïense havenstad exporteert sinds het begin van de oorlog op 24 februari. Dinsdag wordt het schip in Istanbul verwacht. Met  Razoni wordt de ‘graandeal’ getest die Rusland en Oekraïne anderhalve week geleden,  onafhankelijk van elkaar, sloten met Turkije en de VN. Na de maandenlange blokkade van de havens van Odessa, Tsjornomorsk     en Joezjne, mag Oekraïne weer bepaalde landbouwproducten  exporteren. Rusland temperde  direct de verwachtingen van de afspraak door nog geen 24 uur later raketten af te vuren op de haven van Odessa. Desondanks besloot Oekraïne de kans te grijpen. Het land heeft   meer dan  20 miljoen ton granen in  opslag en  moet ruimte maken voor de aanstaande oogsten. Ook kan het door oorlog uitgeputte land het geld goed gebruiken. Vorig jaar kwam 10 procent van de wereldwijde tarwe-export uit Oekraïne. Vooral landen in het Midden-Oosten en Afrika staan  te springen om Oekraïens tarwe en andere granen.  De bestemming Libanon is dan ook niet toevallig. Ongeveer 60 procent van de Libanese tarweimport was vorig jaar afkomstig uit Oekraïne.  In  de deal is vastgelegd  dat de schepen begeleid worden door Oekraïense marinevaartuigen. Ook is afgesproken dat Rusland die schepen en de haven niet mag aanvallen. En dat Turkije de export controleert op smokkelwaar, onder toezicht van de VN,  voor deze wordt doorgelaten. Toch blijft de route spannend. En niet alleen omdat Rusland  bij   afspraken over het gebruik van geweld grillig is in de naleving daarvan. Oekraïne heeft, om een inval vanaf het water te voorkomen, zeemijnen voor de kust gelegd. Om hoeveel ervan het gaat is niet bekend. In principe zou Oekraïne moeten weten waar ze liggen, maar ze drijven  wel eens  af. Zoals  dit weekend, toen voor de tweede keer sinds het begin van de oorlog een zeemijn opdook voor de kust van Roemenië. Ook nabij Turkije en Bulgarije zijn de afgelopen maanden zwerfmijnen geneutraliseerd. „De graancorridor is voor zover ik weet vrijgemaakt van mijnen”, zegt de Oekraïense journalist  Serhi Dibrov, die voor de lokale publicatie Dumskaja de militaire situatie op de Zwarte Zee observeert. „Maar er zijn veel mijnen afgedreven, ook naar de kust, dus het is niet heel veilig.” Daar komt  volgens Dibrov  bij dat de Russische marine  dezelfde mijnen heeft, omdat ze uit de Sovjettijd stammen, en die mijnen ook in de Zwarte Zee zou hebben geplaatst. Als het misgaat, is volgens Dibrov  dus vrijwel onmogelijk te achterhalen van wie het explosief afkomstig is.  De  erfenis brengt een tweede gevaar met zich mee: „Ze zijn niet zo betrouwbaar”, aldus Dibrov, doelend op het ontstekingsmechanisme dat onverwacht wel of niet zou kunnen afgaan. Toch maakt Dibrov zich geen grote zorgen over drijvende zeebommen. „Naar mijn mening is een mijn geen echt wapen. Dreígen met mijnen is wel heel effectief. Rusland kan zo drie mijnen neerleggen en als die worden gevonden ligt meteen al het verkeer stil.”  Jaime Karremann van marineschepen.nl vertrouwt op het oordeel van de autoriteiten om, ondanks de zeemijnen, opnieuw te gaan varen: „Kennelijk hebben ze een inschatting gemaakt en besloten dat het risico laag genoeg is.”  Het weghalen van de zeemijnen voor de graanroute brengt Odessa waarschijnlijk niet direct in groter gevaar voor een Russische invasie van de stad. „Ze hebben ook raketten, dat is de belangrijkste verdediging”, zegt   Karremann.  De route loopt langs de kust,  binnen het bereik van Oekraïense raketsystemen. Er zijn veel mijnen afgedreven, ook naar de kust, dus het is niet heel veilig Serhi Dibrov Oekraïense journalist Dibrov ziet in  het graanakkoord ook een aanwijzing dat  aan de westkant van de Zwarte Zee een soort patstelling is ontstaan. „Door het zinken van [het Russische vlaggenschip] de Moskva, en het Russische verlies van Slangeneiland, is een situatie ontstaan waarin Rusland geen volledige controle heeft over de zee. Tegelijk is het voor Oekraïne onmogelijk het hele gebied  terug te veroveren, dus het  is nu neutraal gebied.”   En als er geen oorlogsdoelen behaald kunnen worden, dan maar onderhandelen, lijkt ook Rusland te hebben gedacht. Simultaan met de onderhandelingen over de graancorridor, zijn de VS en de EU een verlichting van de sancties overeengekomen, zodat Rusland zelf ook weer makkelijker landbouwproducten, zoals aardappel- en fruitzaden en meststoffen, kon gaan in- en exporteren.  Als de ‘testvaart’ van de Razoni naar Istanbul veilig verloopt, liggen er nog zestien  schepen te wachten in de haven om na maanden het land te verlaten, schrijft  de Oekraïense minister van Infrastructuur, Oleksandr Koebrakov, op Facebook.  ||https://www.nrc.nl//nieuws/2022/08/01/eerste-graanschip-uit-odessa-beproeft-akkoord-rusland-en-oekraine-a4137914
2022-08-01||Mag de grootste uitgever van de VS nog groter worden?||Twee uitgevers, één powerhouse. Zijn Penguin Random House en Simon & Schuster te machtig als ze één uitgever worden? Maandag is in de VS een rechtszaak begonnen die draait om die vraag.      Penguin Random House, de grootste uitgever van de VS, wil concurrent  Simon & Schuster overnemen voor 2,2 miljard dollar (2,15 miljard euro). Simon & Schuster is de op drie na grootste uitgever van de VS. Samen geven de bedrijven  een trits aan bestsellerauteurs uit: van     Zadie Smith, John Grisham, Margaret Atwood en Stephen King, tot    politici als  Michelle en Barack Obama en Hillary Rodham Clinton.       Volgens de  Amerikaanse regering bedreigt het samengaan van de twee bedrijven de concurrentie in de uitgeverswereld. Om de overname   tegen te houden is de regering een mededingingszaak begonnen.    Er zijn drie weken uitgetrokken om alle betrokkenen te horen.   Samen worden de uitgevers, zo valt in de aanklacht te lezen, „verreweg” de grootste uitgever van de VS, „hoog uittorenend boven zijn rivalen”. Het voornaamste bezwaar dat de Amerikaanse regering tegen zo’n mega-uitgeverij heeft, is dat het auteurs financieel kan benadelen. Nu  bieden uitgeverijen, vooral  bij veelbelovende schrijvers, nog hoog tegen elkaar op om een auteur binnen te halen.  Als straks een groot deel van de boekenmarkt in handen is van één mega-uitgeverij, zal zulke competitie om auteurs minder worden, is de vrees. Dat zou  het voortbestaan van het hele boekenvak, en schrijvers in het bijzonder, bedreigen.  De fusie zou het voortbestaan van het hele boekenvak, en schrijvers in het bijzonder, bedreigen „Auteurs zijn afhankelijk van zulke voorschotten, om te kunnen  schrijven en hun rekeningen te betalen.” Volgens  beide  uitgevers is er na de  overname nog genoeg concurrentie over. Momenteel zijn er vijf grote uitgevers in de VS, ook wel de Big Five genoemd, een term die ook voor de grootste techbedrijven wordt gebruikt.  Naast Penguin Random House (PRH) en Simon & Schuster (S&S) zijn dat HarperCollins, Hachette en Macmillan. Ook tech- en mediabedrijven als Amazon en Disney geven boeken  uit. Daarnaast, zo verdedigde  bestuursvoorzitter van PRH  Markus Dohle zich,  mogen redacteuren van PRH en S&S na de fusie gewoon  tegen elkaar opbieden bij boekveilingen. Penguin Random House  geeft onder naam van   90 uitgeverstitels  jaarlijks zo’n 2.000 boeken uit,  Simon & Schuster onder meer dan 30 uitgeversmerken  zo’n 1.000 titels.     De  regering wil onder leiding van Biden harder optreden tegen het ontstaan van bedrijfsgiganten die concurrentie moeilijk of zelfs onmogelijk maken. Er loopt ook een mededingingszaak tegen de overname van   Change Healthcare, een techbedrijf in de gezondheidssector, door  verzekeraar United Health Group.      Wat  er gebeurt met  Simon & Schuster  als de overname niet doorgaat? De huidige eigenaar, Paramount Global, wil in ieder geval van ze af. Het is onduidelijk of een van de andere grote uitgevers  wél een overnamebod zou mogen en willen doen. Ingewijden vrezen voor een overname door private equity, schrijft  The New York Times. Dat zou kunnen leiden tot bezuinigingen en ontslagrondes. Een uitspraak wordt in november verwacht.      ||https://www.nrc.nl//nieuws/2022/08/01/mag-de-grootste-uitgever-van-de-vs-nog-groter-worden-a4137905
2022-08-01||Belegger weer boos op Triodos: compensatieregeling geschrapt|| „Hiermee draagt u bij aan de duurzame missie en groei van Triodos.” In de brief die nieuwe beleggers in de bank Triodos kregen, werd nog maar eens onderstreept dat ze hadden gekozen voor een bank die het helemaal anders deed dan branchegenoten. Met oog voor een duurzamere wereld.  Inmiddels vragen steeds meer beleggers zich af of ze wel de juiste keuze hebben gemaakt. Ze kunnen  al bijna 2,5 jaar niet of nauwelijks bij hun kapitaal, in totaal zo’n 1,2 miljard euro. Een voortdurend conflict daarover heeft maandag een nieuwe wending gekregen: eerder dit jaar liet Triodos weten voor de meest schrijnende gevallen onder de  ruim 43.000 gedupeerde beleggers met een speciale compensatieregeling te komen. Die werd maandag ingetrokken en vervangen door een  dividenduitkering – tot woede van beleggers. Wat is er aan de hand?  Wie belegt in Triodos Bank koopt  geen traditionele aandelen, maar  certificaten – waardepapieren met beperkt stemrecht. Op die manier wil de bank het beleid in eigen hand houden en het niet uitbesteden aan beleggers, die vaak meer gericht zijn op winst op de korte termijn. Triodos gebruikt de certificaten al veertig jaar lang om eigen vermogen aan te trekken. Daarmee kan de bank dan weer geld uitlenen. Certificaathouders kregen weliswaar een lager rendement (1 tot 2 procent) voorgehouden, maar daartegenover stond de belofte dat ze bij inwisseling van de certificaten  de oorspronkelijke waarde die ze ervoor betaald hadden, zouden terugkrijgen.   Om dat te kunnen garanderen, hield de bank  de aan- en verkoop van certificaten in eigen hand. Maar toen de coronacrisis begin 2020 losbarstte, kwam het systeem  onder druk te staan. Veel beleggers wilden  over hun financiële reserves kunnen beschikken. Te veel,  volgens Triodos.  De bank kon de vraag niet aan en legde de handel tijdelijk stil.   Een poging om het handelssysteem in het najaar van 2020 te heropenen mislukte. Vraag en aanbod waren nog steeds uit balans. Begin 2021 kondigde Triodos aan dat het oude handelssysteem niet meer voortgezet kon worden. De bank kwam met een nieuw systeem: een zogeheten multilateral trading facility (MTF).     Daarbij handelen  beleggers rechtstreeks met elkaar  en zullen  vraag en aanbod dus aan de markt worden overgelaten. Het gevolg: een verwachte waardedaling van de certificaten van 30 tot 45 procent. Dat strookt niet met de garantie die Triodos de beleggers bij aankoop  had gegeven. Daar komt nog eens bij dat de opening van dat platform niet wordt verwacht voor begin 2023. Daardoor kunnen beleggers voorlopig nog niet bij hun geld.  De bank deed gedupeerde beleggers dit jaar een handreiking. Triodos wilde voor 14,4 miljoen euro aan certificaten gaan inkopen. Met een maximum van 2.000 euro per belegger en 6.000 euro voor schrijnende gevallen. Mensen kunnen hun zorgkosten bijvoorbeeld niet meer  betalen, of de begrafenis van een naaste, omdat ze niet bij het geld kunnen. Zij moesten dan wel een afschrijving van 30 procent op hun certificaten accepteren. Die regeling herroept Triodos nu omdat deze tot verdere vertraging van het nieuwe handelssysteem zou leiden. In plaats daarvan wil Triodos nu voor 14,4 miljoen euro aan buitengewoon dividend uitkeren aan álle certificaathouders – 1,01 euro per aandeel.  Daarmee verdwijnt de speciale behandeling van schrijnende gevallen. Bijna een derde van de investeerders heeft minder dan 4.000 euro bij Triodos uitstaan, zegt Fons van der Velden.  Hij is voorzitter van de Stichting Certificaathouders Triodos Bank. „Dat zijn  gewoon kleine spaarders.” Bij de stichting  zijn 2.300 spaarders aangesloten die gezamenlijk 124 miljoen euro hebben uitstaan bij de groene bank. Van der Velden is „teleurgesteld” door de nieuwste ontwikkeling in het conflict. „ Je kondigt een regeling aan die niet door blijkt te gaan. Dat helpt het vertrouwen niet, nadat dat vertrouwen al  was geschaad door de eerdere ontwikkelingen.” De stichting is tegen het nieuwe handelssysteem en de afwaardering van de certificaten en heeft in een brief om opheldering gevraagd. Half augustus moet daarop een antwoord komen. Eerder verstuurde beleggersvereniging VEB al eenzelfde brief. De belangenclub wil van Triodos duidelijkheid over hoe de bank ertoe kwam de handel in certificaten plat te leggen.  Waarom is gekozen voor die ene optie waarbij de schade eenzijdig op investeerders is afgewenteld?  Zowel de stichting met certificaathouders als de VEB vinden het „niet aannemelijk” dat Triodos er pas in het voorjaar van 2020 achter kwam dat het  handelssysteem kwetsbaar was. Ze vermoeden dat Triodos deze ‘systeemfout’ al eerder ontdekt heeft. Van der Velden: „Wij willen de risicoanalyse van de bank zien. Welke alternatieven zijn er overwogen en waarom is gekozen voor die ene optie waarbij de schade eenzijdig op investeerders is afgewenteld?” De VEB vindt het bovendien kwalijk dat Triodos in het najaar van 2020, toen de verkoop tijdelijk werd heropgestart, nog nieuwe certificaten heeft verkocht. „Veel beleggers die toen extra stukken kochten, zagen hun geld al snel vastzitten.” Mochten er geen bevredigende antwoorden komen, dan overwegen de partijen gezamenlijk naar de Ondernemingskamer te stappen. Die kan onder meer onderzoek doen naar mogelijk wanbeleid. Peter Blom, die sinds de oprichting in 1980 bij de duurzame bank betrokken was, vertrok in de zomer van 2021 als topman bij Triodos.  Zijn vervanger Jeroen Rijpkema zegt in een persbericht het niet opstarten van het opkoopprogramma  „te betreuren”. De bank was maandag ondanks meerdere pogingen van NRC niet bereikbaar voor commentaar. ||https://www.nrc.nl//nieuws/2022/08/01/belegger-weer-boos-op-triodos-compensatieregeling-geschrapt-a4137901
2022-08-01||Britse rechter: ziekenhuis mag behandeling hersendode Archie stopzetten||De behandeling van de 12-jarige hersendode Britse jongen Archie Battersbee, die sinds april in coma in het ziekenhuis ligt, mag worden stopgezet. Een Britse rechter heeft maandag het besluit bekrachtigd van het ziekenhuis om Archie’s behandeling te staken. Dat melden internationale persbureaus maandag. Volgens de behandelende artsen van The Royal London Hospital is de hersenstam van de jongen zwaar beschadigd en zijn er sinds medio april geen zichtbare verbeteringen in zijn situatie opgetreden. Het ziekenhuis kondigde zondag aan de apparaten die de jongen in leven houden maandag te ontkoppelen. De ouders van Archie schakelden daarop het VN-Comité voor de Rechten van Personen met een Handicap in. De VN vroegen de rechter in een spoedprocedure naar de zaak te kijken. De organisatie stelde dat de rechten van mensen met een handicap worden geschonden als de behandeling wordt stopgezet. De rechter ging daarin niet mee en besloot de naar dinsdagmiddag verschoven deadline voor het stopzetten van Archie’s behandeling niet te verlengen. De moeder van Archie Battersbee, Hollie Dance, trof haar zoon op 7 april van dit jaar bewusteloos thuis aan met een band om zijn hoofd. Ze vermoedt dat hij meedeed aan een online flauwval-challenge, waarbij jongeren met opzet bewusteloos raken. Dance zei eerder tegen de Britse omroep BBC: „Archie is mijn kind. Het [stopzetten van de behandeling] moet onze beslissing zijn en niet die van iemand anders.”  De ouders kunnen nog naar het Britse Hooggerechtshof stappen. Als ze daartoe besluiten, wordt een definitieve beslissing van het ziekenhuis waarschijnlijk opnieuw uitgesteld.||https://www.nrc.nl//nieuws/2022/08/01/britse-rechter-ziekenhuis-mag-behandeling-hersendode-archie-stopzetten-a4137898
2022-08-01||Rode Kruis opent humanitair servicepunt bij Ter Apel||Het Rode Kruis heeft maandag een humanitair servicepunt geopend bij het aanmeldcentrum in Ter Apel. Dat bevestigt een woordvoerder van de organisatie. Het servicepunt is geopend voor de deur van het aanmeldcentrum en is vooral bedoeld voor informatie, medische hulp, eten, drinken en speelgoed voor kinderen. Het punt is nu geopend voor twee weken, die periode kan eventueel worden  verlengd. De afgelopen maanden brachten tientallen, soms honderden asielzoekers nachten buiten door bij het aanmeldcentrum in Ter Apel. Dit komt door een toename van de instroom van vluchtelingen en capaciteitsproblemen in de opvang en afhandeling van asielverzoeken. Eerder kwam het Rode Kruis met tenten als noodoplossing, zodat mensen niet noodgedwongen buiten of op stoelen moeten slapen. Maar volgens de woordvoerder van het Rode Kruis was dit geen humanitaire oplossing. Zo zijn tenten onveilig en zijn er geen sanitaire voorzieningen. Daarom wil de organisatie deze niet opnieuw plaatsen.  Eerder vandaag werd bekend dat stichting VluchtelingenWerk Nederland naar de rechter stapt om een oplossing voor de vluchtelingencrisis af te dwingen. De situatie in Ter Apel verandert niet en is volgens de organisatie „door de humanitaire ondergrens gezakt”. Het Rode Kruis zegt dat het aan de politiek is om met een snelle goede oplossing te komen, maar „tot die tijd willen we bijdragen aan de behoeftevoorziening”. Ook in Amsterdam heeft het Rode Kruis een nieuw servicepunt geopend dichtbij het Centraal Station. Hier kunnen alle vluchtelingen volgens de de organisatie terecht. Eerder stopte het Rode Kruis de samenwerking met het servicepunt in Amsterdam, omdat de gemeente mensen die geen Oekraïens paspoort hadden terugstuurde naar de Immigratie- en Naturalisatiedienst (IND). ||https://www.nrc.nl//nieuws/2022/08/01/rode-kruis-opent-humanitair-servicepunt-bij-ter-apel-a4137897
2022-08-01||Advocaten over contante betalingen: ‘Cash geld op zich is niet meteen verkeerd’|| Een voorschot van 10.000 gulden, betaald in tien briefjes van duizend. Zo ging dat vroeger, vertelt strafrechtadvocaat Jan Boone. Dat werd dan keurig ingeboekt, naar de bank gebracht, en op de rekening van het advocatenkantoor gestort. Niemand die er moeilijk over deed. „De mentaliteit was toen: als je naar de bakker gaat en betaalt met 100 euro, vraagt hij toch ook niet waar het vandaan komt?”  Die mentaliteit is veranderd. De regels rondom cashbetalingen aan strafrechtadvocaten zijn de laatste jaren verder aangescherpt. Contante betaling is in een beperkt aantal gevallen toegestaan, bijvoorbeeld als een cliënt niet over een eigen bankrekening beschikt of als er beslag is gelegd op de bankrekening.   Maar, zo bleek maandag uit een onderzoek van de lokale dekens, die toezicht houden op de advocatuur: cash geld werd ook vaak in andere gevallen aangenomen. Vooral in 2018 en 2019 werden de tuchtregels vaak overtreden. Daarnaast werd de regel dat advocaten moeten overleggen met de deken als ze een contant bedrag van boven de 5.000 euro aanvaarden, in een groot aantal gevallen niet nageleefd. In 2020 nam het aantal contante betalingen sterk af, volgens de dekens mede door het aankondigen van het onderzoek en de discussie die daardoor binnen de beroepsgroep op gang kwam.   „We hebben moeten constateren dat er een cultuur is ontstaan waarin onvoldoende is gelet op de regels rondom contante betalingen”, zei de Amsterdamse deken Evert-Jan Henrichs maandag. De dekens pleiten onder meer voor het verlagen van het maximaal bedrag aan te ontvangen cash geld naar 1.000 euro.   Volgens strafrechtadvocaat Mark Teurlings zijn de regels de afgelopen jaren al „heel streng” geworden. „Ik heb vorig jaar 2.000 euro cash aangenomen en moest daar gelijk uitleg over geven aan de deken. Dat is goed, maar we moeten ook niet doorslaan. Contant geld op zich is niet meteen verkeerd denk ik en op de limiet nog verder te verlagen vind ik wel extreem. In winkels mag je ook met contant geld betalen.”   Dat sentiment leeft bij meer strafrechtadvocaten. „Ik vind het verlagen van het maximumbedrag uitgaan van een negatieve grondhouding”, zegt  Gitte Stevens uit Roermond. „Contant geld moet je kunnen inboeken als je er transparant over bent, en voldoet aan de voorwaarden.” De Bredase strafpleiter Erik Thomas zegt dat Nederland „het strengste jongetje van de klas wil zijn. In Nederland leeft de gedachte dat cash geld vies is veel meer dan in de landen om ons heen. Maar je kan mij niet uitleggen waarom iemand wel 1.000 euro mag neertellen voor een televisie en er bij een advocaat allerlei voorwaarden aan verbonden zijn.”  De Nederlandse Orde van Advocaten (NOvA) concludeert  op basis van het bericht van de lokale dekens dat niet de  regels rond contante betalingen  een probleem lijken te zijn, maar mogelijk wel de bekendheid ervan, de naleving en het toezicht daarop. De NOvA zegt ook in de toekomst de mogelijkheden te zullen benutten om meer bekendheid te geven aan de  regels en zegt ervan uit te gaan dat de dekens in de toekomst zullen toezien op de naleving ervan. Een woordvoerder van de NOvA zegt dat de huidige regel voldoet, en het dus niet nodig is de grens voor contant geld te verlagen naar 1.000 euro.   Het kantoor van advocaat Nico Meijering stopte per 1 januari 2021 met het aannemen van contante betalingen, na overleg met de deken. „We hebben dat gedaan omdat je altijd risico’s blijft houden, hoe goed je ook probeert na te gaan wat de oorsprong van geld is.” Meijering zegt dat de beslissing wel gevolgen heeft. „Mensen uit het buitenland die in Nederland een advocaat nodig hebben, hebben nogal eens geen bankrekening. Die kunnen we niet meer bijstaan. Dat staat weleens op gespannen voet met de eed die ik als advocaat heb afgelegd.”   Advocaat Niels van Schaik zegt de regels nooit onduidelijk te hebben gevonden. „Uitgangspunt is gewoon: geen contant geld, ook niet onder de 5.000 euro. En als er sprake is van een cliënt die zegt geen bankrekening te hebben, dan moet je dat goed onderzoeken.” Van Schaik zegt dat een vergelijking met contant betalen in een winkel niet altijd opgaat. „Als advocaat heb je in het maatschappelijk verkeer een bijzondere positie en weet je bovendien meer van je cliënt dan een winkelier. Als iemand zonder inkomen die verdacht wordt van een hennepkwekerij aankomt met 3.000 euro cash, is dat daarom voor een advocaat een ander verhaal, dan voor de tweedehands autodealer op de hoek.” ||https://www.nrc.nl//nieuws/2022/08/01/advocaten-over-contante-betalingen-cash-geld-op-zich-is-niet-meteen-verkeerd-a4137884
2022-08-01||Oostenrijk rouwt om zelfdoding bedreigde arts Kellermayr||Maandagavond vinden in meerdere steden in Oostenrijk herdenkingen plaats voor de vrijdag uit het leven gestapte arts Lisa-Maria Kellermayr. De politie vond haar lichaam afgelopen vrijdag in haar praktijk in de noordelijke plaats Seewalchen am Attersee. Volgens in Oostenrijkse media geciteerde openbaar aanklagers werd bij haar lichaam een afscheidsbrief aangetroffen. Kellermayr sprak zich gedurende de pandemie geregeld in de media uit voor vaccinatie tegen het coronavirus en gaf uitleg over hoe de verspreiding van het virus tegen te gaan. Ze ontving al maandenlang (doods)bedreigingen van complotdenkers en vaccintegenstanders. Hoewel ze politiebescherming kreeg, voelde ze zich volgens haar omgeving onvoldoende gesteund.  Eind juni kondigde Kellermayr aan haar praktijk te sluiten. De kosten die de bedreigingen met zich mee brachten waren „een veelvoud van de winst van een huisartsenpraktijk”. Naar eigen zeggen had ze tot eind juni dit jaar meer dan 100.000 euro aan beveiligingskosten gemaakt. Ze liet een saferoom in haar praktijk inrichten en nam beveiligingspersoneel in dienst. Op Twitter deelde ze enkele van de bedreigingen die ze had ontvangen. De Duitse krant Tageszeitung schrijft dat Kellermayr te maken had met dreigers die zich voordeden als patiënt. Ze maakten foto’s van Kellermayr die ze vervolgens online deelden. Ook nam het door Kellermayr ingehuurde beveiligingspersoneel vier vlindermessen in beslag. In Oostenrijk, dat een van de laagste vaccinatiepercentages van Europa kent en afgelopen maand na grootschalige protesten afzag van het plan tot verplichte vaccinatie voor volwassenen, is geschokt gereageerd op de zelfdoding van Kellermayr. President Alexander Van der Bellen riep op „intimidatie en haatzaaien” te stoppen; gezondheidsminister Johannes Rauch noemde „haat tegen mensen onvergeeflijk”. De voorzitter van de Oostenrijkse Artsenfederatie zei dat de dood van Kellermayr „op angstaanjagende wijze [laat] zien welke gevolgen haat op internet kan hebben”. M.m.v. Nynke van Verschuer. Praten over zelfdoding kan bij de landelijke hulplijn 113 Zelfmoordpreventie. 
		Telefoon 0800-0113 of www.113.nl 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/01/oostenrijk-rouwt-om-zelfmoord-bedreigde-arts-kellermayr-a4137876
2022-08-01||Wachtwoord||‘Hot town, summer in the city”, drensde het door zijn hoofd. „Back of my neck getting dirty and gritty.” Marcel vertraagde. Het was veel te heet voor dit wandeltempo. Bovendien wilde hij ze kunnen ontwijken, alle opdringerig wasemende zwetende lijven om hem heen. Blote broekjes, topjes, gatenshirts en dom geklets, bah. Zijn tasje gaf geen koelte meer. Het water was lauw. De fruitsalade rook al. Hij had terecht voorzien dat de terrassen vol zouden zijn. Iets kopen op het station leek een goed idee, maar nu was er nergens plaats om te zitten. Alle bankjes waren bezet. Zelfs de kades langs de grachten zaten vol mensen met flesjes, bekers en blikjes. De bomen langs de gracht leverden nog een klein streepje schaduw onder de immense zon die recht boven hem stond. Terwijl hij in de koelte van de dichtstbijzijnde boom zijn flesje opendraaide rook hij de bruine damp al. Bijbehorende vliegen kwamen onderzoekend op zijn zweet af. Ze zweefden ook naar de fruitsalade in zijn tas. Hij nam snel een slok en liep door. Onder een balkonnetje zag hij wat schaduw. Daar, tegen de muur leunend nam hij nog een slok. Hij pakte zijn telefoon en herlas het bericht. Ik stuur nog geen foto. Zoek een donkerblonde vrouw van 1,70 m. met rode jurk, zwarte zonnebril, gele tas. Ik ga als ik je zie dit wachtwoord zeggen: „Heb jij gisteren iets gevangen?” Dan zeg jij: „Ja, paling en kabeljauw.” Leuk hè? We zien elkaar zaterdag om half twee aan de Koopmansgracht tegenover het gouden welpje. Misprijzend staarde hij naar het schermpje. Geen hoofdletters voor de locatie. Ineens vroeg hij zich af of hij niet voor de gek gehouden werd. Frank en Ciska waren niet zo, maar toch. Misschien stonden ze hem wel ergens om een hoek uit te lachen. Ze was de zus van een vriendin van Ciska. „Leuke vrouw, staat weer open voor een relatie”, had Ciska veelbetekenend tegen hem gezegd. De afspraak was uiteindelijk onder psychologische druk gemaakt en daar stond hij nu, veel te warm gekleed in een snikhete stad. Rode jurk klonk nogal netjes, dus hij had geantwoord dat hij een blauwe lange broek aan zou doen, met een gestreept overhemd. Daar moest natuurlijk ook nog een T-shirt onder. De Koopmansgracht was om de hoek. Het was één uur. Een stap naar voren en hij stond weer in het volle zonlicht. De nog steeds warmte uitstotende lijven ontwijkend liep hij de hoek om, de gracht op. Ineens was het stil. Hij kon de lucht boven de kade zien trillen, het water strekte zich zilverblinkend voor hem uit. Nergens een terras. Hij googelde ‘Het Gouden Welpje’, niets. Snel keek hij om zich heen, niemand. In de verte zag hij plotseling een gouden schittering voor een van de huizen. Hij liep erheen. De schittering werd sterker. Iets had waarschijnlijk net het zonlicht gevangen. Eindelijk kwam er wat schaduw van de huizen. Hij koelde in zijn kletsnatte overhemd af en kon weer wat normaler denken. Nieuwsgierig naar het gouden licht versnelde hij tot hij tegenover de bron stond. Inderdaad, een gouden welpje, de deurklopper van een grachtenpand. Daarom dus geen hoofdletters. „Heb jij gisteren nog iets gevangen?” Snel draaide hij zich om. Daar zat ze, in een sloep, rood zomerjurkje, zwarte zonnebril en gele koeltas. Zonder nadenken riep hij: „Paling en…” „Kabeljauw”, lachte ze. Alles droogt toch op, dacht hij nog toen hij zwaaiend een aanloop nam en de gracht in sprong. Despite the heat, it’ll be all right… Meer afleveringen 
				Zomerschrijfwedstrijd 2022
			||https://www.nrc.nl//nieuws/2022/08/01/wachtwoord-a4137881
2022-08-01||Of Nancy Pelosi nou wel of niet naar Taiwan komt, het land zit hoe dan ook met de gebakken peren|| Doet ze het of doet ze het niet? Brengt Nancy Pelosi binnenkort inderdaad een bezoek aan Taiwan, of ziet ze daar toch maar vanaf? En als ze gaat, is dat dan de lont in het kruitvat, de vonk die leidt tot een militair conflict tussen China en de Verenigde Staten? CNN meldt maandag op basis van bronnen in Taiwan en de VS dat de voorzitter van het Amerikaanse Huis van Afgevaardigden  inderdaad van plan is in de komende dagen Taipei aan te doen, na een stop in Maleisië tijdens haar rondreis door Azië. Voor de 82-jarige Pelosi zou dat een logische stap zijn. Ze heeft zich namelijk vaak uitgesproken  voor meer democratie in China en voor een betere mensenrechtensituatie. In 1991, twee jaar na de opstanden op het Plein van de Hemelse Vrede in Beijing, ontrolde ze daar samen met  collega’s van het Huis van Afgevaardigden een klein spandoek  ter nagedachtenis aan die opstanden. „Aan hen die voor de democratie zijn gestorven”, stond erop. China nam het haar niet in dank af en sprak van een „vooropgezette farce”. De aanwezige militairen staken een hand voor de buitenlandse camera’s die de gebeurtenis wilden vastleggen. De verslaggever van CNN en zijn cameraman werden een aantal uren vastgehouden. Maar dat was het ook wel. Het China van 2022 is veel machtiger dan het China van 1991, en ook veel assertiever. Als de Financial Times rond half juli bericht dat Pelosi Taiwan zou willen bezoeken, briest China dat zoiets echt niet kan. President Xi Jinping waarschuwde Biden in hun telefoongesprek van afgelopen donderdag dat hij met vuur speelt als hij Pelosi naar Taiwan laat gaan. China ziet Taiwan als een afvallige provincie die, desnoods met geweld, vroeg of laat weer onder Chinees bestuur gebracht moet worden. De VS erkennen Beijing wel als de wettige regering van China, maar ze hebben zich ook verplicht om Taiwan de middelen te geven die eiland nodig heeft om zich tegen een gewelddadige inname door China te verdedigen.  Voor China is een bezoek van Pelosi, partijgenoot van Biden en na Kamala Harris de derde in rang, een impliciete erkenning van Taiwan als aparte natie.  Voor China ligt dat extra gevoelig, want Amerika knabbelt toch al aan de status quo rondom Taiwan. Biden heeft tot drie keer toe gezegd dat hij Taiwan zou verdedigen indien nodig. Dat is in afwijking van het Amerikaanse beleid van zogeheten „strategische ambiguïteit”, waarbij de VS juist expres het in het midden laten of het Amerikaanse leger Taiwan echt te hulp zal schieten.  De waarschijnlijk al eerder geplande militaire oefeningen bij de Pingtan-eilanden voor de kust van Taiwan, waarbij met scherp geschoten wordt, lijken nu bedoeld als Chinese waarschuwing tegen het bezoek.  De Chinese politiek commentator en stokebrand Hu Xijin, voormalig hoofdredacteur van de Chinese partij-tabloid de Global Times, meldde op Twitter zelfs dat hij het gerechtvaardigd zou vinden als China het vliegtuig van Pelosi desnoods uit de lucht zou schieten. Die tweet is niet meer te vinden: Hu zegt  dat Twitter hem opdroeg de tweet te verwijderen, omdat zijn account anders geblokkeerd zou worden. Zo ver als Hu gaat, gaat  het Chinese leger niet, maar onlangs plaatste een Chinees legeronderdeel wel de korte boodschap: „Bereid je voor op oorlog” op sociale media. Daarmee is het beeld compleet: Pelosi’s bezoek kan de  aanleiding vormen tot een oorlog, of in elk geval tot een gewapend conflict, tussen China en de Verenigde Staten. Die angst lijkt in elk geval ook president Biden parten te spelen. Hij ziet het bezoek van Pelosi niet zitten. Hij vindt het risico van een conflict met China kennelijk te groot, en noemt  zo’n bezoek „geen goed idee op dit moment”.  Het grote gevaar is dat beide presidenten zich bijna tegen hun wil gedwongen kunnen voelen om militair op elkaar te reageren Hij heeft er formeel gesproken alleen geen enkele invloed op: volksvertegenwoordigers mogen in democratische landen immers zelf weten wat ze doen en waarheen ze reizen. Toch is de kans op een oorlog of een gewapend conflict kleiner dan uit al het tromgeroffel lijkt. Al was het alleen maar omdat de presidenten van beide landen zo’n conflict op dit moment liever niet willen.  Xi wil dit najaar graag opnieuw benoemd worden als hoogste partijleider. Tot die tijd wil hij waarschijnlijk voornamelijk rust en stabiliteit. Dat is al moeilijk genoeg: de economie groeit niet meer en er zijn nog steeds voortdurend nieuwe lockdowns door corona. Sommige analisten opperen wel dat een oorlog met de VS nu juist goed zou zijn om heel China achter Xi te verenigen, maar Xi heeft daar geen oorlog voor nodig: zijn positie is al sterk genoeg. De kans lijkt groter dat China een bezoek van Pelosi zou aanwenden om nog een klein stukje verder richting Taiwan op te schuiven. Zo zou China voor het eerst met Chinese gevechtsvliegtuigen door het Taiwanese luchtruim kunnen gaan vliegen, bijvoorbeeld om Pelosi’s vlucht naar de Taiwanese hoofdstad Taipei te begeleiden. En als dat precedent eenmaal geschapen is, kan China daarmee doorgaan. Het grote gevaar blijft wel dat beide presidenten zich bijna tegen hun wil gedwongen kunnen voelen om militair op elkaar te reageren. Als China bijvoorbeeld niets zou doen als Pelosi in een militair vliegtuig naar de Taiwanese hoofdstad Taipei vliegt, dan blijken alle Chinese dreigingen loos. Dan kan de VS straffeloos doorgaan met het verder losweken van Taiwan van China. Dat is de Chinese angst. De Amerikaanse angst is anders: als Pelosi haar bezoek niet doorzet, dan geeft dat een signaal aan China dat druk op de VS werkt, dat de VS bang zijn voor het Chinese leger en dat de VS in de toekomst vaker zullen toegeven als China maar genoeg stampij maakt. Dat kunnen de VS zich niet veroorloven.  Als China bijvoorbeeld het vliegtuig van Pelosi militair begeleidt, het dwingt om Taiwan te verlaten of om ergens anders te landen, kunnen de VS dat ook niet over hun kant laten gaan. Ondertussen zit Taiwan straks hoe dan ook met de gebakken peren. Als Pelosi niet komt, dan weet China dat het een beslissende stem heeft in de Amerikaans-Taiwanese betrekkingen. Dat verzwakt de positie van Taiwan. Maar als Pelosi wel komt, dan zal vooral Taiwan daarvoor worden gestraft, heeft China al gewaarschuwd. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/01/bezoekt-nancy-pelosi-taiwan-of-toch-maar-niet-a4137880
2022-08-01||Het vroege meldpunt||Toon mij uw meldpunten en ik zeg u wie u bent. Stel: u woont in een land dat beschikt over een meldpunt voor bedreigde plant- en diersoorten. Dan woont u hoogstwaarschijnlijk in een beschaafd en rijk land waar men zich kan bekommeren om de natuur.  Beetje extreem voorbeeld: u woont in een land waar een meldpunt voor bedreigde journalisten gezelschap krijgt van een meldpunt voor bedreigde wetenschappers.  Dan woont u óf in een dictatuur óf in een land dat Stef Blok, de voormalige VVD-minister van zo’n beetje alles, lacherig een failed state zou noemen. Een land in verval waar het misverstand is gaan heersen dat feiten ook maar meningen zijn en dat je afwijkende meningen kunt bijsturen met agressie.  Voor wie nog wel in feiten gelooft, hier een paar wetenswaardigheden over het woord meldpunt. Dat is een betrekkelijk jong woord. Het is voor het eerst aangetroffen in 1954, in Het Rotterdamsch Parool, in een reportage over de strijd van de Rotterdamse politie tegen wildplakkers (mensen die illegaal posters plakten) en drugsgebruikers (ja, ook toen al). De oplossing werd vastgelegd op een foto: we zien een politieagent ’s nachts met een fiets in zijn hand op straat staan. Toelichting in de reportage: „Hoofdagent P. Hollestein staat eenzaam onder een lantaarnpaal bij het Bouwcentrum. Dit is het meldpunt van zijn rijwielwijk, het punt waar men hem op een bepaald tijdstip van zijn ronde kan vinden.” En dus kon aanspreken. Echt tot bloei komen de meldpunten vanaf de jaren zeventig  In hetzelfde artikel wordt overigens melding gemaakt van een alarmnummer en een meldkamer, wat natuurlijk ook meldpunten waren.  Echt tot bloei komen de meldpunten vanaf de jaren zeventig. Opmerkelijk is dat het aanvankelijk vooral om milieumeldpunten gaat. Een kleine greep: 1971, Centraal meldpunt voor klachten over luchtverontreiniging in Delft. 1972: een meldpunt voor illegale vuilstortplaatsen in Enschede. 1980: het Provinciaal Klachtencentrum Luchtverontreiniging wordt uitgebreid tot meldpunt voor alle milieuklachten in Gelderland.  Ook de discriminatiemeldpunten ontstonden al vroeg. Amsterdam richtte in 1983 een centraal meldpunt op voor uitingen van discriminatie en racisme. Je kon contact opnemen met een gemeentelijke instantie – discriminatie dóór de overheid was toen kennelijk nog niet in beeld.  De Dikke Van Dale vermeldt meldpunt pas sinds 1992. Tegen die tijd moeten er al honderden zijn geweest. Wie ze enigszins in kaart brengt, ziet dat sommige problemen in Nederland, zeker de milieuproblemen, al een stuk ouder zijn dan vaak wordt aangenomen. Maar dat is een mening, geen feit.||https://www.nrc.nl//nieuws/2022/08/01/het-vroege-meldpunt-a4137879
2022-08-01||Opinie | Haal boeren terug naar de tekentafel||Een buitenlandse ambassadeur in Den Haag toonde zich afgelopen week, in een privégesprek,  verbijsterd over de boerenprotesten. Hoe kon een maatschappelijk conflict hier zo uit de hand lopen? Juist in Nederland dat internationale faam heeft als land van redelijk overleg, slimme compromisvorming en poldertraditie. Hoe kon de overheid juist hier zo’n ramkoers tegen de boeren inzetten, en het imago van Nederland als toonaangevende landbouw-supermacht in één klap te grabbel gooien?  René Cuperus is medeoprichter van de Nieuwe Denktank voor het Politieke Midden  en co-auteur van De Atlas van Afgehaakt Nederland (met Josse de Voogd). De ambassadeur maakte zich serieus zorgen. Ze vroeg zich af of er geen verzoenende figuren in stelling kunnen worden gebracht om de angel uit dit explosieve conflict te halen. Want wat zich hier op straat begon af te spelen, de wegblokkades, de grimmige stemming, deed haar sterk denken aan het voorspel van de gele-hesjesbeweging in Frankrijk. Dat was een opstand van La France périphérique  tegen grootstedelijk Frankrijk. Een opstand over stijgende brandstofprijzen en kosten van levensonderhoud en gebrek aan respect voor ‘het traditionele Frankrijk’.    Ik vrees dat de ambassadeur gelijk heeft. Dit maatschappelijk conflict is Nederland onwaardig. Los van alle voorgeschiedenis en de klonten boter op veler hoofden, had deze boerenopstand nooit zo  ontketend mogen worden. Randstedelingen zien het niet, maar het halve land hangt vol omgekeerde Nederlandse vlaggen en boerenzakdoeken. Hele dorpen zijn solidair met de boeren. Het stikstofplan van het kabinet heeft een schokgolf van wantrouwen door niet-grootstedelijk Nederland veroorzaakt. Boeren en buitenlui voelen zich respectloos overvallen en speelbal gemaakt van diepingrijpende inbreuken in hun manier van leven.  In de randstedelijke media is obsessief aandacht voor de levensgevaarlijke boerenprotestacties van de laatste tijd. Terecht. Asbest op straat gooien, wegblokkades opwerpen waardoor auto-ongelukken ontstaan: dat zijn vanzelfsprekend misdrijven die veroordeeld moeten worden. Dat doen de meeste Nederlanders dan ook. Men wijst dit type roekeloos boerenprotest af, maar uit peilingen van I&O Research, Hart van Nederland en  Op1 blijkt tegelijkertijd dat een grote meerderheid van de bevolking de boeren steunt.  Zo’n 70 procent  heeft begrip voor de boosheid van de boeren. Die 70 procent  zie ik noch in de landelijke media, noch in de Haagse politiek terug. Integendeel. Er is alle aandacht voor de ontsporingen en excessen, veel minder voor het achterliggende verhaal, voor de vertrouwensbreuk tussen bestuurlijk Nederland en de regio.  Bijna net zo liefdeloos en respectloos als de stikstoflandkaart van minister Van der Wal, is de benadering in veel media. De Volkskrant waarschuwt voor een „boerenvrijstaat” en meent dat het kabinet niet mag zwichten voor intimidatie. D66-politici nemen het woord „terroristen” in de mond. Boeren worden in columns weggezet als „extreem-rechts”, verwende „vastgoedmiljonairs” of „dierenmishandelaars”.  In kranten wordt laconiek gediscussieerd over het einde van de veeteelt en worden melk drinken en vlees eten gedemoniseerd. Voor stikstofloze groene millennials zijn boeren (terecht) uitstervende dinosauriërs uit een vervuilend en dieronvriendelijk tijdperk. Bouwbedrijven azen openlijk op het land van uitgekochte boeren  voor woningbouw. Boeren krijgen het gevoel dat zij, hun kinderen en hun bestaanswijze geen deel meer uitmaken van het toekomstverhaal van Nederland. Is het tegen dit decor gek dat boeren zich existentieel bedreigd voelen en opstandig worden?  De hedendaagse politiek wordt gekenmerkt door de tegenstelling tussen technocratie en populisme. Zie de politieke toestand in Italië, waar de technocraat Draghi dreigt te worden afgelost door populistische krachten. Zie Frankrijk, waar de botsing tussen technocratisch establishment en populistisch anti-establishment bij de laatste verkiezingen riskant aan de oppervlakte kwam.  Randstedelingen zien het niet, maar het halve land hangt vol omgekeerde Nederlandse vlaggen en boerenzakdoeken Waar het aan ontbreekt is een zelfbewuste politiek van het midden die zowel de schrille stem van het populisme als de wereldvreemde laptop-wereld van de technocratie tegenspreekt en daartussen een eigen koers uitzet. Dat mist totaal.  Het kabinet-Rutte doet in dezen bijna alles fout. Het ontketent – bewust of onbewust – een boerenopstand en gaat vervolgens met vakantie. Het wijst vervolgens precies de verkeerde bemiddelaar aan, maar laat de onvrede daarover lopen. Het gooit olie op het vuur van de spanningen tussen grootstedelijke hoogopgeleiden en middelbaar opgeleiden in de regio’s die het gevoel hebben er minder toe te doen.  Die spanningen veroorzaken politieke instabiliteit in meer westerse democratieën (zie red states tegenover blue states in Amerika, de Brexit of Le Pen), maar zelfs in het kleine, egalitaire Nederland is voor deze nieuwe kloof gewaarschuwd, zoals in de Atlas van Afgehaakt Nederland die zaterdag in een rake analyse in NRC aangehaald werd. In plaats daarvan overrompelt het kabinet de boeren met ‘klimaatdwang’, met juridische en ecologisch-technocratische onwrikbaarheden, zoals de kritische depositiewaarde van stikstof. Waarom zitten alleen de boeren in de beklaagdenbank, en niet de hele agroketen, met supermarkten, ‘Big Agro’ en de Rabobank voorop? Waarom toont de Haagse politiek geen besef van collectief falen? Zoals we op een bepaalde manier allemaal Shell zijn, zo zijn we ook allemaal de boeren. We hebben met elkaar deze voedselproductiesystemen laten ontstaan, en de boeren in een schaalvergrotings- en intensiverings-fuik geloodst. Het is een gemeenschappelijke verantwoordelijkheid om daar met een slimme en beheerste transitie uit te komen die Nederland opnieuw het toonaangevende duurzame landbouwland van de wereld maakt. Met respect voor de natuur én de boeren en buitenlui die dichterbij de natuur staan dan de beleidsmakers in hun stedelijke kantoortorens.  Om de angel uit het conflict te halen, zal men terug moeten naar de polder-tekentafel. Moet de bemiddeling van Remkes niet verbreed worden tot een ‘Toekomst van de Landbouw’-Verzoeningscommissie? Neem in deze gevaarlijke jaren van oorlog, inflatie en energiearmoede vooral meer tijd. Laat niet D66, de partij met nul wortels buiten de grote steden, het marstempo van de transitie bepalen.   Mensen gaan altijd boven ‘natuur’. Zaak is ervoor te zorgen dat klimaatdwang stad en regio, stedelingen en buitenlui niet uit elkaar drijft. Voorkom een gele-hesjesbeweging in Nederland. ||https://www.nrc.nl//nieuws/2022/08/01/haal-boeren-terug-naar-de-tekentafel-a4137878
2022-08-01||Paradiso koopt naastgelegen grond en gaat uitbreiden. &#8216;Van een poptempel willen we een cultuurtempel worden&#8217;||Geert van Itallie, directeur van Paradiso, staat op een verwilderd grasveld aan de Weteringschans in Amsterdam en gebaart om zich heen. „Hier komt een ondergrondse gang van zeven meter bij dertig, als nieuwe toegang naar het gebouw”, hij wijst van zijn voeten naar de flank van Paradiso. „En hier”, hij stapt door het kniehoge onkruid, „komt een nieuw gebouw met vijf etages aan extra ruimte.” Hij kijkt tevreden. De deal is rond. Sinds vorige week is Paradiso eigenaar van het al ruim een eeuw braakliggende perceel links van de popzaal. Dankzij deze aanschaf zal Paradiso allerlei verbeteringen en plannen kunnen realiseren. Al moet er eerst nog zo’n 30 miljoen euro, een ruwe schatting, worden verzameld ter bekostiging van de nieuwbouw, voor herstel en verbetering van het bestaande gebouw, en voor ondergrondse toegangen aan weerszijden van Paradiso. Een deel van de plannen ontstond uit noodzaak, Paradiso móét worden aangepakt. Het gebouw is in de 54 jaar sinds de ingebruikneming als popzaal al enkele keren verbouwd, maar voldoet inmiddels niet meer aan huidige normen voor milieu, veiligheid en geluid. Toen onlangs het publiek ritmisch stond te springen bij een punkconcert, sloeg in de kelder het stof uit de stenen, aldus Van Itallie. De boogvormige poorten begonnen los te zitten (ze zijn inmiddels met planken verstevigd). ‘100jaarparadiso.nl’ heet dan ook de website over de plannen: Paradiso wil in 2068 zijn eeuwfeest halen. Dak en fundering zijn verouderd, de muren zijn gammel, de indeling is achterhaald. Een toekomstbestendig Paradiso zal bovendien duurzame energie gebruiken en geen geluidsoverlast meer geven. Van Itallie, die in 2020 directeur werd, dacht: als we toch moeten verbouwen, kunnen we dan ook uitbreiden? Hij zocht contact met Klaas Hummel, toenmalig eigenaar van het ‘landje’. Hummel bleek, ondanks de belangstelling van andere kandidaten, genegen om de grond aan Paradiso te verkopen.  Tijdens het ruim een jaar durende aankooptraject ontstond het plan voor de nieuwe kavel: een gebouw van vijf etages, wat een uitbreiding betekent van het huidige oppervlak van ruim 1.200 vierkante meter. Paradiso’s beleidsontwikkelaar Fred Bond zegt dat bijzaken zoals kantoor en technische installaties zullen worden ondergebracht in het nieuwe gebouw. Zo ontstaat in het hoofdgebouw meer ruimte voor het publiek, bijvoorbeeld op de prachtige derde etage, waar nu kantoren zijn. In de nieuwbouw komt, naast de nieuwe kantoorruimte, een ondergrondse toegangshal met daarin waarschijnlijk een garderobe en expositieruimte. Ook komt er wellicht een winkel met merchandise en toegangskaarten, en volgens Bond is er behoefte aan voorzieningen voor ‘artists in residence’. „Zodat buitenlandse muzikanten die hier toch al zijn, een paar dagen kunnen blijven en muziek opnemen.” Van Itallie ziet ook een samenwerking voor zich met het Amsterdamse conservatorium. „We kunnen een educatieve ruimte maken, waar gasten workshops geven aan studenten.” Na realisatie van de verbouwing krijgt Paradiso een nieuwe functieomschrijving: van popzaal naar ‘cultureel centrum’. Of nee dat klinkt ouderwets, zegt Van Itallie. „Nu wordt Paradiso vaak een poptempel genoemd, dan willen we een ‘cultuurtempel’ zijn.” In de cultuurtempel krijgen meerdere kunstdisciplines aandacht: er komt ruimte voor beeldende kunst, wellicht voor filmvertoningen, en voor het uitbreiden van bestaande activiteiten als dansvoorstellingen en lezingen. Bovendien zal Paradiso een eigenschap uit de begindagen terughalen, toen het gebouw behalve als concertzaal ook bekend stond als ‘buurthuis’ waar ‘kindermiddagen’ en activistische bijeenkomsten plaatshadden. Zangeres Merol tijdens een optreden in Paradiso, in maart 2019. Foto Paul BergenANP 
 Van Itallie noemt dit de functie van ‘community centre’, of beter: huiskamer. „Een huiskamer voor de Amsterdamse jeugd.” Hij zegt het laatste woord met nadruk. „We hopen weer een wat jonger publiek te trekken.” Dat wil hij doen dankzij ‘spraakmakende cultuur’, met inventieve nachtprogrammering en eigen inbreng van het publiek en jonge makers. „Mensen zullen zelf ideeën voor evenementen kunnen inbrengen.” Als inspiratie daarvoor noemt hij kunstproject Sexyland.World, in Amsterdam-Noord, waar buitenstaanders avonden organiseren: de ene avond een ‘ode aan de zeewind’, de volgende keer een gemaskerd bal. Dit plan zal Paradiso binnenkort al uitvoeren: vanaf 2023 wordt elke dinsdag in de bovenzaal een ‘publieksidee’ gerealiseerd. Behalve de nieuwbouw op het landje links, breidt Paradiso op korte termijn ook aan de rechterkant uit. De ondergrondse fietsenstalling tussen het gebouw en het Max Euweplein staat leeg (want verplaatst naar het Leidseplein). Die ruimte zal via ondergrondse uitgraving aan het hoofdgebouw worden ‘vastgeklikt’, als voorlopige toegang-uitgang. Deze aanpak is geïnspireerd door verbouwingen als bij het Mauritshuis in Den Haag, waar ook een ondergrondse toegang is. Dit heeft als voordeel dat het gebouw van Paradiso zelf, een monument, niet wordt aangetast. De behoefte aan een nieuwe toegang hangt samen met de huidige geluidsoverlast, die voor een aantal buurtbewoners langzamerhand nijpend is. Volumemeters van de gemeente wezen een te hoog aantal decibel uit: van de muziek die door de muren trilt, en van het publiek dat staat te praten op straat – vooral na afloop van een clubnacht. Buurtbewoners hebben zich verenigd in een actiegroep en proberen de nachtvergunning te laten intrekken. Daarom wil Paradiso zo snel mogelijk deze ondergrondse uitgang aanleggen. Dat zou een psychologisch effect hebben. „Volgens onderzoek zijn mensen vaak luidruchtig als ze uit een zaal met harde muziek komen, maar tegen de tijd dat ze uit die tunnel zijn, is die neiging minder.” Hij hoopt de muren van het gebouw zelf niet te hoeven isoleren, want dan worden ze een halve meter dikker, ten koste van de zaalruimte. In plaats daarvan wil hij aan beide kanten van het gebouw een glazen ombouw, een ‘akoestische en thermische schil’ die veel overlast wegneemt.  En zo „borrelt het van de ideeën”, zegt Van Itallie. Paradiso wil duurzamer worden in brede zin. Maar eerst is er geld nodig. Paradiso kocht het landje zelfstandig met een hypotheek – die door zakelijk directeur Laurentine Pels Rijcken werd verworven bij de Rabobank, een uitzonderlijke investering uit betrokkenheid bij het onderwerp – maar heeft geen kapitaal voor de nieuwbouw en verbouwing. „Voor die financiering zijn we afhankelijk van de gemeente, fondsen en particuliere donateurs. Ambtenaren, politieke partijen en de Kunstraad kennen de plannen en zijn positief. Om donateurs te interesseren, zullen we binnenkort wervingscampagnes lanceren.” Van Itallie weet niet hoelang de verbouwingen zullen duren. Om te beginnen wordt er nu een ‘programma van eisen’ opgesteld, dat bijvoorbeeld voorschrijft hoeveel kilo lampen het dak moet kunnen dragen. Daarna gaan architecten een ontwerp maken. Over de vorm en stijl van de nieuwbouw is nu nog weinig te zeggen. Van Itallie: „Eerst stelden we ons iets sobers voor. Maar toen dacht ik, waarom eigenlijk? Misschien willen we juist een uitbundig gebouw.” Hij lacht. „Het wordt wellicht iets daar tussenin.” Meer info op 100jaarparadiso.nl Het ‘Paradiso-landje’ in Amsterdam waar Paradiso wil uitbreiden. Foto Roger Cremers 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/paradiso-koopt-naastgelegen-grond-en-gaat-uitbreiden-a4137871
2022-08-01||Opinie | Maak werk van binnenlucht op scholen||Niemand kan er  omheen: klimaat en energiecrisis beheersen het nieuws.  Het kabinet deed een dringende oproep aan bedrijven en huishoudens om zo veel mogelijk energie te besparen. Het wordt spannend of de komende winter aan de energievraag kan worden voldaan. Tegelijk moet het onderwijs  deze winter, koste wat kost, fysiek doorgaan. Je zou verwachten dat dan ook maximale aandacht is voor alle randvoorwaarden om dat verantwoord mogelijk te maken. Daar wringt de schoen.  Daniëlle Woestenberg is voorzitter van CNV Onderwijs. We weten inmiddels dat aerosolen een flinke rol spelen bij verspreiding van het coronavirus en dat ook kinderen en jongeren het virus kunnen overdragen. Een deel van de scholen heeft inmiddels een goed werkend ventilatiesysteem. Een ander deel nog niet, vaak omdat het gebouw niet geschikt is. Na twee jaar corona is de realiteit dat als de CO2-meter op school oranje of rood uitslaat, ramen en deuren open moeten. Voor de veiligheid. Ook in de winter. In een klas vol kinderen en jongeren.  Dat aan de energievraag van de scholen ook bij schaarste zal worden voldaan, ontslaat het onderwijs niet van de plicht tot verstandige omgang met energie. Toch vindt de sector en de minister ramen en deuren open in de winter een verantwoorde oplossing voor een mogelijk derde coronawinter.  Wat gaat hier mis? We vinden in Nederland burgerschap belangrijk. We leren de leerlingen op papier dat we als samenleving verantwoordelijk zijn voor klimaat en duurzaamheid. In dezelfde klas laten we ze zien dat het oké is om voor de mussen te stoken. Dan hebben we het nog niet over de extreem gestegen stookkosten die ten koste gaan van het onderwijsbudget dat anders ingezet kan worden voor een rijke schooldag, kansengelijkheid en opvangen van het lerarentekort. Of over het effect van de tocht en kou op de vatbaarheid voor ‘gewone’ virussen in het griepseizoen, terwijl we een lerarentekort hebben. Het kan anders. Luchtreiniging zou een goed werkend, relatief goedkoop alternatief kunnen zijn voor scholen waar ventilatiesystemen (nog) niet toepasbaar zijn. In de zorg worden luchtreinigers immers al jarenlang toegepast. In februari 2021 publiceerde het team van Bert Blocken (TU Eindhoven/KU Leuven) de resultaten van een stresstest voor ventilatie en luchtreiniging in een sportschool met 35 zwaar sportende testpersonen, waaruit bleek dat een ventilatie- of reinigingsfrequentie van zes  per uur de aerosolenconcentraties met 90 tot 95 procent  kan reduceren.  In het buitenland wordt luchtreiniging dan ook als zeer interessant middel in de strijd tegen virusoverdracht op scholen gezien.  Verschillende Duitse deelstaten, zoals Noordrijn-Westfalen, Berlijn en Beieren, hebben al vele tientallen miljoenen in de toepassing op scholen geïnvesteerd. In België wordt gewerkt aan een ambitieus plan rond gezonde binnenlucht in alle publieke ruimtes, waaronder scholen, waar ook luchtreiniging onderdeel van uitmaakt. Daar loopt een groot onderzoek op meer dan tachtig  scholen waar inmiddels op initiatief van de TU Eindhoven ook Nederlandse scholen bij  betrokken zijn. De eerste meetresultaten daarvan zijn zeer positief. De Nederlandse overheid stelt zich echter bijzonder passief op en toont nauwelijks interesse.  Het Nederlandse onderwijs moet deze winter weer ‘gewoon’ ramen en deuren openzetten en naar buiten lopen als de CO2-meters op rood gaan. Hoe leggen we dat onze kinderen uit? Het onderwijs kan nog wel wat klimaatwinst halen en zich niet onttrekken aan de maatschappelijke verantwoordelijkheid. Hoog tijd voor minister Jetten (Klimaat, D66)om zijn collega’s van OCW hierop aan te spreken. Daar wordt heel Nederland beter en daarnaast minder ziek van!||https://www.nrc.nl//nieuws/2022/08/01/maak-werk-van-binnenlucht-op-scholen-a4137877
2022-08-01||De geschiedenis van kavel 10691, een begeerd en omstreden stukje Amsterdam||Als kavel nr. 10691 binnenkort door poptempel Paradiso bebouwd wordt, krijgt het laatste stukje nooit-benutte grond in Amsterdam-Centrum eindelijk zijn bestemming. Het land, dat ligt ingeklemd tussen de Weteringschans en Singelgracht, met aan de ene kant een stadsvilla en aan de andere kant Paradiso, staat al jaren te verwilderen, omgeven door hoog hekwerk.  Over deze 698 vierkante meter bouwgrond wordt intussen al minstens 140 jaar gedroomd en gestreden. Het land werd gekraakt, beplant, tijdelijk bebouwd en illegaal bewoond en was een van de weinige leegstaande kavels met een eigen twitteraccount, ‘HetLandjeNaastParadiso’, ter berichtgeving van plannen en wederwaardigheden.  Sinds de oplevering in 1880 van het gebouw van kerkorganisatie De Vrije Gemeente, voorloper van popzaal Paradiso aan Weteringschans 8, ligt het terrein braak. Het werd jarenlang gebruikt als parkeerplaats. Ooit voor koetsen, en later, toen Paradiso eenmaal bestond, voor bezoekers die hun auto in het ellipsvormige straatje kwijt konden. En steeds waren er nieuwe kandidaten met nieuwe plannen voor ‘het landje’.  Gezicht op het kerkgebouw van de Vrije Gemeente, Weteringschans 6-8, ontworpen de architect A. Salm. Oorspronkelijke kabinetfoto uitgegeven door A. Jager. Foto 236 uit het album van W.J.R. Dreesmann. Foto Stadsarchief Amsterdam
 In de jaren zeventig was de gemeente van plan om Paradiso af te breken, en het vrijgekomen perceel plus het naastgelegen veld te bebouwen met hotels, appartementen en een parkeergarage (dit werd voorkomen door buurtprotesten). Later zou de grond een maatschappelijke invulling krijgen, in de vorm van een fietsenstalling of kinderdagverblijf, maar ook dat ging niet door. Buurtbewoners zagen een moestuin of groentekas voor zich, het tegenover gelegen Barlaeus Gymnasium wilde er een dependance neerzetten. In 2000 werd de kavel gekocht door vastgoedondernemer Klaas Hummel, in de twintig jaar daarna volgden verschillende voorstellen: voor een hotel, een appartementencomplex, horeca en een ondergrondse parkeergarage. In 2012 was er een ontwerp voor de bouw van een ‘muzikantenhotel’, voor gasten van Paradiso. Alle plannen ketsten af. Ofwel op kwesties rond vergunningen, ofwel op acties van buurtbewoners, die bijvoorbeeld geen appartementencomplex in de vorm van een ‘grafzerk’ als uitzicht wilden. Ook waren er ambtelijke beslommeringen tussen eigenaar Klaas Hummel en de gemeente over bouwplannen. Maar nu zijn bestemmingsplan, vergunningen en verkoop dan toch rond.  Al werd er nooit gebouwd, het land wisselde al eerder van bezitter: in 1990 werd het perceel verkocht voor een bedrag van 69.000 gulden; in 1995 voor 250.000 gulden en in 2000 voor 1.950.000 gulden. Paradiso betaalde nu 3,5 miljoen euro, en is daarmee eindelijk eigenaar van dat wat in de volksmond al lang bekend staat als het ‘Paradiso-landje’. Het stuk grond naast Paradiso dat aangekocht is door de popzaal. Foto Roger Cremers 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/de-geschiedenis-van-kavel-10691-een-begeerd-en-omstreden-stukje-amsterdam-2-a4137870
2022-08-01||De meest succesvolle basketballer ooit werd gedreven door rechtvaardigheidsgevoel en getroffen door discriminatie||Wie is toch die oude zwijgzame man naast Kawhi Leonard, zullen sommigen zich in juni 2019 hebben afgevraagd, de laatste keer ‘voor corona’ dat de trofee voor de beste speler (MVP) uit de finale van de NBA persoonlijk door basketballegende Bill Russell aan de winnaar werd uitgereikt. Het was een tafereel zonder veel uiterlijk vertoon, de oude kampioen en de nieuwe, van de Toronto Raptors, wisselden amper een woord. De trofee die Leonard had ontvangen, draagt sinds 2009 de naam van Russell, een man die altijd bij voorkeur op de achtergrond bleef, ook toen hij in de jaren vijftig en zestig van de vorige eeuw zelf een superster was. Toch stond daar de meest succesvolle speler uit de geschiedenis van het basketbal. In de periode 1957-1969 behaalde hij met de Boston Celtics, de enige club waarvoor hij speelde, elf NBA-titels – van de zeventien die de Celtics tot nu toe in totaal wonnen. Zijn laatste twee kampioenschappen behaalde hij als speler-coach: in 1967 werd Russell de eerste zwarte coach in één van de vier grote sportcompetities (basketbal, American football, ijshockey en honkbal) in Noord-Amerika. Zondag overleed hij, 88 jaar oud. Van de twee grootste zwarte basketbalhelden uit de jaren vijftig en zestig was Wilt Chamberlain (1936-1999) de langste (2.16 meter) en degene die tussen de wedstrijden door het meeste plezier maakte. Bill Russell (2.08 meter) was de man die honderd procent voor zijn sport leefde en zich profileerde als voorvechter van gelijke rechten voor Afro-Amerikanen in de VS. Chamberlain wendde zijn roem vooral aan om vrouwen in bed te krijgen; naar eigen zeggen sliep hij met 20.000 vrouwen – een aantal dat Russell in zijn carrière niet eens in gescoorde punten haalde (14.522).  Al zijn records ten spijt, waaronder de indrukwekkende en ongeëvenaarde honderd punten in één wedstrijd – Chamberlain moest met gewonnen NBA-titels zijn meerdere erkennen in William Felton Russell. Zijn twee kampioenschapsringen staken schril af bij de elf van de nummer zes van de Celtics,  de enige basketballer ooit die meer ringen dan vingers had. Weinig basketballers ook die zo trouw waren aan hun club. Ondanks aanbiedingen bleef Russell bij de Celtics, tenminste, als speler. Later coachte hij ook nog de Seattle Supersonics en de Sacramento Kings, zonder noemenswaardig succes. Maar in Boston, waar sinds 2013 voor het stadhuis zijn standbeeld staat, groeide hij uit tot de spil van de basketbaldynastie. Hij verliet de club en de stad pas toen hij daar alles gewonnen had, als speler en als coach. Voordat Russell in december 1956 zijn NBA-debuut maakte, werd hij met de Amerikaanse ploeg in Melbourne olympisch kampioen, na een ruime zege op de Sovjet-Unie: 89-55. De pas 22-jarige Russell was in Australië aanvoerder van het team dat zijn land ook een fraaie overwinning met een politieke lading bezorgde: het was tijdens het dieptepunt van de Koude Oorlog tussen Oost en West, een paar weken nadat de Russen Hongarije waren binnengevallen.  Sinds de jaren 90 van de vorige eeuw zijn basketbalprofs welkom op de Spelen, destijds bestonden de teams uit amateurs. Tot de Zomerspelen in Melbourne speelde Russell nog in een college-team, dat van de Universiteit van San Francisco, in Oakland. Daar was hij na de middelbare school terechtgekomen „in een zee van witte mensen, in een tijd waarin zwarte spelers nog geen beurs kregen voor prestigieuze universiteiten”. Net als in die ploeg, en later bij de Celtics, was op de Spelen K.C. Jones zijn teamgenoot. In de VS hadden ze eerder in dat olympische jaar voor de tweede achtereenvolgende keer met het universiteitsteam de Amerikaanse amateurkampioenschappen (NCAA) gewonnen: in 1955 leverde die eerste van twee titels Russell een uitnodiging bij president Eisenhower op – zijn vader reed hem naar de andere kant van de VS. Na zijn olympische succes begon Russell eind 1956 zijn profcarrière in Boston. Hij werd gedraft door de St. Louis Hawks, maar die ruilden hem graag voor twee spelers van de Celtics. Daar wist coach Red Auerbach naar eigen zeggen al meteen dat hij de beste basketballer ter wereld had ingelijfd. Aan het eind van Russells debuutseizoen troffen de Celtics in de NBA-finale van 1957 de St. Louis Hawks. In hun zevende en beslissende onderlinge duel won Boston zijn eerste titel, de eerste dus  van Russell. Hij baalde dat niet hij maar zijn witte teamgenoot Tim Heinsohn gekozen werd tot rookie van het jaar. In 1958 veroverden de Hawks de NBA-titel, nadat Russell in het derde onderlinge duel in de finale moest afhaken met een enkelblessure, maar in de acht jaren daarna maakten de Celtics de dienst uit in het Noord-Amerikaanse basketbal. Ver na zijn actieve carrière, in 1980, werd Russell door basketbaljournalisten verkozen tot beste speler ooit uit de NBA. Pas vier jaar later zou Michael Jordan zijn profdebuut maken, LeBron James was nog niet geboren. Jordan, de meest succesvolle van die twee, kwam met zijn aantal NBA-titels overigens niet in de buurt van de elf van Russell: hij won er zes, ook alle met hetzelfde team, de Chicago Bulls. „Legends are forever”, twitterde Jordan zondag na het nieuws van Russells dood. LeBron James staat in het zicht van zijn sportpensioen op vier titels. Russell veranderde en vernieuwde de sport, vooral in defensief opzicht. Al in zijn eerste jaren als speler sprong hij omhoog om schoten te blokkeren toen dat nog niet gebruikelijk was. Conservatieve coaches hadden het over ‘negro basketball’, anderen spraken van ‘Russell moves’. Van schoten blokkeren maakte Russell een gevreesd wapen, zijn handelsmerk. Hij ontwikkelde zich tot een unieke verdedigende speler. Voor een basketballer van zijn lengte was hij erg beweeglijk, hij sprong uitzonderlijk hoog en het kostte hem weinig moeite een paar tegenstanders tegelijk te dekken. Van zijn linkshandigheid maakte hij een voordeel. Scoren was niet zijn sterkste punt, goed passen des te meer, net als rebounden en snel omschakelen van verdedigen naar aanvallen – de fast break. Bescheiden als hij was liet center Bill Russell vooral zijn teamgenoten schitteren.   Als William Felton Russell werd hij in 1934 geboren in West Monroe, in Louisiana in het diepe zuiden van de Verenigde Staten, en hij groeide daar ook op. Racisme was nooit ver weg; de boeken die hij schreef staan vol met racistische ervaringen. Verhalen over lynchpartijen hoorde hij als kind, en dat waren nooit geruchtmakende zaken die de kranten haalden, schreef hij in zijn boek Second Wind – The Memoirs of an Opiniated Man (1979). „Zwarten verdwenen simpelweg, en mensen waren gewoon bang om het erover te hebben laat staan er drukte over te maken.” In dat boek vertelde hij dat zijn opa in 1917 ruzie kreeg met een witte man over het bewerken van zijn land. Die witte man kwam ’s avonds terug met de Ku Klux Klan, en nadat opa zijn gezin in veiligheid had gebracht hield hij met zijn Winchester de KKK op afstand – met succes. Van zijn eigen vader leerde Russell dat iedereen, net als opa, voor zichzelf ergens een grens moet trekken – een les die Russell in zijn oren knoopte. Toen hij op zijn negende naar Californië verhuisde, waar zijn basketbalcarrière begon, maakte het diepe indruk op hem dat hij met vader en broer Charlie L. in de trein van Louisiana naar Oakland tot St. Louis (Missouri) eerst in de coupé voor kleurlingen moest zitten, en dat ze daarna overal mochten plaatsnemen waar ze wilden. Als tiener in Oakland werd hij door witte agenten op straat herhaaldelijk aangehouden en als ‘nigger’ aangesproken.  Ook in het Boston van 1956 waar zwarten in een getto woonden, werd hij niet met open armen ontvangen. Nadat hij daar met de Celtics voor de derde keer de NBA-titel had gewonnen, werd hij uitgescholden toen hij met zijn nieuwe Lincoln voor het stoplicht stond. Toen hij een huis wilde kopen in een witte voorstad van Boston, probeerden bewoners met een petitie de komst van de zwarte sportheld tegen te houden. Toen hij daar eenmaal woonde en het gezin Russell van een vakantie terugkeerde, troffen ze thuis een vernielde inboedel aan. Met stront was het woord ‘nigga’ op een muur gekliederd. En toen hij met zijn zoons William jr. en Jacob in 1962 weer eens naar Louisiana ging, voor familiebezoek, mochten ze onderweg geen restaurant in en werden ze bij hotels geweigerd – dus sliepen ze in de auto, langs de kant van de weg. Een jaar eerder had hij onderweg in Kentucky met de Celtics een soortgelijke ervaring gehad: nadat twee zwarte spelers uit zijn team in een hotelbar niet bediend waren, besloten ze gedrieën de wedstrijd daar tegen de St. Louis Hawks niet te spelen en werden ze door coach Auerbach op het vliegtuig terug naar Boston gezet. Russell was ook een drijvende kracht in de Amerikaanse burgerrechtenbeweging. Hij zat op een van de voorste rijen bij Martin Luther King toen die in 1963 in Washington zijn I have a dream-speech hield, hij nam het met andere grote zwarte sporters op voor Muhammad Ali toen die weigerde tijdens de Vietnamoorlog in militaire dienst te gaan, ging naar Jackson in Mississippi kort nadat daar een zwarte burgerrechtenactivist was vermoord om er onder doodsbedreigingen een basketbalkamp voor zwarte en witte kinderen te organiseren, en hij steunde de twee zwarte atleten Tommie Smith en John Carlos toen die op het erepodium op de Olympische Spelen in Mexico hun vuisten-in-zwarte-handschoenen omhoogstaken als steunbetuiging aan de Black Panther-beweging. Russell betreurde het dat hij ze niet voor was geweest met dat  gebaar. Hij had begrip voor de vreedzame benadering van Martin Luther King en weigerde de militante benadering van Malcolm X af te wijzen. Net als zijn vader en zijn grootvader predikte Russell geweldloosheid, „totdat de eerste vuistslag werd uitgedeeld”. Russell was van mening dat zwarte sporters veel hebben bereikt in de sport, maar dat er vooral buiten de sporthallen en de stadions nog veel werk te doen viel. Hij liet ook geen gelegenheid voorbijgaan om jongeren, zwart én wit, te wijzen op het belang van onderwijs. Dat had hij vooral meegekregen van zijn moeder, die hem de doopnaam Felton had gegeven, naar Felton Grandison Clark, toen president van de zwarte Southern University in Louisiana. Russells moeder overleed onverwacht toen hij twaalf was. Toen hij voor de begrafenis van zijn moeder terugging naar Louisiana, bleek dat zijn vriendinnetje van voor de verhuizing naar Californië, bijgenaamd Too Little, ook was overleden, pas elf jaar oud. Ingrijpende gebeurtenissen als deze hadden van Russell naar eigen zeggen een ‘loner’ gemaakt, „een introverte jongen waar leeftijdgenoten door de mannelijkheidsrites gingen van roken, vechten en seks”. De jonge Russell vluchtte in boeken, en was bijna elke dag in de bibliotheek te vinden. Hij las over slavernij en zijn eerste held – naast zijn moeder - werd Henri Christophe, de zwarte man die zich opwerkte van bordenwasser tot president en koning van het noorden van Haiti. „Hij was het tegenovergestelde van een slaaf. Zijn leven maakte me ervan bewust dat zwart zijn niet alleen maar een gevoel van beperking met zich meebracht.” Als basketballer groeide zijn zelfvertrouwen, vooral dankzij een witte docent die basketbalcoach was op de zwarte middelbare school die hij bezocht. Naar eigen zeggen was hij niet langer onhandig in alles wat hij deed, behalve als het om vrouwen ging. In alles wat hij deed werd Bill Russell gedreven door zijn rechtvaardigheidsgevoel, zonder zich op de borst te slaan, zoals hij ook als basketballer geen showman was en dunks en grote gebaren na mooie acties en overwinningen schuwde.  President Barack Obama prees hem in 2011 in het Witte Huis als sportman en als mens toen hij Russell de Presidential Medal of Freedom omhing, de hoogste Amerikaanse burgeronderscheiding. „We hebben vandaag een reus verloren”, twitterde Obama zondag kort na het nieuws van Russells overlijden, in een koor van lofzangen op diens leven. „De grootste kampioen uit de basketbalgeschiedenis, en een wegbereider van burgerrechten, die opkwam voor de rechten en de waardigheid van álle mensen.” Op de vraag of hij basketballer was, antwoordde hij eens: „Nee. Dat is wat ik doe, niet wat ik ben.” Al decennia geleden bedacht hij een grafschrift: ‘Bill Russell, he was a man.’||https://www.nrc.nl//nieuws/2022/08/01/de-meest-succesvolle-basketballer-ooit-werd-gedreven-door-rechtvaardigheidsgevoel-en-getroffen-door-discriminatie-a4137875
2022-08-01||De bever is een ingenieur. Hij regelt de nodige vernatting van het landschap||Vanaf een zandpad wijst ecoloog Gijs Kurstjens naar het moeras aan de linkerkant. „Zie je die scheef staande, half dode berk? Daar ergens zou een beverburcht moeten liggen”, zegt hij. De spanning stijgt. Gaan we een bever spotten? Maar helaas, nog niet. Op deze plek is nauwelijks iets te zien. Een muur van bramen en brandnetels belemmert het zicht. We lopen verder. Het is een warme maandagavond in Beek, een dorp vlak bij Nijmegen. Sinds 2011 zijn hier steeds meer bevers gekomen, vertelt Kurstjens. Er wonen zeker drie families, in een betrekkelijk klein gebied. Hier en daar hebben ze het landschap ingrijpend veranderd. Een bever bouwt dammen, zet de boel lokaal onder water en creëert zo zijn geliefde moerasgebied. „Hij wordt ook wel ecosystem engineer genoemd”, zegt Kurstjens. De bever zet z’n omgeving naar z’n hand. Op de plek waar we lopen heeft het eentonige landschap van populieren en brandnetels plaatsgemaakt voor een veel diverser moerasbos. Kurstjens somt soorten op die hij ziet: lisdodde, boswilg, cyperzegge. „Hé, luister, een grauwe vliegenvanger.” De populieren die er nog staan zijn dood en kaal. „Het doet me hier denken aan de moerassen van Louisiana.” Rond 1826 raakte de bever (Castor fiber) uitgestorven in Nederland, door overbejaging en vernietiging van zijn biotoop. Eind jaren 80 van de vorige eeuw is hij weer uitgezet, eerst in de Biesbosch, daarna in de Gelderse Poort, tussen Arnhem en Nijmegen. Kurstjens heeft geholpen met het uitzetten in Limburg en Groningen, vertelt hij. „Ik ben ze zelf mee gaan ophalen, ergens aan de Elbe.” Inmiddels heeft de soort zich over grote delen van Nederland verspreid. Kurstjens noemt het „een groot succes”. Volgens de Zoogdiervereniging zijn er nu tussen de 4.500 en 5.000 individuen in Nederland. Ecoloog Gijs Kurstjens in een gebied met veel bevers in de buurt van Nijmegen. „Het doet me hier denken aan de moerassen van Louisiana.” Foto Flip Franssen
 Maar de bever zorgt her en der inmiddels ook voor overlast, vertelt Kurstjens terwijl we over een houten vlonder lopen, net boven het wateroppervlak. Hij voert naar een school, die aan het moeras ligt. „Als de bever het waterpeil via extra dammen verder verhoogt, en de kelder van de school loopt daardoor onder water, dan mag je wat mij betreft ingrijpen”, zegt Kurstjens. Hetzelfde geldt voor hem als een bever een gat graaft in een dijk. Ook al is de bever een beschermde soort. „Ik ben daar heel pragmatisch in.” In Limburg, weet Kurstjens, zijn in 2020 op zo’n zes locaties in totaal „vier of vijf” families weggevangen. Er is geprobeerd de 29 dieren elders uit te zetten. „Maar niemand wil nog bevers, omdat de soort zo succesvol is. Dus zijn ze uiteindelijk gedood.” Het wegvangen is een oplossing die maar even werkt, zegt de ecoloog. „Als het voor de bever een goeie plek is, komen andere dieren er vast weer terug.” Het zou betekenen dat er om de zoveel jaar weer tientallen bevers moeten worden gedood. „Het is zaak,” zegt Kurstjens, „om betere oplossingen te verzinnen.” De achterliggende vraag is: hoe kan de mens het landschap delen en duurzaam samenleven met dieren zoals de bever, de wolf, het hert? We komen bij een stuk met duidelijke beverknaagsporen. „Die zijn nog niet zo heel oud”, zegt Kurstjens terwijl hij over de potloodvormige boomscheuten wrijft. „Vier, vijf dagen, schat ik.” De bever is herbivoor. Het idee bestaat dat hij vooral boombast eet. Het liefst zachte soorten als wilg en populier. Maar in Nederland leeft hij driekwart van het jaar op kruidachtige planten, zegt Kurstjens. Door klimaatverandering zijn die steeds langer door het jaar heen beschikbaar. De bever is niet alleen gunstig voor de biodiversiteit, legt Kurstjens uit. Hij kan ook helpen met een opkomend probleem: droge zomers. „We moeten ons land herinrichten om water beter vast te houden.” En dat is precies wat de bever doet: moeras maken. Met name op de hogere zandgronden kan de soort volgens Kurstjens helpen gebieden te vernatten. Hij kent een goed voorbeeld, net boven Roermond. „Waterschappen voeren soms jarenlange, moeizame discussies met natuurorganisaties en boeren over mogelijke maatregelen om ergens het waterpeil te verhogen. En dan komt er een bever en die regelt het zo.” We lopen terug naar onze fietsen. Kurstjens weet nog een plek, tien minuten verderop, waar een burcht wel goed zichtbaar is. Als we daar dichterbij komen, houdt hij zijn wijsvinger voor de mond. Stil zijn! De burcht ligt er inderdaad prominent bij. Hij is gemaakt van opvallend rechte takken. Kurstjens, fluisterend: „Het is zaaghout van de eigenaar van het landje. De bever heeft de takken versleept.” De burcht is omgeven door sneeuwbes, meteen erachter staat een prachtige hemelboom. Kurstjens fluistert verder. De leerboeken zeggen dat een beverfamilie minstens twee kilometer aan oever nodig heeft. „Maar op deze plek is het misschien 300 meter, niet meer.” Hij wil maar zeggen: de bever kan zich best aanpassen. Dan horen we water spetten. En even later het typische snelle geknaag van een bever: taktaktaktaktaktak. Zou het dan toch? Voorzichtig komen we dichter bij de beek. We zien golfjes in het water. En even later zwemt inderdaad een bever voorbij. Een jong. Vanuit de verte komt toevallig de eigenaar van het landje aanlopen. Hij vertelt dat het beverpaar twee jongen heeft gekregen. Hij heeft net met zijn mobiel een filmpje gemaakt van de moeder, die zich wast en één van de jongen bij zich heeft. Dan vraagt hij aan Kurstjens wat hij kan doen om te voorkomen dat de bevers zijn fruit- en notenbomen aanknagen. Hij heeft er al allerlei instanties voor benaderd, maar raakt in bureaucratie verstrikt. Kurstjens knikt begrijpend. Hij raadt aan een speciale pasta te kopen, die je op de stam smeert. De geur houdt bevers op afstand. De eigenaar kijkt hoopvol. „Want ik wil goed voor de bevers zorgen, maar ook voor m’n bomen.”  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/01/de-bever-is-een-ingenieur-hij-regelt-de-nodige-vernatting-van-het-landschap-a4137688
2022-08-01||Nichelle Nichols groeide uit tot een rolmodel voor Afro-Amerikaanse meisjes||Ze hoefde geen dienstmeisje te spelen, maar kreeg een prominente rol. De Afro-Amerikaanse actrice Nichelle Nichols werd in de jaren zestig gecast als luitenant Nyota Uhura in de scifi-serie Star Trek — een unicum. Ze was destijds een van de eerste zwarte actrices met een niet-stereotiep personage, en een rolmodel voor velen. Nichols overleed zaterdag op 89-jarige leeftijd.  Nichols werd op 28 december 1932 geboren in een voorstad van Chicago, als dochter van een burgemeester en een huisvrouw. Haar doorbraak kwam in 1961 met een rol in Kicks and Co., een veelgeprezen musical over een volledig Afro-Amerikaanse universiteitscampus. Daarnaast was zij de beginjaren van haar carrière actief als danseres en nachtclubzangeres en deed ze af en toe acteerklussen. Zo verscheen ze in 1964 als gastactrice in een aflevering van The Lieutenant, een televisieserie die in het teken stond van discriminatie. Herinnerd zal Nichols vooral worden om haar verschijning in Star Trek, waarin ze in 1966 de rol van luitenant Uhura op zich nam. Iconisch moment was een van de eerste interraciale kussen in de televisiegeschiedenis. Gedwongen door buitenaardse wezens en enigszins ongemakkelijk gaven Nichols (Uhura) en haar witte co-acteur William Shatner (Kapitein Kirk) elkaar in 1968 een lip-tegen-lip-kus in plaats van op de wang — en dat was een mijlpaal.  Nichelle Nichols in de originele eerste Star Trek serie 1966-1969 Paramount Television/Kobal/Shutterstock/ANP
 Ondanks het succes van de serie overwoog Nichols na het eerste seizoen een carrière op Broadway na te jagen. Dat ze uiteindelijk besloot te blijven, kwam mede door een persoonlijk gesprek met dominee en burgerrechtenactivist Martin Luther King. King, zelf fan van de serie, overtuigde haar ervan dat haar personage deuren opende voor andere Afro-Amerikanen in de televisiewereld. Zo was het personage Uhura een rolmodel voor de jonge Whoopi Goldberg, die later de rol van Guinan zou vertolken in Star Trek: The Next Generation. Goldberg herinnert zich dat ze „verbaasd en opgetogen” was dat een zwarte vrouw een keer niet de rol had van dienstmeisje. In 1969 werd de laatste aflevering van de eerste Star Trek-serie uitgezonden en ging Nichols als vrijwilliger aan de slag voor ruimtevaartorganisatie NASA. Daarbij zette ze zich decennialang in voor het aantrekken van vrouwelijke astronauten. En niet zonder succes. De eerste zwarte vrouw in de ruimte, Mae Jemison, heeft eens gezegd dat het Nichols was die haar interesse had gewekt voor de ruimtevaart. Intussen bleef Nichols acteren en vertolkte ze onder anderen nog de rol van luitenant Uhura in een tweede Star Trek-serie en een filmreeks rond het scifi-universum. Nichols, twee keer getrouwd en gescheiden, had één zoon. Die heeft haar dood zondag via Facebook bekendgemaakt. „Een grote ster aan het firmament schijnt niet meer voor ons, zoals het zoveel jaren heeft gedaan”. De Amerikaanse president Joe Biden prees Nichols vervolgens in een verklaring voor het doorbreken van stigma’s. De Verenigde Staten zijn volgens hem „een pionier” op het gebied van toneel en televisie verloren „die herdefinieerde wat mogelijk is voor zwarte Amerikanen en vrouwen”. Ook Star Trek-co-acteur George Takei noemt Nichols een pionier en heeft op Twitter zijn verdriet geuit over haar overlijden. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/01/nichelle-nichols-groeide-uit-tot-een-rolmodel-voor-afro-amerikaanse-meisjes-a4137869
2022-08-01||Rapper Pink Siifu toont in 013 zijn opgekropte walging van  racistisch Amerika||De in Alabama geboren en in Los Angeles woonachtige rapper Pink Siifu bouwde in moordend tempo een indrukwekkende catalogus op. Op zijn 46 (!) EP’s, albums en mixtapes uit het vorige decennium reikt hij van stoffige boombapbeats tot verwrongen ambient. Dat gevarieerde palet kwam tot culminatie in NEGRO, een intens album dat hij vlak voor de zomer van 2020 uitbracht. De uitgesponnen versie van die plaat speelde hij live voor een veertigkoppig publiek in 013. Free jazz, lo-fi hiphop en samples werden versterkt door de elementen van hardcore, noise en punk die zijn band met zich meebrengt. Vooral drummer Mekala Session valt op, zeker als hij breedlachend met een onorthodox ritme Siifu lijkt te willen verrassen met iedere vroege slag op de snaredrum.  Siifu op zijn beurt liet zijn technische vaardigheden horen tijdens felle coupletten, maar stond ook weleens paranoïde te stotteren. Met kreten drukte de voorman dan zijn verontwaardiging en ongeloof uit over hoe het is om te vrezen voor het leven in de schaduw van een racistische samenleving. Er was een onderlaag van manische woede hoorbaar tijdens de snelle punknummers. Maar de strijd tegen het politiegeweld is geen sprint maar een marathon, leek de hele band  te beseffen. Het tempo en volume gingen dan ook regelmatig omlaag tijdens ritmewisselingen die compleet uit het niets leken te komen. Alle bandleden kregen veel ruimte voor improvisatie en solo’s. Toen een dreigend anti-politie-anthem uitmondde in een moddervet stuwende funktrack en er daarna razendsnel geschakeld werd naar progrock-fragmenten, onderstreepten ze; zowel Pink Siifu als zijn band Negro 6’ zijn niet te typeren. In Tilburg speelden ze een stukje van hun opgekropte walging af.  Hiphop Pink Siifu & Negro 6’. Gehoord: 31/7,  013 Poppodium, Tilburg. Herh: 17/8, Merleyn, Nijmegen. Inl: intonijmegen.com 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/rapper-pink-siifu-toont-in-013-zijn-opgekropte-walging-van-racistisch-amerika-2-a4137874
2022-08-01||Afstudeerfilm van Bobby Tredgett is als een rit door een spookhuis||Vestibule is een film als een seance of een nachtmerrie. Ook na drie keer kijken, blijven de zes minuten flikkerende zwart-witbeelden even intrigerend als onbegrijpelijk.  Bobby Tredgett vertoonde Vestibule op de examenexpositie van de HKU in Utrecht, waar hij afstudeerde in de richting Fine Art. Soms blijft het even donker, soms flitst het scherm. Nooit is zeker wat je ziet. Alles is fluïde. Het doet denken aan een rit door een spookhuis én aan de experimentele foto’s van Man Ray.  Vestibule begint in de hal van een huis. Maar de titel staat voor meer dan dat, legt Bobby Tredgett (30) uit. „Vestibule betekent tussenruimte, het is een begrip uit de architectuur en anatomie. Dat past bij mijn onderwerpen: ruimte en lichaam. Als jong kind werd ik voor een meisje aangezien. De disconnectie tussen wat mensen zien en wat je zelf ervaart, vind ik interessant. Pas zodra je het zelf vormgeeft, heb je er controle over.” In het halletje verschijnt een ovaal masker met een harige rand, dan een persoon op de rug gezien, vervolgens komt het masker terug en liggen één of twee mensen in een bed. De camera loopt, draait, kantelt, het beeld trilt en schokt. Alles verandert, nergens is rust, behalve in de opvallende afwezigheid van geluid.  „Ik ben heel lang met het geluid bezig geweest”, vertelt Tredgett. „Omdat het zo’n intense film is, probeerde ik er met geluid adempauzes in te krijgen, maar uiteindelijke was het te veel en koos ik om het geluid eruit te houden en te focussen op beeld.”  Vestibule is eigenlijk geen film maar een reeks van een paar duizend aan elkaar geplakte foto’s. Een animatie in feite. Tredgett heeft de foto’s digitaal zwart-wit gemaakt maar verder niet bewerkt. „Ik vervorm de beelden liever direct ter plekke tijdens de opname analoog met laserstralen, spiegels, rookmachines en projecties.” Hij vindt het fijn om er samen met een stel vrienden aan te werken. „Als je bezig bent, is het bijna een performance.”  Vestibule op Youtube  Het heeft geen zin om in deze film naar een verhaal te zoeken, zegt Tredgett. „Het gaat om de tussenvorm, het vastleggen van een moment in een transformatie. Ik heb scènes meerdere keren gebruikt om een cadans te krijgen, alsof het een cirkel is die maar doorgaat. Ook visueel is het een rondje: steeds dwaal je weer door doorgangen in het huis.” Na een minuut of vijf is de camera terug in de vestibule en kijk je door het vervormende glas van de voordeur naar buiten: een vage straat. Als de camera uitzoomt, blijken in de gang maskers aan de muur te hangen. Even lijkt een geest zich te manifesteren, maar dan wordt het beeld weer zwart. Je denkt: einde, het was een droom. Maar de persoon komt terug, nu met een gehoornd masker. De camera is dan elk gevoel voor oriëntatie kwijt. Bob Tredgett neemt een tussenjaar om „mooie projecten” te doen, het liefst samen met anderen. „Mijn droom is om daarna aan de KASK in Gent een master te doen.” Vestibule is te zien op Youtube De examenexpositie van de HKU was 29 juni t/m 3 juli. Inl: exposure.hku.nl 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/afstudeerfilm-van-bobby-tredgett-is-als-een-rit-door-een-spookhuis-a4137873
2022-08-01||Vet verbranden? Dan is keihard trainen níét de oplossing||Wie lichaamsvet kwijt wil door meer te bewegen en op internet zoekt hoe dat moet, vindt al snel de ontnuchterende wijsheid dat dat nauwelijks zoden aan de dijk zet. Dat bewegen eigenlijk alleen werkt in combinatie met minder eten. Maar die wijsheid wankelt. Nieuw onderzoek laat zien dat rustig bewegen, zoals wandelen of een beetje joggen, een goede manier kan zijn om vet kwijt te raken. Zonder speciaal dieet, maar over een lange periode – van maanden.  De resultaten zijn het best voor wie het drie jaar of langer volhoudt. Mensen die regelmatig licht tot matig intensief bewegen, zijn na drie jaar nog steeds 10 kilo kwijt. Terwijl mensen die in de onderzoeken andere dieet- en beweegmethodes volgden hun aanvankelijk verloren gewicht er dan al lang weer bij hebben gegeten. De toverwoorden zijn: beter vet verteren. Maar magisch is het niet, de methode van rustig bewegen is gebaseerd op nieuwe kennis. Bij licht tot matig intensief bewegen leert het lichaam om relatief wat meer vet te verteren, in verhouding tot koolhydraten, die andere belangrijke energiebron. De trek in eten neemt op den duur af en de proefpersonen in de onderzoeken die de methode volgden voelden zich bovendien eerder verzadigd als ze wat aten. De calorierekensommetjes blijven ondertussen keihard gelden. Op die sommetjes is de wijsheid gebaseerd dat afvallen door bewegen nauwelijks helpt. Reken maar mee. Iemand van 80 kilo die dagelijks een half uur  wandelt met een snelheid van vijf kilometer per uur, verbruikt krap 150 kilocalorieën meer dan bij stilzitten. De eerste kilo is dan na twee maanden weg. Zelfs met een mild vermageringsdieet van 300 kilocalorieën minder dan de 2.000 tot 2.500  die je lichaam dagelijks nodig heeft, verlies je meer gewicht. De eerste kilo is dan in een maand al weg.   Tot nu toe werd afvallen door bewegen louter als zo’n calorieënkwestie gezien. Dan geldt: hoe intensiever je beweegt, hoe meer calorieën er in een uur tijd verdwijnen. Op internet wordt intensief bewegen daarom aangemoedigd. De adviezen variëren van feitelijke, via commerciële tot onzinnige (zoals: doe ook meer azijn in je eten). Sportschoolenthousiastelingen adviseren graag ‘hoge intensiteit interval training’ (HIIT) – om een gespierd slank lichaam te krijgen. Dat betekent één tot een paar minuten bij een hoge hartslag (boven 80 procent van het maximum) trainen en daarna een aantal minuten rustig bewegen. En dat herhalen. En het nuchtere en gezaghebbende Voedingscentrum adviseert om bij afvallen „elke dag in elk geval 60 minuten matig intensief te bewegen. Het liefst op alle dagen van de week. (…) Hoe intensiever je beweegt, hoe meer energie je gebruikt.” Het nadeel van intensiever bewegen is dat je er zo’n honger van krijgt. Zeker als er thuis een voorraad zoete tussendoortjes ligt. Of als de sportschool calorierijke sportdrankjes verkoopt. Sportdrank is ontwikkeld voor topsporters die op zoek zijn naar die ene procent extra vermogen die nodig is om te winnen. Daar heeft een gewone sterveling niets aan. Bij-eten is de grote bedreiging van afvallen door bewegen. Maar bij bewegen gebeurt méér dan alleen energie verbruiken, weten onderzoekers nu. Mensen die wat te zwaar zijn klagen bijvoorbeeld vaak dat ze hun vet zo slecht kwijtraken. Dat ze extreem honger moeten lijden om een paar kilo kwijt te raken. Veel mensen leggen zich daarbij neer, omdat het ‘in de familie’ zit. Het zijn hun genen. Dat is maar gedeeltelijk waar, is nu aangetoond. Bij veel mensen met licht tot flink overgewicht is de stofwisseling wat verstoord geraakt. Daardoor staat de vetvertering op een lager pitje en spreekt het lichaam vooral de koolhydraatvoorraad aan. En als die op is, ontstaat onweerstaanbare trek. Die vetvertering kan weer normaliseren, is nu ontdekt, door te bewegen met een intensiteit waarbij de vetvertering maximaal is. De meeste mensen verteren maximaal vet als ze licht intensief, of eventueel matig intensief bewegen. Dat komt doordat het vetverbruik bij toenemende  lichaamsinspanning een onregelmatig verloop heeft. Wie stilzit, verbruikt ongeveer evenveel energie uit vetten als uit koolhydraten. Bij toenemende inspanning stijgt het verbruik van beide energieleveranciers een tijdje continu. Maar op een gegeven moment bereikt het vetverbruik een maximum, bij licht  tot matig intensief bewegen. Bij hogere inspanning daalt het vetverbruik. Er worden wel steeds meer calorieën verbruikt, maar die komen uit koolhydraten. Bij  inspanning met hoge intensiteit (sprinten) komt alle energie uit koolhydraten. Die verdeling wordt grotendeels geregeld door stofjes die door werkende spieren worden uitgescheiden en via het bloed in het hele lichaam terechtkomen. Vroeger werden veel van die stofjes als afvalstoffen van de werkende spier beschouwd. Het moderne onderzoek toont van steeds meer van die stofjes een signaalfunctie aan – in het hele lichaam. Ze werken als we bewegen, maar ook nog een tijdje daarna. Ze zorgen voor aanvoer van energie, voor spierherstel, voor een betere stemming en ze veranderen de stofwisseling.  Wie beweegt met een intensiteit waarbij veel vet wordt verbrand, stimuleert het lichaam om die vetvoorraden weer goed aan te spreken. Ook als dat door overgewicht  verstoord is geraakt. Het hongergevoel vermindert, waardoor het makkelijker is normale, gezonde hoeveelheden te eten. Zonder tussendoortjes bijvoorbeeld.   Het nadeel van intensiever bewegen is dat je er zo’n honger van krijgt, zeker als er thuis een voorraad zoete tussendoortjes ligt Die aanpassing naar iets meer vet verteren gebeurt vooral als de vetvertering maximaal is. Dat punt varieert per individu en per moment van de dag. Het hangt af van je lichaamsconditie en ook van wat je in de voorgaande uren hebt gegeten. Maar doorgaans ligt die LIPOXmax, de FATOXmax of de FATmax (allemaal woorden voor ongeveer hetzelfde, van verschillende ‘uitvinders’) bij een inspanning waarbij de hartslag op 50 tot 70 procent van het maximum is.  Wie het precies wil weten kan het laten meten met een speciale inspanningstest. Maar als doe-het-zelver kun je net zo goed uitrekenen wat 50 tot 70 procent van je maximale hartslag is (vuistregel: het maximum is 220 min je leeftijd). Iemand van 40 jaar moet dan een beweegritme zoeken waarbij het hart tussen 90 en 125 slagen per minuut klopt, maar waarschijnlijk kun je gerust aan de lage kant blijven. Of je laat het je fitnesshorloge uitrekenen.  Een samenvatting van 350 wetenschappelijke artikelen over het onderwerp ‘maximale vetvertering’ stond in april van dit jaar in het tijdschrift Nutrients; de gegevens in dit stuk komen vooral daarvandaan. In een aantal onderzoeken naar trainen op LIPOXmax raakten de proefpersonen die het een paar maanden volhielden bijna allemaal een paar kilo gewicht kwijt, verhoogden hun vetvertering en hadden minder trek. Meestal werd er geen speciaal dieet gevolgd, maar vaak kregen de deelnemers wel uitleg over wat gezond eten is.  Wat er precies in het lichaam gebeurt bij zo’n LIPOXmax-training is nog niet helemaal opgehelderd. De kennis over die boodschappermoleculen is nog nieuw. Maar het klinkt logisch: wie gaat trainen met de intensiteit waarbij de vetvertering maximaal is, kan daar iets aan veranderen. Daarvoor is trainen per slot van rekening bedoeld. Bij intensieve en hoog intensieve trainingen, bij een hartritme van boven de 80 procent van het maximum, staat de vetvertering stil. Het is kennis die stap voor stap de afgelopen decennia bij elkaar is gesprokkeld door onderzoekers uit veel landen. En die nu een praktische toepassing kan krijgen.  Het trainen op LIPOXmax past bijvoorbeeld prima bij wat diabetes-artsen al wisten: dat door lichaamsbeweging beginnende diabetes die door overgewicht en stilzitten is ontstaan, kan worden teruggedraaid. Dat komt door verandering van de stofwisseling. Deze stofwisselingskennis past ook perfect bij wat andere onderzoekers tegenwoordig weten over de leefstijl van jager-verzamelaarsvolkeren – de paleo-mensen van wie  wij allemaal   afstammen. Die mensen jaagden door urenlang rustig achter dieren aan te hollen die in principe veel sneller zijn, maar na een paar uur opjagen uitgeput raken en dan gevangen kunnen worden. Wij hebben nog steeds de genen van die voorouders. Onze lichamen functioneren optimaal bij langdurig rustig bewegen. Geen wonder dat we optimaal vet verteren bij die licht intensieve inspanning, want op je vetvoorraad kun je urenlang voort. Uit de onderzoeken komt dat het effect al zichtbaar is bij driemaal in de week 45 minuten rustig bewegen. Maar vaker en langer is beter. Intensiever helpt hier niet. Optimaal is er een jarenlange vaste gewoonte van te maken. Ondertussen adviseren westerse overheden en de Wereldgezondheidsorganisatie om voor je gezondheid minstens vijf keer per week een half uur matig intensief te bewegen en twee keer per week krachttraining te doen. Hoe intensiever hoe beter. Waar slaat dat dan op? Die adviezen zijn vooral bedoeld om hart, bloedvaten en longen gezond te houden. Om dementie uit te stellen of te voorkomen. Het blijft een gezonde aanbeveling, maar beter vet verteren, en afvallen door bewegen, kun je dus heel goed anders aanpakken, zo lijkt het.  
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/01/vet-verteer-je-beter-als-je-rustig-beweegt-2-a4137868
2022-08-01||Triodos koopt toch geen certificaten terug van gedupeerde beleggers||Triodos Bank heeft een streep gezet door het aangekondigde terugkoopprogramma waarmee gedupeerde certificaathouders tegen flink waardeverlies hun certificaten hadden kunnen verkopen. Het is te ingewikkeld om een terugkoopprogramma uit te voeren zonder de handel in certificaten nog langer te ondermijnen, aldus de bank maandag. Voor de terugkoopactie van certificaten (aandelen zonder zeggenschap) had de ideële bank ruim 14 miljoen euro vrijgemaakt. Dat wordt nu uitgekeerd als dividend. De grofweg 45.000 certificaathouders van Triodos kunnen al 2,5 jaar niet bij hun kapitaal, zo’n 1,2 miljard euro in totaal. Sommigen zijn hierdoor financieel in de knel gekomen. Triodos gebruikte de aan- en verkoop van certificaten om eigen vermogen aan te trekken. Kopers van de certificaten financierden zo de groei van de bank én deelden daar in mee, was het idee. Maar bij het uitbreken van de coronapandemie wilden ineens te veel mensen van hun certificaten af. Daardoor kwam Triodos in de problemen. De bank legde de handel in certificaten stil. Met de aangekondigde terugkoopactie wilde Triodos de gedupeerde certificaathouders gedeeltelijk tegemoetkomen. De actie lag echter gevoelig: de waarde van de certificaten was met 30 tot 45 procent gedaald. De aangeboden oplossing was dus bij lange na niet ideaal, maar voor beleggers die in acute geldnood verkeerden beter dan niets.  In 2021 maakte Triodos bekend afscheid te nemen van de oude manier van handelen. De in- en verkoop van certificaten wordt nu verplaatst naar een besloten handelssysteem, een zogenoemde multilateral trading facility (MTF), waarop alleen vooraf goedgekeurde beleggers actief mogen zijn. De financiële instelling verwacht nog ruim een jaar nodig te hebben voordat het nieuwe handelssysteem operationeel is. Pas dan kan de handel in certificaten worden hervat.||https://www.nrc.nl//nieuws/2022/08/01/triodos-koopt-toch-geen-certificaten-terug-van-gedupeerde-beleggers-a4137867
2022-08-01||In het Kunstmuseum toont Tala Madani het moederlichaam als slagveld||Als ze uit haar bed komt, laat ze poep achter in haar lakens. Ze loopt naar haar boekenkast en aait de kaften. Ook daarop laat ze een plakkende bruine smurrie achter. Ze dwaalt van stijlkamer naar stijlkamer en overal waar ze komt: een spoor van poep. Zij is ‘shit mom’ en ze is bedekt met stront. Het druipt van haar af, soms trekt ze een opgedroogde korst los van haar lijf. Ze is moeder: en – in de optiek van de Iraanse kunstenaar Tala Madani (1981) – letterlijk een ‘shit mom’. Ze is degene die de smeerboel van haar kinderen niet kan beteugelen. Alles om haar heen is mooi, koel aan de blote voeten en kostbaar. Daartussendoor schuifelt deze moederfiguur: een lichamelijk en geestelijk slagveld, waar beproeving, opoffering, onophoudelijke zorg – de klassieke facetten van het moederschap – verbeeld worden door die plas van stront.  Madani staat bekend om haar beeldtaal die zo nietsontziend is dat het soms komisch wordt. ‘Cartoonesk’ wordt haar werk daarom vaak genoemd. En dat zal wel komen omdat haar animatiefilms – erg goed tentoongesteld in een reusachtige black box in het midden van KM21 in Den Haag – vol onbeholpen figuren zitten. Niet alleen een ‘shit mom’ (2021), maar ook amorf gevormde mannen die zichzelf opgewekt met een schaar te lijf gaan of zich weg laten waaien door een ventilator.  Tala Madani, Shit Mom (Spun), 2021.   Foto Courtesy Gallery Pilar/ Elon Schoenholz Op Madani’s eerste solotentoonstelling in Nederland is goed te zien hoeveel grimmiger haar werk is geworden in vergelijking tot de jaren dat ze aan de Rijksakademie in Amsterdam studeerde (2007 en 2008) of de Volkskrant Beeldende Kunstprijs won (2012). Madani, die inmiddels in Los Angeles woont en werkt en in behoorlijk wat grote internationale musea heeft tentoongesteld, presenteert zich in Den Haag als een woedende, soms empathische en vooral ook studieuze schilder. Haar werk – verdeeld over drie zalen, waarvan de eerste en de derde vooral schilderijen tonen – refereert openlijk en ongeacht de soms morbide onderwerpen aan formele schilderkunst. Hoe ziet een laag asfalt er van dichtbij uit? Hoe ziet de lucht eruit die door een ventilator in beweging wordt gezet. Ga dat maar eens schilderen.   Madani doet het in haar elfdelige serie Concrete Suicides (2022) als een volleerd pointillist. Dotjes, stipjes, vlekjes okergele, loodgrijze, roze en muisgrijze verf vormen het bijna letterlijk voelbare bobbelige asfalt, waar een schaduwfiguur vanaf het dak van een flatgebouw op uitkijkt of bezig is naartoe te pletter te vallen. Ook in haar serie plafondventilators – voor een deel verscholen opgehangen achter een voorzetwand – trekt je oog vooral naar de manier waarop met verf is geprobeerd dynamiek te veroorzaken.  In de middelste, grote zaal komen schilderkunst en filmtechniek samen in een kleine tien animatiefilms waarvan de boodschap indringend is. Een foetus in de baarmoeder schiet in The Womb (2019) met een revolver kijkgaten in de huid van de moeder – en wat de baby dan ziet is bepaald geen roze wolk maar oorlog, terreur, vernietiging en onderdrukking. De lange animatiefilm Shit Mom Suicide (2022) is meditatiever, hoewel niet minder aangrijpend. Op een panoramische foto van een stadsgezicht in een zondoorstoofd land bungelt aan een raamkozijn een kleine, geschilderde figuur. Deze ‘shit mom’ hangt, schommelt heen en weer.  Je zou haar willen toeroepen dat ze zich omhoog moet trekken, door het raam naar binnen moet klimmen en een ander, gelukkiger leven moet beginnen met achterlating van het oude leven. Zo bungelt ‘shit-moeder’ twintig minuten lang in een groot zonnig niets. Haar bewegingen zijn echo’s van eerdere bewegingen. En of ze loslaat of terug klimt – dat is de vraag die elke kijker voor zichzelf moet beantwoorden die de film uitziet.  Tentoonstelling Tala Madani is t/m 21 augustus te zien in KM21, Den Haag. Inl: km21.nl  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/01/het-moederlichaam-als-slagveld-a4137866
2022-08-01||Oud-leerlingen beginnen artikel-12-procedure om antihomobeleid Gomarus||Marijn Baggerman (21) en Mace de With (20) willen het Openbaar Ministerie (OM) er via een artikel-12-procedure alsnog toe bewegen om de Gomarus Scholengemeenschap te vervolgen. Dat bevestigt oud-leerling Baggerman na berichtgeving van het AD. Uit onderzoek van NRC vorig jaar bleek dat de middelbare school in Gorinchem door toedoen van de docenten jarenlang een onveilige plek is geweest voor leerlingen die geen hetero zijn. Op de Gomarus werd homoseksualiteit gezien als een „zonde tegen de natuur” en een „gruwel in de ogen van God”. Homoseksuele leerlingen kregen het advies om „genezing” te zoeken van hun geaardheid. De With kwam in 2016 op de school onder dwang uit de kast: haar vertrouwenspersonen sloten haar op in een kamertje, nadat ze zonder haar toestemming haar ouders hadden gebeld. Het OM vond dat strafbare feiten, maar onthield zich van vervolging: inmiddels doet de Gomarus het volgens de Onderwijsinspectie beter. Het Gomarus-bestuur is — ondanks de lezing van het OM — zelf altijd van mening geweest geen strafbare feiten te hebben gepleegd. Directeur Chris Flikweert, anderhalve maand geleden tegen NRC: „Medewerkers hebben altijd het belang van de leerling voor ogen, in 2016 en ook nu.”  Juist die houding zit Baggerman en De With dwars. Baggerman: „Toen bleek dat het OM de school niet ging vervolgen, proefden we alleen maar opluchting bij de school. Geen enkele zelfreflectie. We vragen ons af: heeft de Gomarus er wel van geleerd?” Baggerman wil excuses van de school — waar hij hogere cijfers haalde als hij bij toetsen het praktiseren van homoseksualiteit een zonde noemde — omdat die hem vijf jaar lang geen veilige omgeving heeft geboden. Baggerman: „Ik voer geen kruistocht om pesten uit te bannen: dat blijven pubers toch wel doen.” Dat volwassen docenten niet ingrepen bij homofoob pestgedrag, dáár windt hij zich over op. „Tel daarbij op dat de school in de slachtofferrol kroop na de NRC-publicatie en dat ze een kritisch rapport van de Onderwijsinspectie probeerden tegen te houden.” Het aanspannen van een artikel-12-procedure is een ultieme poging om de Gomarus ertoe te dwingen verantwoordelijkheid te nemen voor het creëren van een omgeving waarin Baggerman en De With zichzelf niet mochten zijn. Lhbti-belangenorganisatie COC vindt het „belachelijk” dat het OM heeft besloten de school niet te vervolgen. „Het OM laat leerlingen [van de Gomarus] in de kou staan. Dwang, opsluiting en discriminatie van kwetsbare leerlingen raken aan het hart van het onderwijssysteem. Het is belangrijk dat er alsnog vervolgd wordt en dat ook voor andere scholen duidelijk is: wat op [de] Gomarus gebeurde, is onacceptabel.” Het gerechtshof in Den Haag, dat de artikel-12-procedure behandelt, beslist eind deze maand of de Gomarus alsnog strafrechtelijke vervolging te wachten staat. Het bestuur van de school was maandag niet meteen bereikbaar voor een reactie op de juridische stap van Baggerman en De With.||https://www.nrc.nl//nieuws/2022/08/01/oud-leerlingen-beginnen-artikel-12-procedure-vanwege-anti-homobeleid-gomarus-a4137865
2022-08-01||De burger, de elite: we zijn allemaal kwetsbaar, toont Zomergast Sandra Phlippen||Het madonna-blauw van haar enkellange jurk verzachtte nauwelijks de boodschap van Sandra Phlippen (44) over de roodgloeiende aarde die  we uitputten. De tweede zomergast van dit seizoen studeerde sociologie en economie  en is hoofdeconoom bij ABN Amro. Presentator Janine Abbring van Zomergasten (VPRO) liet haar zelf eventuele argwaan bij de kijker wegnemen. Ze zat er niet namens de bank en zou vrijuit kunnen spreken. En dat deed ze.  Ze begon met een fragment uit De zaak Shell, een film waarin alle veroorzakers van de klimaatcrisis hun zegje mogen doen. „Ik ben een klootzak en een geldwolf bovendien”, zegt de Shell-directeur op de achterbank van zijn Tesla (ja, het is dus fictie). Ze wilde ermee zeggen: het grote afschuiven en naar elkaar wijzen is begonnen. De Shell-baas richt zich tot de vliegende, vleesetende, autorijdende consument. De consument maakt zich boos over de gulzige aandeelhouders, maar vergeet voor het gemak dat de grootste aandeelhouder het eigen pensioenfonds is.  Vingerwijzen lost het probleem niet op. Sandra Phlippen legt het ‘probleem’ nog even bondig op tafel. Als de wereld nóg 1,5 graad warmer wordt, staat in het IPCC-rapport, zal tweederde van de bevolking van Zuid-Europa straks geen drinkwater meer hebben. En, mocht iemand dat soms gedacht hebben,  dat is voor de economie ook niet goed. Die dondert in dat scenario in elkaar. Zij is hier de econoom in een denktank, zij rekent de scenario’s voor de bank door. Dus wat doen we? Krimpen en consuminderen? Of groene groei, doorgroeien binnen de grenzen van de planeet?  De wil tot groei zit diep, dat zien we in een fragment uit The Salt of the Earth van Wim Wenders. Een goudmijn in Brazilië. Een gigantisch gat in de aarde waarin 50.000 mensen graven. Dit zijn geen slaven, maar intellectuelen, boerenzoons, arbeiders die zich vrijwillig een ticket naar een goed leven hakken. De rijkdomswens  is een bijna „dierlijke drift”, het is de motor die de economie aanjaagt en drijvende houdt. En dat is óók mooi, zegt de econoom in Phlippen.  Ze brengt nuance aan in de definitie van economie als ‘zo veel mogelijk welvaart voor zo veel mogelijk mensen’. Met een fragment uit de film Sorry We Missed You over een pakketbezorger die zich bijna dood werkt. Ook in haar favoriete, verfilmde kinderboek Momo en de tijdspaarders gaat het over uitbuiting. Momo is een weesmeisje, ze  woont in een ruïne boven een dorpje en ziet dat de dorpsbewoners tijd afhandig wordt gemaakt door mannen die hun minuten  verkwisten. Zij voelde zich dat meisje, zegt Phlippen. Ze hád ouders,  en een symbiotische band met haar zusje. Maar wat ze in Momo herkende, was  het gevoel net iets buiten de maatschappij te staan en die te observeren. Nu is dat haar werk.  Momo redde  de dorpsbewoners en iets van die drang tot activisme lijkt ook in haar te zitten. Ze laat Don’t Shoot the Messenger zien, een documentaire over de protestbeweging Occupy, die in 2011 in Amsterdam het Beursplein bezette. Daarna zien we in de film  The Square hoe de elite wordt opgeschrikt door een performance van een aapman die hen  onverwacht écht te grazen neemt. De aapman, zegt Phlippen, staat voor de boze burger.  Met wie identificeer jij je, vraagt Janine Abbring. De elite of de boze burger? Het antwoord komt razendsnel: „Met de kijker.” Zij is de observator, de „voyeur”. Net zo behendig ontwijkt ze de keuze tussen ‘groen groeien’  of ‘consuminderen’. „Het moet allebei.” In het scenario dat zij ons voorhoudt, kan niemand zich rijk rekenen. De burger niet, de elite niet. „We zijn allemaal kwetsbaar.” Kom er maar in met Het verhaal van Nederland. Terug naar het jaar 300, de Vroege Kleine IJstijd, waarin gebeurde wat nakende is. Land onder water, oogsten mislukt. Toen wezen de mensen naar de  goden. En boden die hun kinderen aan. Dat waren nog eens  offers.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/01/de-burger-de-elite-we-zijn-allemaal-kwetsbaar-toont-zomergast-sandra-phlippen-a4137864
2022-08-01||Eerste schip met Oekraïens graan verlaat haven Odessa||Voor het eerst in maanden is er weer een schip met Oekraïens graan vertrokken vanuit de haven van de Zuid-Oekraïense stad Odessa. Dat heeft de Oekraïense minister van Infrastructuur Oleksandr Koebrakov bekendgemaakt op Facebook. Het vrachtschip, dat onder de vlag vaart van Sierra Leone, vervoert ruim 26.000 ton graan. Het schip arriveert naar verwachting dinsdag in de Turkse stad Istanbul, waar het zal worden geïnspecteerd voordat het verder mag varen naar eindbestemming Libanon. Door de Russische blokkade van Oekraïense havens konden schepen maandenlang niet uitvaren en ligt 22 miljoen ton graan te wachten op export. Aan de impasse kwam zo’n anderhalve week geleden een einde, toen Rusland en Oekraïne afzonderlijke overeenkomsten tekenden met Turkije en de Verenigde Naties over het hervatten van de export. Het akkoord moet voorzien in veilige scheepvaartroutes, waarop afgevaardigden van de VN, Oekraïne, Rusland en Turkije gezamenlijk toezicht houden vanuit Istanbul.  Volgens Koebrakov zijn nog zestien vrachtschepen in de haven van Odessa klaar voor vertrek. Door de Russische blokkade van havens in Oekraïne, een van de grootste graanexporteurs ter wereld, zijn de graanprijzen de afgelopen maanden wereldwijd snel gestegen en dreigen voedseltekorten. „Vandaag zet Oekraïne, samen met zijn partners, een nieuwe stap om honger in de wereld te voorkomen”, aldus de minister.||https://www.nrc.nl//nieuws/2022/08/01/eerste-schip-met-oekraiens-graan-verlaat-haven-odessa-a4137860
2022-08-01||Eerste buitenlandse schip meert aan in Oekraïne sinds begin oorlog||						We sluiten dit blog. Lees verder in het nieuwe blog.
					 						Voor het eerst sinds de Russische invasie van Oekraïne in februari heeft zaterdag een buitenlands schip aangemeerd in een Oekraïense haven. Dat schrijft de Oekraïense minister van Infrastructuur Oleksandr Koebrakov op Facebook. Het vaartuig zal graan exporteren uit het land. Het gaat om de Fulmar S, die onder de vlag van Barbados vaart. Het schip meerde aan in de haven van Tsjernomorsk, het zuidelijkste puntje van Odessa. Het is niet bekend waar het hierna heen vaart. „We doen er van onze zijde alles aan om ervoor te zorgen dat onze havens meer vaartuigen kunnen ontvangen en afhandelen”, schrijft Koebrakov. „We zijn van plan om over twee weken met drie tot vijf schepen per dag te kunnen werken.” Afgelopen maandag vertrok voor het eerst een Oekraïens schip met graan weer uit het door oorlog verscheurde land. Dat vaartuig, dat voer onder de vlag van Sierra Leone, transporteerde 26.000 ton graan naar Libanon. Sindsdien zijn nog drie Oekraïense vrachtschepen met graan vertrokken. Oekraïne was voor de oorlog een van de grootste graanexporteurs ter wereld en vele depots zitten vol graan die wacht om te worden uitgevoerd. Tot nu toe lukte dat niet, omdat Rusland havens blokkeerde en uitvaren te gevaarlijk werd geacht. Vorige maand werd een graandeal gesloten tussen Oekraïne, Rusland, Turkije en de Verenigde Naties, waarna de transporten weer hervat konden worden.

De Fulmar S in de Zwarte Zee. Foto Mehmet Emin Caliskan/Reuters

 De Fulmar S in de Zwarte Zee. Foto Mehmet Emin Caliskan/Reuters 						Rusland en Turkije gaan nauwer samenwerken op het gebied van transport, (land)bouw en financiën. Dat zijn de Russische president Vladimir Poetin en zijn Turkse ambtgenoot Recep Tayyip Erdogan vrijdag overeengekomen na een vier uur durend overleg in de Zuid-Russische stad Sotsji, zo staat in een gezamenlijke verklaring. Ook de graandeal die Turkije en de Verenigde Naties onlangs hebben uitonderhandeld met Oekraïne en Rusland kwam ter sprake. De overeenkomst, die moet zorgen voor een veilige doorgang van Oekraïense en Russische goederen via de Zwarte Zee en de Bosporus, dient „volledig” en „onbelemmerd” te worden uitgevoerd, aldus de verklaring.  Daarnaast gaat Turkije het Russische gas dat het importeert deels in roebels in plaats van Amerikaanse dollars betalen, meldt het Russische persbureau Interfax op basis van uitspraken van de Russische vicepremier Alexander Novak. Onduidelijk is welk aandeel zal worden betaald in roebels. De stap is opvallend, omdat Rusland de roebel-eis afgelopen voorjaar alleen stelde aan „onvriendelijke landen” die Russisch gas afnemen. Alle EU-lidstaten staan op die lijst, maar de Europese Commissie liet in april weten niet van aan de eis te zullen voldoen. Turkije staat niet op de lijst. Ruim twee weken geleden spraken Poetin en Erdogan bij een ontmoeting in het Iraanse Teheran ook al over het eventueel betalen van Russisch gas in roebels. Rusland levert jaarlijks zo’n 26 miljard kubieke meter gas aan Turkije, bijna de helft van de totale Turkse gasimport. Ook zorgt Rusland voor een kwart van de ruwe olie in Turkije en financiert het de bouw van een belangrijke kerncentrale. Vrijdag kwam ook de situatie in Syrië ter tafel. In de verklaring staat dat zowel Rusland als Turkije belang hechten aan het behoud van „politieke eenheid en territoriale integriteit” van het buurland van Turkije. Dat komt overeen met de Russische positie, omdat het land sinds het begin van de Syrische oorlog de belangrijkste internationale steunpilaar is voor het regime van Bashar al-Assad. De verhoudingen tussen Ankara en Damascus zijn daarentegen zeer slecht. Turkije houdt een deel van het noorden Syrië bezet.

Erdogan en Poetin spraken vier uur lang met elkaar in Sotsji. Foto Vjatsjeslav Prokofjev/Sputnik via Reuters

 Erdogan en Poetin spraken vier uur lang met elkaar in Sotsji. Foto Vjatsjeslav Prokofjev/Sputnik via Reuters 						De Oekraïense president Volodymyr Zelensky heeft donderdagavond kritiek geuit op Amnesty International, nadat de mensenrechtenorganisatie een dag eerder stelde dat de gevechtstechnieken van de Oekraïense krijgsmacht de eigen burgers in gevaar brengen. Daarmee zou Kiev het internationaal humanitair recht schenden. Volgens Zelensky probeert Amnesty hiermee „amnestie te verlenen aan de terroristische staat” Rusland. In zijn dagelijkse videoboodschap zei de president verder dat de mensenrechtenorganisatie „de verantwoordelijkheden overhevelt van de agressor naar het slachtoffer” en zei de bevindingen niet te tolereren. Hij noemde de aanval op Oekraïne „onrechtvaardig en terroristisch”. „Stop met het creëren van deze onjuiste realiteit waarin iedereen een beetje schuldig is en begin met het systematisch berichten van de waarheid over waar Rusland vandaag werkelijk voor staat”. Eerder op donderdag had de Oekraïense minister van Buitenlandse Zaken Dmytro Koeleba al gezegd „woedend” te zijn vanwege het rapport van Amnesty, dat hij als „oneerlijk” bestempelde. Ook hij betichtte de ngo van het „creëren van een valse vergelijking tussen [...] een land dat honderden en duizenden burgers, steden en gebieden vernietigt en een land dat zichzelf wanhopig verdedigt”. Amnesty onderzocht over een periode van vier maanden de Oekraïense gevechtstechnieken. De krijgsmacht voert geregeld aanvallen uit vanaf civiele locaties als woonwijken en dorpen en zou wapensystemen hebben geplaatst in ziekenhuizen en scholen. Daardoor zouden dit militaire doelen worden. Amnesty schreef wel dat de Oekraïense methoden „op geen enkele manier de willekeurige Russische aanvallen” op Oekraïense burgers rechtvaardigen.

De Oekraïense president Volodymyr Zelensky. Foto Presidentieel kantoor Oekraïne / EPA

 De Oekraïense president Volodymyr Zelensky. Foto Presidentieel kantoor Oekraïne / EPA 						Oekraïne brengt met zijn gevechtstechnieken de eigen burgers in gevaar en schendt daarmee het internationaal humanitair recht, concludeert mensenrechtenorganisatie Amnesty International na uitgebreid onderzoek tussen april en juli. Het Oekraïense leger voert regelmatig aanvallen uit vanaf niet-militaire plekken als dorpen, woonwijken, flatgebouwen, ziekenhuizen en scholen en maakt er daarmee militaire doelen van. „We hebben een patroon gedocumenteerd van Oekraïense strijdkrachten die burgers in gevaar brengen en de oorlogswetten overtreden wanneer ze opereren in bevolkte gebieden”, zegt secretaris-generaal Agnès Callamard van Amnesty International. „Het feit dat het land zich moest verdedigen, ontslaat het Oekraïense leger niet van de verplichting het internationaal humanitair recht te respecteren.” Er zijn tussen april en juli in zeker negentien steden en dorpen aanvallen begonnen vanuit de bebouwde kom. Ook constateert de mensenrechtenorganisatie dat Oekraïense militairen bases hebben ingericht en wapensystemen hebben geplaatst in scholen en ziekenhuizen. Dat is volgens Callamard een duidelijke schening van het internationaal humanitair recht. „Legers mogen ziekenhuizen nooit gebruiken om oorlog te voeren en mogen alleen scholen of woningen gebruiken als laatste redmiddel als er geen haalbare alternatieven zijn”.     Bij daaropvolgende Russische aanvallen zijn burgers gedood en is veel civiele infrastructuur vernietigd. Amnesty benadrukt wel dat het feit dat het Oekraïense leger militaire objecten in bevolkte gebieden plaatst „op geen enkele manier willekeurige Russische aanvallen rechtvaardigt.”

Zwaarbeschadigde school in de Oekraïense stad Chuhuiv. Foto Sergey Kozlov/EPA

 Zwaarbeschadigde school in de Oekraïense stad Chuhuiv. Foto Sergey Kozlov/EPA 						Het eerste schip met Oekraïens graan dat na het sluiten van de graandeal vanuit de zuid-Oekraïense stad Odessa vertrok, is dinsdagavond aangekomen bij de noordkust van Istanbul. Dat melden internationale persbureaus. Het schip, dat onder de vlag van Sierra Leone vaart, verliet maandag de haven van Odessa. In Istanbul wordt het schip met ruim 26.000 ton graan geïnspecteerd, waarna het door zal varen naar eindbestemming Libanon.  In Oekraïense havens ligt door Russische blokkades zo’n 22 miljoen ton graan te wachten op export. Zo’n anderhalve week geleden tekenden Rusland en Oekraïne afzonderlijke  overeenkomsten met Turkije en de Verenigde Naties over het hervatten van de export. Afgevaardigden van de VN, Oekraïne, Rusland en Turkije zullen gezamenlijk toezicht houden vanuit Istanbul om te voorzien in veilige scheepvaartroutes.  Volgens de Oekraïense minister van Infrastructuur Oleksandr Koebrakov liggen er nog zestien vrachtschepen in de haven van Odessa klaar voor vertrek. Oekraïne is een van de grootste graanexporteurs ter wereld. Door de Russische blokkades zijn de graanprijzen wereldwijd fors gestegen en dreigen voedseltekorten.  In Istanbul wordt het schip met ruim 26.000 ton graan geïnspecteerd, waarna het door zal varen naar eindbestemming Libanon.  Foto Erdem Sahin/EPA  						Het Russische Hooggerechtshof heeft het Oekraïense Azov-regiment dinsdag bestempeld als een „terroristische organisatie”. Dat meldt persbureau Reuters. Door de kwalificatie kunnen door Rusland gevangengenomen strijders worden veroordeeld tot zware straffen, oplopend tot twintig jaar cel voor leiders van de organisatie. Het Azov-regiment is een Oekraïense gevechtsgroep die in 2014 door vrijwilligers werd opgericht en leunt op extreemrechts gedachtegoed. Het Kremlin en Russische staatsmedia zien het regiment als neonazistisch en beschuldigt het van het plegen van oorlogsmisdaden. Voor Moskou is de kwalificatie eveneens belangrijk, omdat het de invasie in Oekraïne herhaaldelijk heeft gerechtvaardigd als operatie om het land te „bevrijden van nazi’s”.  Na 2014 werd het Azov-regiment geïntegreerd in de reguliere Oekraïense krijgsmacht. In de eerste maanden van de oorlog in Oekraïne verdedigden de Azov-militairen de havenstad Marioepol, onder meer door zich lange tijd te verschansen in de Azovstal-fabriek. Medio mei gaven zij zich na een wekenlang durende belegering door de Russen over, waarop enkele honderden Azov-strijders gevangen werden genomen door Rusland. Vorige week vond een explosie plaats bij de Olenivka-gevangenis in bezet gebied in Oekraïne, waar de strijders uit Marioepol werden vastgehouden. De Russische krijgsmacht meldde naderhand tientallen doden onder de Oekraïense militairen, al is niet met zekerheid te zeggen dat zij niet al voor de explosie waren overleden. Moskou beweert dat Oekraïne de gevangenis heeft gebombardeerd, waar Oekraïne juist naar Rusland wijst en zegt hiervoor bewijs te hebben. Satellietbeelden leken de Oekraïners gelijk te geven.

Strijders van het Azov-regiment worden per bus weggevoerd bij de Azovstal-fabriek, nadat zij zich hebben overgegeven aan de Russen. Foto Alessandro Guerra/EPA

 Strijders van het Azov-regiment worden per bus weggevoerd bij de Azovstal-fabriek, nadat zij zich hebben overgegeven aan de Russen. Foto Alessandro Guerra/EPA 						Voor het eerst in maanden is er weer een schip met Oekraïens graan vertrokken vanuit de haven van de Zuid-Oekraïense stad Odessa. Dat heeft de Oekraïense minister van Infrastructuur Oleksandr Koebrakov bekendgemaakt op Facebook. Het vrachtschip, dat onder de vlag vaart van Sierra Leone, vervoert ruim 26.000 ton graan. Het schip arriveert naar verwachting dinsdag in de Turkse stad Istanbul, waar het zal worden geïnspecteerd voordat het verder mag varen naar eindbestemming Libanon. Door de Russische blokkade van Oekraïense havens konden schepen maandenlang niet uitvaren en ligt 22 miljoen ton graan te wachten op export. Aan de impasse kwam zo’n anderhalve week geleden een einde, toen Rusland en Oekraïne afzonderlijke overeenkomsten tekenden met Turkije en de Verenigde Naties over het hervatten van de export. Het akkoord moet voorzien in veilige scheepvaartroutes, waarop afgevaardigden van de VN, Oekraïne, Rusland en Turkije gezamenlijk toezicht houden vanuit Istanbul.  Volgens Koebrakov zijn nog zestien vrachtschepen in de haven van Odessa klaar voor vertrek. Door de Russische blokkade van havens in Oekraïne, een van de grootste graanexporteurs ter wereld, zijn de graanprijzen de afgelopen maanden wereldwijd snel gestegen en dreigen voedseltekorten. „Vandaag zet Oekraïne, samen met zijn partners, een nieuwe stap om honger in de wereld te voorkomen”, aldus de minister. 						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/08/01/oekraineblog-1-augustus-a4137861
2022-08-01||Vluchtelingenwerk gaat kort geding aanspannen tegen Rijk en COA om opvangcrisis||Vluchtelingenwerk Nederland spant binnen drie weken een kort geding aan tegen het Rijk en het Centraal Orgaan opvang asielzoekers (COA) om een oplossing voor de opvangcrisis af te dwingen. Dat laat de organisatie zondagavond weten. Vluchtelingenwerk kondigde drie weken geleden al aan naar de rechter te stappen als asielzoekers op 1 augustus niet „volgens de minimale eisen” zouden zijn opgevangen. De situatie is volgens de organisatie sindsdien „door de humanitaire ondergrens gezakt”. Sinds begin juli slapen bijna dagelijks tientallen tot honderden asielzoekers buiten de poorten van het aanmeldcentrum in Ter Apel, waar niet genoeg plek is. Anderen verblijven in crisisnoodopvanglocaties zoals tenten en sporthallen. Asielzoekers verblijven maanden en soms jaren langer in azc’s omdat de immigratiedienst IND met grote achterstanden kampt. Als zij een verzoek inwilligt, kunnen ze er bovendien niet weg: gemeenten stellen minder huizen voor asielzoekers beschikbaar dan afgesproken. Volgens Vluchtelingenwerk bekommerde het Rijk zich jarenlang niet om adviezen van de Adviescommissie voor Vreemdelingenzaken, waardoor het asielsysteem „helemaal is vastgelopen”. De organisatie spreekt ook van een „gebrek aan doorzettingsmacht” bij het Rijk, dat de problemen niet wist op te lossen met „vrijblijvende verzoeken” aan gemeenten om opvanglocaties aan te dragen. Vluchtelingenwerk zet de stap naar de rechter niet alleen voor de vluchtelingen die opvang krijgen „onder de humane grens”, maar ook voor de medewerkers en vrijwilligers die er „onder onmogelijke omstandigheden het beste van proberen te maken”. Uit vorige week gepubliceerd onderzoek van NRC bleek dat er grote problemen zijn bij het COA: een op de drie COA-medewerkers in Ter Apel zit ziek thuis en landelijk zijn er duizend vacatures. Een woordvoerder van het ministerie van Justitie en Veiligheid laat tegen persbureau ANP weten te snappen dat Vluchtelingenwerk naar de rechter stapt. De woordvoerder zegt daarnaast dat het ministerie „keihard” zoekt naar een oplossing voor „zowel de korte als de lange termijn”. Staatssecretaris Eric van der Burg (Asiel en Migratie, VVD) noemde de situatie in Ter Apel in een Kamerbrief van vorige week al „onhoudbaar”. Het COA zegt „geen mening” te hebben over de juridische stappen van Vluchtelingenwerk, maar de opvatting van de belangenorganisatie te delen dat er een „goede en humane opvanglocatie” moet komen. Vluchtelingenwerk zegt tegen NRC de dagvaarding zo snel mogelijk op te sturen naar de rechtbank. De organisatie had de voorbereiding daarop de afgelopen weken al in gang gezet, maar moet de dagvaarding nog aanpassen aan de actuele asielsituatie.||https://www.nrc.nl//nieuws/2022/08/01/vluchtelingenwerk-gaat-kort-geding-aanspannen-tegen-rijk-en-coa-om-opvangcrisis-a4137858
2022-08-01||Het datacentrum van Facebook dat toch niet in Zeewolde kwam||In Zeewolde stemde de gemeenteraad afgelopen december in met de komst van een groot datacentrum van Meta (het moederbedrijf van Facebook). Na veel debat en protest op lokaal, landelijk en zelfs Europees niveau besloot Meta dit voorjaar toch af te zien van de bouw. Onderzoeksjournalist Merijn Rengers, die hier twee jaar lang over publiceerde, blikt terug op de impact van de kwestie. Wat heeft Nederland hiervan geleerd?||https://www.nrc.nl//nieuws/2022/08/01/het-datacentrum-van-facebook-dat-toch-niet-in-zeewolde-kwam-a4137857
2022-08-01||Column | Het lijkt alsof wij homo&#8217;s ooit besloten dat bankdrukken de beste traumaverwerking is||Ik had niet gedacht ooit bevestiging van de zijkant van een afvalcontainer te halen, maar het was zover. Witte verfletters op die grijze bak op de stoep: ‘Iedereen is onzeker’. Is wel zo, dacht ik. Verfrissende boodschap ook, na het meer traditionele boze gekladder dat ik eerder tijdens mijn fietsritje naar huis tegen was gekomen: ‘QR = apartheid’ op een stoplicht, ‘All Cops Are Bastards’ op een  welkomstbord in een straat. Iets verderop zit mijn  TrainMore, een fitnessketen met een naam die een beetje als een bevel klinkt.  Het hele concept van TrainMore is dat je minder betaalt voor je abonnement hoe vaker je gaat – je snapt meteen waarom het zo’n succes is, want als je Nederlanders ergens de deur voor uit krijgt, is het korting. Afijn, ik vond deze week voor de zoveelste keer een groene folder voor het allereerste ‘TrainMore Locker Room Festival’ in, jawel, mijn kluisje. Briljante marketing, dat ten eerste. Maar elke keer weer denk ik: er is weinig dat me minder plezier zou geven dan een festival van een sportschool.  Ik stel me een bar met uitsluitend calorieloos fruitwater voor, mannen die in tanktops in groepjes staan te praten over hoeveel gewicht ze weg kunnen drukken en de dj’s vragen hoeveel setjes ze nog moeten.  De folder geeft niet veel weg. Wel dat er ‘geen fitness’ zal zijn. ‘We dagen onszelf alleen fysiek uit door te dansen op de beats’. Want, zo eindigt het: ‘We zijn meer dan een sportschool.’ Zo voelt het ook voor sommige mensen. Mensen voor wie de sportschool zingeving is, die er vrienden hebben gemaakt en misschien alleen daar zien, die zich deel voelen van een kleine gemeenschap. Zo iemand is mijn beste vriend Tim, die uiteraard heel enthousiast is over het festival en me mee wil hebben. Tim besloot twee jaar geleden toe te werken naar zijn droomlichaam. Hij ging jaloersmakend gedisciplineerd naar zijn TrainMore en heeft nu ook een jaloersmakende verzameling spieren. Dan heb je mensen zoals ik, voor wie de TrainMore gewoon ‘die ene sportschool op de hoek vlak bij huis’ is. En voor wie de sportschool zelf een plek is waar je met frisse tegenzin een uurtje of anderhalf trekt en duwt voor precies genoeg dopamine om de ontevredenheid over je lichaam te temmen. Zeker als homo krijg je al snel een overdreven negatief beeld van je lichaam, het lijkt alsof we allemaal ooit besloten hebben dat bankdrukken de beste traumaverwerking is.  Ik zoek mijn resolute afwijzing van dat festival dan ook vooral bij mezelf. Tot de dag dat er genoeg afvalcontainers op me hebben ingepraat. ||https://www.nrc.nl//nieuws/2022/08/01/kluisje-a4137825
2022-08-01||Wat vindt NRC | Het EK voetbal was mooi, maar er is nog een lange weg te gaan||Voor het Nederlands vrouwenelftal mag het EK in Engeland op een fikse teleurstelling zijn uitgelopen, na de vroegtijdige uitschakeling tegen Frankrijk, mede door een aantal blessures en coronagevallen. Na de Europese titel in 2017 in eigen land, en de tweede plek op het WK in 2019, was het Nederlandse publiek misschien wat verwend geraakt door de topresultaten van de ‘Oranjeleeuwinnen’.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dat neemt niet weg dat het eindtoernooi op Engelse bodem  in sportief, commercieel en publicitair opzicht een succes is geworden. Niet eerder keken zoveel mensen op televisie naar een EK voetbal voor vrouwen: volgens de Europese voetbalfederatie UEFA sneuvelde het recordaantal van 164 miljoen tv-kijkers van het EK van 2017 deze editie al in de kwartfinales. De wedstrijden van Oranje werden in Nederland door gemiddeld ruim twee miljoen tv-kijkers bekeken – met afstand de best bekeken uitzendingen op een televisieavond.  Ook in de stadions kwamen meer mensen dan ooit; zoveel zelfs dat fans bij de UEFA en de organisatie klaagden dat de duels in te kleine stadions werden gespeeld. Het is te hopen dat dat een voorbode is voor de toekomst van het voetbal voor vrouwen. Want de sport mag zich zeker in Europa in rap tempo ontwikkelen, voor velen gaat het nog lang niet snel genoeg.  Het vrouwenvoetbal komt van ver. De acceptatie van actief deelnemende vrouwen in ’s werelds populairste sport – tot op de dag van vandaag een zwaar door mannen gedomineerd bolwerk – werd tot diep in de twintigste eeuw actief tegengewerkt in alle geledingen van de maatschappij: door clubs, internationale voetbalfederaties en nationale bonden, inclusief de KNVB. Tot in de jaren zeventig zagen de voetbalbestuurders in Zeist voetbal voor vrouwen als een „nutteloze bijdrage aan de vooruitgang van het voetbalspel”. Vorige maand werd uit onderzoek door NRC ook duidelijk dat de bond signalen van oud-bondscoach Vera Pauw  over seksueel misbruik jarenlang negeerde.  Pas in 1984 werd voor het eerst een EK voor vrouwen gehouden. En dichter bij huis, in Nederland, is de traditionele top-drie van de mannen – Ajax, PSV en Feyenoord – pas sinds vorig seizoen in zijn geheel vertegenwoordigd in de eredivisie voor vrouwen.  Een veel vrouwvriendelijker KNVB meldt tegenwoordig trots dat voetbal voor meisjes en vrouwen in Nederland bij de snelst groeiende teamsporten hoort. In navolging van hun strijdlustige collega’s in een aantal Scandinavische landen en de Verenigde Staten krijgen sinds kort ook de Nederlandse internationals voor hun interlands financieel dezelfde vergoeding als hun mannelijke collega’s. Dat is winst, zeker nu zij ook op gebieden als begeleiding en het gebruik van topsportfaciliteiten terrein winnen.  Er zit dus beweging in, maar er is nog een lange weg te gaan, ook in Nederland. De eredivisie voor vrouwen bestaat nog altijd slechts uit elf teams. Betalingen zijn zo gering dat veel speelsters zich tweederangs voetballers voelen. Een salaris van enkele tonnen per week, zoals in de Engelse Premier League (mannen) wel voorkomt, is ook voor de meeste voetballende mannen buitenproportioneel. Maar de KNVB-richtlijn voor vrouwen-eredivisieclubs om minimaal twee contractspeelsters 55,5 procent van het minimumloon te laten verdienen is wel een extreem – en pijnlijk – contrast. Zo zijn de verhoudingen op dit moment. En zo zou het niet moeten zijn.  Het EK was mooi, talloze mensen hebben ervan genoten. Maar in de ogen van miljoenen vrouwen is het werk nog maar net begonnen. ||https://www.nrc.nl//nieuws/2022/08/01/het-ek-voetbal-was-mooi-maar-er-is-nog-een-lange-weg-te-gaan-a4137833
2022-08-01||De Grand Prix van Hongarije: waarom investeren overheden zo graag in de Formule 1?|| Het is een vreemd gevaarte dat de coureurs voorbijsnellen als ze tijdens de grand prix van Hongarije heuvelafwaarts richting bocht 13 van de Hungaroring rijden, met een vaart van meer dan 150 kilometer per uur. In het gras waaromheen het asfalt een lange bocht van 180 graden maakt, rijzen drie buizen in het rood, wit en groen vijftien meter de hemel in voordat ze zich verstrengelen, alsof de nationale driekleur in een knoop is gelegd.   Het kunstwerk draagt de naam ‘Kanyarulatok’, wat vanuit het Hongaars vrij vertaalt als ‘Wendingen en bochten’. Het is in 1986 vervaardigd door de Hongaarse kunstenaar Mihály Gábor ter gelegenheid van de opening van de Hungaroring. De kronkels moeten het bochtige circuit symboliseren. Bij de voet van de in totaal twintig meter hoge installatie ligt een plaquette, waarop staat: „Een geschenk van de Hongaarse weg- en transportautoriteiten.” De GP van Hongarije heeft meer te danken aan de overheid dan enkel een kunstwerk. Als de Formule 1 onder leiding van Bernie Ecclestone in de jaren tachtig zoekt naar mogelijkheden om een race te organiseren achter het IJzeren Gordijn, lijkt in eerste instantie Rusland de beste papieren te hebben. Maar mede dankzij de Hongaarse minister van Transport Lajos Urbán  weet Hongarije in 1985 het contract voor de eerste Oost-Europese Grand Prix binnen te slepen. Het oorspronkelijke idee is dat de race in een stadspark van Boedapest wordt gehouden, maar de gemeente houdt dat  tegen. Daarop besluit minister Urbán, die geen genoegen neemt met ‘nee’, de bouw van een nieuw circuit te lanceren. Tussen de heuvels van Mogyoród, een gehucht van nog geen zesduizend  inwoners, wordt een stuk land gekocht en met belastinggeld wordt in negen maanden tijd de Hungaroring neergelegd. In 1986 wordt de eerste Hongaarse GP gewonnen door Nelson Piquet. Sindsdien zijn de banden tussen de Hungaroring en de Hongaarse overheid altijd nauw gebleven. Circuits zijn doorgaans zuinigjes met het delen van informatie over hun financiële nering, maar in de Hongaarse staatscourant zijn de overheidssubsidies voor de Hongaarse GP terug te vinden. Dit jaar ontvangt de organisatie 48 miljoen dollar (46,9 miljoen euro), een bedrag dat volledig besteed wordt aan de license fee, de prijs die de Formule 1 van het circuit vraagt om op de jaarlijkse racekalender te blijven. Hongarije heeft nog een contract voor F1-races tot 2027; tegen die tijd is de overheidsbijdrage opgelopen tot 57 miljoen dollar. De overheid heeft dan in tien jaar bijna een half miljard euro aan overheidssteun aan de Hungaroring verstrekt. Het zijn grote bedragen, maar Hongarije vormt geen uitzondering. Bijna elk circuit ontvangt jaarlijks steun van nationale of lokale overheden in de vorm van subsidies of belastingvoordelen. Volgens Stuart Pringle, de directeur van het Britse circuit Silverstone en voorzitter van de Formula One Promotors’ Association dat de belangen van de circuits behartigt, ontvangen alleen de Britse GP en de Nederlandse GP op Zandvoort geen jaarlijkse overheidsbijdrage.  Een grand prix organiseren is een dure business. Volgens de website Formula Money  kost het houden van een wedstrijd tussen de 18 en 56 miljoen euro per jaar. Een wedstrijd organiseren op een circuit is goedkoper dan een stratenrace, maar de kosten van de aanleg van een nieuw racecircuit bedragen gemiddeld zo’n 260 miljoen euro. En dan komt de licence fee van tientallen miljoenen, die varieert per circuit en elk jaar toeneemt, daar nog bovenop.  Lang niet elk circuit kan of wil  die kosten jaarlijks ophoesten. Voor hun inkomsten zijn ze voornamelijk afhankelijk van ticketverkoop, zaken die veel geld opleveren zoals tv-rechten, hospitality en sponsoring hebben ze af moeten dragen aan de Formule 1. Over de jaren heen zijn daardoor veel circuits van de racekalender verdwenen, zoals meest recent nog de GP van Duitsland die na 2019 niet terugkeerde. Toch zijn er veel overheden die wel bij willen springen. Want tegenover de kosten staat dat de landen die een grand prix huisvesten erop rekenen dat een raceweekend twee dingen oplevert: toerisme en prestige. Hongaarse wetenschappers onderzochten in 2018 de effecten van de race voor het land. Hoewel volgens hen vanwege stijgende kosten en licence fees de race financieel steeds minder aantrekkelijk wordt om te organiseren, is het „absoluut noodzakelijk” om de GP op de kalender te houden, schreven ze.  Op basis van overheidsdata stelden de onderzoekers dat het bezoek van de Formule 1 jaarlijks 43 miljoen euro bijdroeg aan het bruto binnenlands product in de vorm van hotelovernachtingen en andere bestedingen, de race wereldwijd door 69 miljoen mensen werd gezien en het land en de GP bijna 11.000 keer werd genoemd in nationale en internationale media. „Het land heeft de kracht en de prestige van de Formule 1 nodig”, concludeerde het onderzoek.  Niet iedereen onderschrijft die bevindingen. Een jaar later publiceerden Noorse wetenschappers een rapport waarin ze concludeerden dat het organiseren van een race juist negatieve effecten heeft. „Met onze bevindingen kunnen we niet onderbouwen dat het organiseren van een Formule 1-race positieve effecten op toerisme heeft. Eerder het tegendeel”, schrijven de onderzoekers. Volgens hun data daalde het bnp in de jaren van en na een race door de grote investeringen die nodig zijn. Daarmee is het besteden van publiek geld niet gerechtvaardigd, aldus de Noren. Tijdens het raceweekend in Boedapest is in ieder geval te merken dat de grand prix fans van over de hele wereld aantrekt. De race in Hongarije is populair omdat de prijs voor tickets nergens op de wedstrijdkalender lager is. Al op donderdagavond zie je de supporters, voornamelijk groepjes mannen, door de straten van de Hongaarse hoofdstad lopen. Ze spreken Duits, Engels en Nederlands. De dagen erna zorgen ze voor opstoppingen en files op de kleine weggetjes rond het circuit.  Er is zoals in eerdere jaren weer een flink contingent Nederlanders naar Boedapest afgereisd. De plukjes ‘orange army’ zijn overal op de tribunes die tegen de heuvels zijn opgebouwd zichtbaar. Een paar weken geleden misdroegen groepen in het oranje gehulde fans zich tijdens de GP van Oostenrijk. Vrouwen werden lastiggevallen, er waren homofobe spreekkoren te horen en Lewis Hamilton, een rivaal van de Nederlandse wereldkampioen Max Verstappen, werd uitgejouwd. Dit weekend is de sfeer een stuk gemoedelijker. Misschien komt het door de nieuwe campagne die de Formule 1 zaterdag lanceerde tegen wangedrag van fans, maar in ieder geval genieten de aanwezigen rond het circuit probleemloos van het zomerweer. Grote tenten gevuld met barren en picknicktafels geven de fanzones een aanblik die doet denken aan Oktoberfest. Soms hoor je de Nederlanders wel, bijvoorbeeld als een aantal beschonken fans in Red Bull-polo’s – sixpack Heineken onder de arm – iets als „Boeren, Boeren” naar hun vrienden scanderen. Als zondag de race van start gaat, is het weer Hongarije onder en Hongarije boven. De nationale driekleur is overal. Een grote vlag ligt op het asfalt als het volkslied klinkt, begeleid door een vleugel die daarvoor speciaal het circuit op is gereden.  Naar schatting meer dan 230.000 fans – een recordaantal – zijn daarna getuige van een een spectaculaire race. Verstappen begint na motorproblemen tijdens de kwalificatie op plek tien, maar eindigt door slimme pitstops, goede bandenkeuzes en knappe inhaalacties uiteindelijk als eerste. Verstappen houdt de Brit Lewis Hamilton achter zich en vergroot zijn voorsprong in de strijd om de wereldtitel met Charles Leclerc tot tachtig punten. De Nederlander krijgt onder luid gejuich de winnaarstrofee op het podium boven de pitstraat uitgerekt door de Hongaarse minister van Buitenlandse zaken en Handel. Diens ambtgenoot, minister László Palkovics van innovatie en technologie, heeft dan al tegen Hongaarse media gezegd dat het zo goed al zeker is dat het contract tussen de Formule 1 en de Hungaroring met tien jaar verlengd zal worden, tot 2037. „Het moge duidelijk zijn dat Hongarije graag de Formule 1 hier houdt. De overheid heeft de afgelopen jaar niet voor niks veel geïnvesteerd in infrastructuur rond het circuit”, zegt Palkovics. Voorwaarde is wel dat de organisatie alle faciliteiten rond de Hungaroring voor vele tientallen miljoenen renoveert. Voor de Hongaarse autoriteiten lijkt dat geen probleem te zijn: het kostbare racefeest dat de Formule 1 biedt, is in hun ogen de investering nog altijd waard.||https://www.nrc.nl//nieuws/2022/08/01/regering-investeert-vol-vertrouwen-in-hongaars-racefeest-a4137850
2022-08-01||Column | Van rechts kwamen drie fietsers op e-bikes en ik dacht dat ik voor hen langs kon. Dat was niet zo||Achteraf kwam het misschien wel allemaal door mij, door het deel van mijn hersenen dat in nanoseconden afstand en snelheid tegen elkaar afweegt en beslist of ik  kan doorrijden of moet stoppen. Dat heeft zich nog niet helemaal   aangepast aan de nieuwe werkelijkheid. Ik fietste op de Jozef Israëlslaan in Den Haag, op mijn zwarte Batavus   zonder e-motor, en nam bij het rosarium op het Jozef Israëlsplein de bocht naar links. Van rechts kwamen drie fietsers en ik dacht dat ik  voor hen langs kon. Dat was niet zo. Ze reden op e-bikes. Ze moesten voor me remmen en haalden me daarna   in.  Rommelig was het. Alles was rommelig.  Ik zag dat ze helmen op hadden. Ik zag een kind achterop, ook met een helm op. Het waren geen oude mensen. Dertigers of veertigers. Ik fietste achter hen aan en zo kwamen we bij de kruising met de Wassenaarseweg, tweehonderd meter verderop. Daar reed  een meisje van een jaar of elf op een step. Een e-step? Weet ik niet. Wat ik zag was dat ze opeens begon te slingeren. De fietsers op hun e-bike zaten vlak achter haar en moesten nu vol in de remmen. Een van hen verloor zijn  evenwicht, botste zijwaarts tegen de fietser naast hem   aan en in een mum van tijd lagen ze alle drie op straat. De vrouw die als eerste was gevallen gilde van de pijn en greep naar haar schouder. Het kind dat achterop had gezeten begon te huilen. Van alle kanten kwamen mensen aanrennen en wat deed het meisje op de step? Ze spóót weg. „Hé!”, riep ik. „Kom terug.” Ik had het ongeluk net kunnen ontwijken door de stoep op te vliegen. Nu fietste ik achter haar  aan. „Kijk wat je hebt gedaan!” O, lieve mensen, daar heb ik nog steeds zo’n spijt van. Dat meisje hád het niet gedaan. Het wás niet haar schuld.  Ze  kwam terug en keek  naar de vrouw die op straat lag. Het gillen was gestopt, maar het kind dat achterop had gezeten  bleef huilen. Het meisje sloeg haar hand voor haar mond en begon doelloos heen en weer te lopen, de ogen groot van paniek. Wat kon  ze doen? Wat kon ik doen? Een van de mensen die waren komen aanrennen  maakte zich los van de groep en sloeg haar arm om haar heen. „Stil maar. Stil nou maar.” In het Engels. Het meisje sprak Engels. In de verte klonk de sirene van een ambulance. Toen ik later doorfietste dacht ik aan Cumhur Öner, orthopedisch chirurg en hoogleraar in het UMC Utrecht. Zes jaar geleden interviewde ik hem en hij vertelde me dat zijn vak voortdurend veranderde doordat de wereld voortdurend verandert. Hij  zag meer verstijfde ruggen door diabetes, zwaarlijvigheid en te weinig beweging. Hij zag meer  gebroken botten door een val met een elektrische fiets. Dat laatste schreef ik niet op, want ik dacht toen dat het onbelangrijk was. Hoeveel mensen reden er nou op een elektrische fiets? Ja, achteraf was dat natuurlijk nieuws.                 ||https://www.nrc.nl//nieuws/2022/08/01/een-ongeluk-met-drie-e-bikes-en-een-step-a4137855
2022-08-01||De smartphone die het bewijs opnam||Geweld? Geen van de vijf mannen heeft klappen gegeven, verwondingen gezien, bedreigingen of kreten van Mohamed gehoord. Een onvrijwillige bitcoin-transfer met een laptop? Salih ontkent Mohamed zijn wachtwoord afhandig te hebben gemaakt. In ieder geval maakte Salih zelf géén geld over.  Ook is onbekend naar wie de 175 Binance coins ter waarde van 50.000 euro zijn overgemaakt. En waren die bitcoins  wel van Mohamed? Salih en Imran zitten negen maanden in hechtenis, zonder reden, menen ze. De officier zal achttien en vijftien maanden cel eisen, deels voorwaardelijk, met twee jaar proeftijd. Dat Salih geweld pleegde is net wat waarschijnlijker, op basis van dna-bewijs.   Volgens het duo was het vorig jaar augustus een normaal nachtje „chillen en brainstormen op kantoor” geweest. Salih en Mohamed  probeerden daar samen een cryptohandel in bitcoins op te zetten. Het enige bijzondere die avond was dat Salih ontslag wilde nemen omdat hij vond dat Mohamed hun klanten bedroog. Dat las hij in boze internet-posts. Een „normale civiele kwestie over ontslag”, zegt Salih, die „niet meer aan de strafbare feiten” van Mohamed mee wilde doen. Meer dan „een woordenwisseling” was het niet. Hij heeft niet aan het geld gezeten, bezweert hij.  Dat kapitaal was van zo’n twintig vrienden en familieleden van Mohamed, bedoeld als investering in een nieuwe cryptomunt. Maar dat wilde niet zo van de grond komen. Salih „deed marketingwerkzaamheden”, vertelt hij de rechter. En hij was medehuurder van het kantoor. Imran blijkt de broer van Mohamed. Er hangt spanning in de zaal – dit is  ook een familiekwestie. Mohamed zit zich twee rijen achter Imran te verbijten over wat z’n „bloedeigen broer” en z’n „beste vriend” hem aandeden.  De twee verdachten denken op hun beurt dat Mohamed een valse aangifte deed om zo een „sterk verhaal” aan zijn teleurgestelde investeerders te kunnen vertellen. Mohamed zat „op glad ijs”, zegt Imran. Dat Mohamed vandaag behalve 10.000 euro smartengeld ook de 50.000 in Binance coins retour eist, sterkt ze in hun vermoeden. Ook hun advocaat gaat er hard in. De zaak rust volledig op de verklaring van Mohamed, iemand die „sluw en meedogenloos” is, zich bezighoudt met het „fabriceren” van bewijs en het manipuleren van getuigen. Mohamed heeft dan de zaal verlaten. Hij lijdt volgens zijn advocaat aan PTSS en kan de zitting maar net aan.  De officier staat intussen vierkant achter Mohameds verhaal. Als de rechtbank Salih en Imran veroordeelt kunnen ook de twee neefjes van Salih en een andere vriend een dagvaarding verwachten. Hun vervolging is nu nog geschorst „wegens zittingskrapte”. Ze zouden met z’n vijven Mohamed op kantoor hebben geslagen, geschopt, vastgebonden, bedreigd, de mond hebben afgeplakt, een vuurwapen hebben getoond en hem toegevoegd dat ze „anders op de Koerdische en Talibanmanier” botten zouden breken en nagels uit tenen zouden trekken.  De officier erkent dat de enige bron hiervoor Mohamed zelf is. Er zijn wel beveiligingsbeelden van aankomst en vertrek van alle zes personen – daarop lijkt Mohamed ongeschonden, ook bij vertrek. Maar zodra Mohamed door Imran bij een vriend is afgezet, belt hij de politie om een roofoverval te melden. Bij de dokter blijkt hij inderdaad kneuzingen, blauwe plekken en striemen te hebben. Maar dat, zo verklaart Imran, komt door een ‘stevige vechtpartij’, twee dagen eerder. De broers knokken vaker, zo blijkt, wat Mohamed ook erkent.  Het sterkste bewijs van de officier is een audio-opname. Mohameds telefoon blijkt automatisch audio op te nemen als er wordt gebeld. Dat gebeurde ook in de periode dat hij op kantoor slachtoffer zegt te zijn geworden. „Ik heb ’m geslagen”, is daarop te horen. En: „Dat is nog niks. Als ik straks met ’m verderga, dan moet jij weg.” Tegen Mohamed zou zijn gezegd „Honderd doezoe [‘duizend’ in straattaal] moet je me geven”. Waarop diens antwoord was „maar dat is al m’n geld”.  Een belastende opname dus, hoewel het geluid te slecht is om forensisch stemvergelijkend onderzoek te doen. De officier schrijft de stemmen toe aan Salih, Imran en Mohamed op basis van de inhoud en het gelogde tijdstip van de opname. Imran reageert paniekerig: „Honderd miljoen procent ben ik dat niet!”, zegt hij. Salih is afgemeten: „Ik kan mij absoluut niet vinden in die woorden.”   Twee weken later oordeelt de rechtbank dat de verklaringen van Mohamed consistent zijn en de audio-opnamen geloofwaardig. Salih moet de geëiste straf van achttien maanden, waarvan zes voorwaardelijk, uitzitten. Ook Imran wordt veroordeeld, tot vijftien maanden, waarvan vijf voorwaardelijk. Samen moeten ze het overgemaakte bedrag van 50.000 euro terugbetalen. Van de geëiste tien mille voor immateriële schade wijst de rechtbank 5.000 euro toe. Dat de verdachten geen verantwoordelijkheid namen voor hun handelen rekent de rechtbank ze zwaar aan.  Rechters: mr. P. Burgers, mr. M.P.M. Loos, mr. L. Mundt Officier van Justitie: mr. C.M. Offers Advocaat Salih: mr. R. Poyraz  Advocaat Imran: mr. J.Y. Taekema 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/08/01/de-smartphone-die-het-bewijs-opnam-a4137843
2022-08-01||Opinie | Flat||Een vriendin is een dagje weg en ik laat de hond uit. Voor de hoofdingang heb ik daarom een sleutel gekregen. Maar een meneer voor mij opent de elektrische schuifdeur al en ik kan zo achter hem aan lopen. Hij vraagt mij terwijl we de lift in stappen of ik er woon. Ik leg hem de situatie uit. Zijn antwoord: „Oké. Maar ik vraag het altijd, want mensen lopen achter je aan en springen dan van de flat af.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/01/flat-a4137838
2022-08-01||Column | Nieuw klimaatregime is niet vanzelfsprekend||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 Inmiddels hebben ook de bovenburen de deur achter zich dicht getrokken. Het schooltje aan de overkant is al weken gesloten. Tijdens de avondwandeling licht een sporadisch raam in de straat nog op. Het vijftig-meter-buitenbad aan de rand van de stad heb ik voor mezelf.  Mijn vrienden zoeken, als het even kan, de zon op. Ik begrijp dat wel. De wisselvalligheid van de Nederlandse zomer kan nu eenmaal schreeuwen om de kobaltblauwe luchten van de Zuid-Franse Drôme. Tegelijk zag ik de berichten over bosbranden en verzengende hittegolven. Ook in Nederland werden temperaturen boven de 37 graden  aangetikt.  „Gewoon lekker van genieten”, merkte een trollende grapjas op Twitter op. „Dit is de koelste zomer van de rest van je leven”, zag ik elders op een bord van een jonge klimaatactivist. We zullen zien, maar de staatjes en grafieken liegen er niet om.  Toen ik in 2004 in Parijs ging wonen kwam het niet bij me op een airconditioning te installeren. Maar de laatste jaren werd dat een steeds serieuzer overweging. Hittegolven werden frequenter en duurden langer. Het protocol van ramen dicht en een anderhalveliterfles bevroren water voor een ventilator was niet langer toereikend. Het was niet de belangrijkste reden om terug naar Nederland te gaan, maar het telde wel. Zo bezien ben ik een klimaatvluchteling, terug gevlucht naar eigen land. De temperatuur in de Franse hoofdstad steeg sinds het begin van de industrialisering 2,5 graad; de helft daarvan gebeurde de afgelopen dertig jaar. Inmiddels heeft de gemeenteraad unaniem ingestemd met een evaluatie getiteld ‘Parijs op 50 graden’. Ik moest even met mijn ogen knipperen toen ik het las. „Dit is geen profetie, een intuïtie of een hypothese”, waarschuwde Alexandre Florentin, het gemeenteraadslid van De Groenen dat is belast met de leiding van het project, in Le Monde. „We bevinden ons in een nieuw klimaatregime, waarin mensen al te lijden hebben, en dat erger zal worden.” Idee is om asfalt weg te slopen, massaal bomen te planten, en het grotendeels betonnen sociale woningpark te renoveren.  Klimaatpolitiek. In de stad Parijs is er unanimiteit, zowel over de ernst van de situatie als over de te nemen maatregelen. Op nationaal niveau kan dat heel anders gaan. Neem de Verenigde Staten, waar één man, de in naam Democratische senator Joe Manchin van de qua inwonertal onbeduidende staat West-Virginia, dwars voor de ambitieuze klimaatplannen van president Biden is gaan liggen.  De plannen voorzien in een  forse reductie van fossiele brandstoffen, waarmee de doelen van het Klimaatakkoord van Parijs ineens weer in zicht komen. Belangrijk verder ook, omdat het de Amerikanen in een voortrekkersrol zou plaatsen op het gebied van CO2-reductie. Je kunt niet opkomende economieën in de Global South de les lezen over klimaatverandering als je amper wat doet om je eigen troep op te ruimen.  De Republikeinen zijn en bloc tegen, en wijzen op de stijgende inflatie. Het is een drogredenering in de trant van het eerdere ‘het einde van de maand versus het einde van de wereld’ – populair ten tijde van de Gele Hesjes.  Toch zat Biden hopeloos klem, want in de Senaat hebben de Democraten iedere stem nodig. Het progressieve kamp was bitter; klimaatactivisten fatalistisch. Niet ten onrechte: met tussentijdse verkiezingen in het najaar waarbij de Democraten hun meerderheid dreigen te verliezen was dit misschien wel de allerlaatste kans. Maar nu is Manchin alsnog om. Hem zijn vergaande toezeggingen gedaan, onder andere over de aanleg van een gaspijplijn in zijn thuisstaat. Een staaltje van ouderwetse, modderige politiek.  Halen we nu opgelucht adem? Ja en nee. Ja, want Bidens plannen zijn echt een stap voorwaarts; nee, want de wetenschap dat het om één stem kan hangen is meer dan angstaanjagend.  ||https://www.nrc.nl//nieuws/2022/08/01/nieuw-klimaatregime-is-niet-vanzelfsprekend-a4137829
2022-08-01||Column | Bidens  vergeefse gang naar het Arabische  Canossa||Ik kan het toch niet laten nog even terug te komen op het volgens mij tamelijk desastreuze bezoek  van president Biden aan Saoedi-Arabië en zijn bijeenkomst met  een selectie Arabische leiders in Jeddah, half juli. Het gaat me niet eens om de handboks met de Saoedische kroonprins. Ja, Biden had gezegd Saoedi-Arabië wegens de moord op de Saoedische journalist Khashoggi in een paria te zullen veranderen. Maar dat was   campagnetaal, en u weet, mooie beloften in verkiezingstijd  moeten niet zo letterlijk worden genomen. En tussen twee cynische haakjes,  er blijven weinig gesprekspartners en wapenklanten over als mensenrechtenschenders niet meer mogen. Het gezelschap in Jeddah  – de leiders van de zes Arabische Golfstaten plus Jordanië, Irak en Egypte – omvatte alleen grote en kleine schenders. Onze eigen koningin heeft in het post-Khashoggi tijdperk toch ook met de kroonprins zitten praten? Osaka juni 2019, als  u het nog even wilt terugzoeken. Nee, het viel me op dat Biden geen enkele steun wist te genereren  voor het westerse pro-Oekraïne, anti-Rusland kamp, althans niet dat ik die bespeurde.  Omdat Amerikaanse presidenten    door de jaren heen hun belangstelling voor het gebied leken te verliezen,  hebben veel  van hun Midden-Oosterse bondgenoten hun buitenland verbreed en lucratieve  relaties aangeknoopt met Rusland,  China en   Israël ook.  Biden kwam bezweren dat Amerika er áltijd zou zijn voor zijn vrienden: „De Verenigde Staten gaan nergens heen.” Maar    zijn  Arabische gesprekspartners  bleven zorgvuldig op de wip zitten tussen Rusland  en Oekraïne, en   sancties tegen Poetin c.s. bleven in de kast (wat trouwens ook geldt voor Bidens aller-allerbeste vriend, Israël). Ze gaan evenmin heel veel meer olie produceren, zoals Biden   graag wilde.  Voor alle zekerheid belde Poetin na het Jeddahgebeuren met de Saoedische kroonprins waarbij ze volgens de Arab News de wereld doornamen evenals „de inspanningen om veiligheid en stabiliteit te bereiken”.   Wat ik het treffendst vond,  was  dat de Emiraten precies toen  Biden  probeerde een soort militair verbond tegen Iran rond te krijgen,  rondbazuinden te overwegen hun ambassadeur naar Teheran terug te sturen.  „De-escalatie moet het sleutelwoord zijn”, zei Anwar Gargash, tegenwoordig adviseur van de Emiraatse president en een oude rot in de buitenlandse politiek. Ik bedoel, het was geen vergissing. Het is wel begrijpelijk:  stel dat Amerika en/of Israël zouden gaan vechten   met Iran – Biden zei in Israël dat hij als   laatste optie   geweld zou gebruiken om een Iraanse kernbom te voorkomen –  dan liggen de Emiraten aan het front. Wat gezien het  Iraanse raket- en dronespotentieel een zeer onprettige plaats is.  De Emiraten  haalden in 2016 hun ambassadeur uit Teheran weg uit sympathie voor Saoedi-Arabië, dat met Iran brak na de bestorming van de Saoedische ambassade. In 2017  signaleerde  de Saoedische kroonprins Hitler in Teheran. Maar vorige week  meldde bemiddelaar Irak  dat   besloten onderhandelingen  tussen Iraanse en Saoedische veiligheidsdiensten dusdanig zijn gevorderd dat nu de respectieve buitenlandministers in Bagdad zullen bijeenkomen. Dus tussen die twee gaat het ook al goed.  Ik hoor u zeggen: dat moeten we allemaal nog maar zien, en daar heeft u volkomen gelijk in.  Iran práát  wel over toenadering tot zijn Arabische overburen aan de Golf, maar neemt geen afstand van zijn gevreesde proxies in Libanon, Irak en Jemen of zijn alliantie met Syriës Assad. Maar Biden is duidelijk  niks opgeschoten met zijn gang naar Canossa. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/08/01/bidens-vergeefse-gang-naar-het-arabische-canossa-a4137828
2022-08-01||Ordina is meer dan een ‘soort uitzendbureau’||AEX? Min 10 procent. Midkap? Min 12 procent. Smallkap? Min 7 procent. Wie kijkt naar de beurstrends sinds begin dit jaar ziet neerwaartse bewegingen. Maar niet bij IT-dienstverlener Ordina (Smallkap). Die laat juist een tegengestelde beweging zien: in de afgelopen zeven maanden steeg het aandeel  ruim 18 procent in waarde.  Ordina – de naam is een afgeleide van het Franse woord voor computer: ordinateur – begon in 1973 als Nederlands bedrijf en is actief in de Benelux. In de sectoren financiële dienstverlening, overheid en industrie helpt het klanten met hun ‘digitale transformatie’: het bedenken, bouwen en beheren van IT-systemen. Zelf maakte Ordina afgelopen jaren ook een transformatie door. Was het vroeger een „soort uitzendbureau” voor IT’ers, inmiddels is Ordina op weg een „hoogwaardig consultancybedrijf” te worden, zegt analist Henk Veerman van Kempen & Co. In plaats van alleen individuele IT’ers te detacheren, verhuurt Ordina nu ook ‘high performance teams’ aan klanten. Dat zijn kleine teams bestaand uit specialisten met verschillende expertises. Het komt erop neer dat de dienstverlening in zulke teams verder gaat dan alleen de techniek. Ook bijvoorbeeld digitale strategie, coaching en bescherming tegen internetcriminaliteit zijn nu onderdeel van de service.  „Die transformatie begon in 2021 vruchten af te werpen”, zegt Veerman. „En ook de cijfers over het eerste kwartaal van dit jaar waren boven verwachting goed.” Ordina boekte in de eerste maanden een omzetgroei van ruim 10 procent ten opzichte van het jaar ervoor. Volgens Veerman beginnen beleggers deze positieve ontwikkelingen en de potentie van Ordina inmiddels te zien.  Bovendien bleek Ordina tijdens de coronacrisis heel stabiel, zegt Daan Arends, analist bij Kepler Cheuvreux. De detacheringsmarkt is over het algemeen heel cyclisch, maar de IT-dienstverleningssector is volgens hem juist bestendig gebleken. Ook over de huidige dreiging van een nieuwe economische crisis maakt Arends zich daarom geen grote zorgen: „IT is een core competence geworden voor overheden, banken en bedrijven, die afdeling stuur je niet naar huis als het even slechter gaat.” Organische groei, aangevuld met acquisities: zo formuleert het management de strategie van Ordina voor de komende jaren. Maar:  „De krapte op de arbeidsmarkt is op dit moment de meest beklemmende factor voor organische groei”, zegt Arends. Zelf erkent het bedrijf dat ook. Zeker in combinatie met de fors stijgende inflatie kan de  krapte het  spannend maken die organische groei voor elkaar te krijgen; oplopende loonkosten zijn onvermijdelijk. De vraag is of Ordina alle kosten zal kunnen blijven doorberekenen aan de klanten.  En met overnames wil het nog niet zo vlotten, lijkt het. In 2021 nam Ordina één bedrijf over: het Barneveldse IT-adviesbureau IFS Probity. Aan gebrek aan kapitaal ligt het niet:  het bedrijf heeft inmiddels netto  43 miljoen euro op de balans staan. Tijdens de laatste earnings calls met het management  kwamen hierover herhaaldelijk vragen van analisten en aandeelhouders. Het management zegt qua kaspositie „conservatief” en „prudent” te willen zijn, omdat het bedrijf te maken heeft met hoge vaste kosten. Op de overnamemarkt is Ordina volgens de top „kieskeurig”.  Om de aandeelhouders  tegemoet te komen, keerde Ordina dit jaar een dividend uit van zo’n 16 cent per aandeel. Daarnaast trok het 15 miljoen euro uit voor de inkoop van eigen aandelen – inmiddels is dat inkoopprogramma bijna afgerond.  Maar de boodschap van aandeelhouders aan het bestuur van Ordina is duidelijk: wordt het niet eens tijd om  wat te gaan doen met al dat geld?||https://www.nrc.nl//nieuws/2022/08/01/ordina-is-meer-dan-een-soort-uitzendbureau-a4137823
2022-08-01||Temperamentvol||De afgelopen weken zijn we in het land gebleven met de kookboeken, maar deze week gaan we op reis. Eindelijk weer. Zonder urenlange wachtrijen op Schiphol, zonder overvolle koffers en vliegtuigen, vervelende reisgenoten, ergernis en douanecontroles, maar gewoon vanuit onze huizen met een kookboek in de hand, een aanrecht vol geurige ingrediënten en genoeg goede zin om lekkere uren door te brengen in de keuken. Zuid-Korea is onze bestemming, of liever Klein Korea, ‘Meer dan 70 iconische recepten’ van de Australische Billy Law. Law werd in Maleisïe geboren, brak door met zijn foodblog A table for two waarin hij restaurants recenseerde en werd bekend met zijn kookboeken en de Australische MasterChef.  Ik ging er eigenlijk voetstoots van uit dat Law van Koreaanse origine zou zijn tot ik het voorwoord las waarin hij zijn allereerste Koreaanse maaltijd beschrijft in een Koreaans barbecue-restaurant vol met hete vuren en veel verschillende bijgerechten –  iets waar de Koreaanse keuken om bekend staat. Mijn eerste Koreaanse maaltijd was jaren geleden in een klein restaurantje in Parijs. Daarna kreeg ik een liefdevolle, nadere introductie van goede vrienden die het land, zijn mensen, cultuur én keuken uitstekend kennen. Ik was op slag fan en het maakte mijn nieuwsgierigheid naar het land alleen maar groter. Onze goede vriend, gespecialiseerd in het land, noemt Koreanen ‘de Italianen van Azië’ en dat, in combinatie met de keuken, maakt dat ik al heel lang naar het land wil. Liefst in zijn gezelschap voor de beste tips en restaurants. Mijn nicht is er overigens geweest en tussen het verkennen van het land en het maken van foto’s van al het heerlijks dat ze at door, kwam ze door een orkaan vast te zitten op een eiland. Dat zijn de betere avonturen.  Veel van het land komen we in dit boek niet tegen, begrijpelijk, want Law komt er zelf niet vandaan. Alles draait in Klein Korea om de gerechten die je ook zou kunnen vinden in Koreaanse wijken in wereldsteden waar authentieke recepten integreren met lokale invloeden en soms iets nieuws opleveren en soms hetzelfde blijven. Denk aan vlees, zeevruchten, KFC (Korean Fried Chicken), bijgerechten (banchan), kimchi en veel pit geserveerd in kleine kommen voor temperamentvolle feestmaaltijden. Billy Law Klein Korea Good Cook 224 blz. € 22,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/01/thuiskok-temperamentvol-a4137814
2022-08-01||In het midden||Horizontaal: 1.  Zoetigheid 5.  Hoofdstad van Tibet 9. Je suis, tu __, Shorts-hit 10.  Teken dat het gezien is 12.  Matig? 14.  David van de Talking Heads 16.  Moderne praatjes 17.  Past na Maas of kurk 21.  __ Markus, schilderes 22.  Past voor employé of kluiver 23.  Cara 25.  Vogels  26.  Zit je liever niet op 27. Il __ pastore, Mozart-opera 28.  Naar het strand, bijvoorbeeld  29.  Ligt om te beginnen in de keukenla  Verticaal: 1.  Wordt Sinterklaas ten onrechte voor gehouden 2.  Duitse Tweede Kamergebouw 3.  Meijer die met Jenny en Connie was  4.  Past voor bord of ader 5.  Onevenwichtige  6.  Barry van de Golden Earring 7.  Doet een huurmoordenaar met beide partijen 8.  Vlasov of Loekasjenko 11.  __ het ware 13.  Veronderstelling 15.  ‘Ik bid __ veur brune bonen!’ (Bartje) 18.  Restgewicht van wachters  19.  Denkvermogen 20.  Past bij goud en wierook 22.  Dierenziekte 24.  Tussen lt.-kol. en kapt.  Oplossing puzzel 29 juli. Horizontaal: 1. RAJIV 5. SHABBY 10. ENORME 12. MALI 13. USUAL 15. ERDOGAN 17. ING 18. SOIR 23. RIEK 24. EGO 25. IKEBANA 27. RITEN 29. META 30. IRAAKS 31. FRANKS 32. METER Verticaal: 1. REUÏG 2. JEUGD 3. INA 4. VOLUMIA 5. SERO 6. AMORF 7. BAG 8. BLAMAGE 9. YIN 11. MESTKAR 14. SNEAKER 16. DIAGRAM 19. URBAN 20. PENIS 21. VETST 22. LONER 25. IMF 26. ETA 28. IKE In het midden: GEDUMPT AFVAL ||https://www.nrc.nl//nieuws/2022/08/01/in-het-midden-a4137810
2022-08-01||Sudoku van maandag 1 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/01/sudoku-a4137807
2022-08-01||‘De term secretaresse wordt te veel gebruikt’||‘Ben jij de perfecte powervrouw? Die tekst zag ik een keer in een vacature staan voor mijn vakgebied. Het was geen uitzondering. De vacatures zijn vaak in de zij-vorm geschreven en op het beeldmateriaal staan bijna altijd vrouwen. Veel te vaak wordt nog de term ‘secretaresse’ gebruikt, terwijl er prima alternatieven zijn: directieassistent bijvoorbeeld. „Ik werk als directieassistent bij Phion, het orkest van Gelderland en Overijssel. Ik doe aan agendabeheer, organiseer medewerkersbijeenkomsten, regel externe zalen, stuur bloemen als iemand ziek is, zorg voor relatiegeschenken, ben binnenkort stagebegeleider en doe nog veel meer. Kortom: mijn werk is veelzijdig. Ik ben assistent voor het hele managementteam, dat uit vijf mensen bestaat. Eerder heb ik jaren voor de overheid gewerkt. „In 2022-2023 mag ik de titel ‘ambassadeur van het secretariële vakgebied’ dragen. In die functie heb ik mezelf twee doelen gesteld: het vak aantrekkelijker maken voor mannen, en mensen met een vmbo-opleiding laten weten dat je er ook komt. Je moet misschien harder werken om je droombaan te kunnen realiseren, maar dan is het alleen maar geweldig als je het met minder diploma’s of certificaten redt. Er wordt te negatief gesproken over vmbo-leerlingen. Ik vind dat onterecht. Ik had destijds ook niet het niveau om een opleiding bij Schoevers [een bekende secretaresseschool] te doen, maar ben toch gekomen waar ik nu ben. Die boodschap probeer ik jongeren mee te geven: gebruik je netwerk en zorg dat je verder komt.” ‘Ik kan goed rondkomen van mijn salaris. Het is fijn om je vaste lasten te kunnen betalen, zeker in deze tijd. Vanochtend moest ik in de supermarkt 110 euro afrekenen. Nou, dat zag ik niet liggen in mijn mandje. Ik probeer er op te letten: ik maak mijn boodschappenlijstje vanuit het reclameblaadje en ga naar verschillende supermarkten. Gelukkig heb ik geen dure smaak: als ik in dure kleren of schoenen loop, ben ik alleen maar bang dat het kapot gaat of vies wordt. „Ik weet ook hoe het is om met minder rond te moeten komen. Ik heb in het verleden negen maanden in de WW gezeten, dat was verschrikkelijk. Ik heb toen flink moeten bezuinigen: niet meer naar het theater, niet uit eten, niet met de trein. Mijn sociale leven werd er minder van, de muren kwamen op me af. Gelukkig had mijn partner toen wel een baan.  „Toen mijn partner en ik vorig jaar de zoektocht begonnen naar een nieuwe woning, besloten we niet te overbieden. Bij de derde poging was het raak; we kregen het huis onder de vraagprijs. Ik probeer nu wat geld te sparen voor opknapwerk of als er iets aan het huis kapotgaat. Dat gaat niet elke maand even goed. Dan komen er bijvoorbeeld mensen bij ons barbecuen en pak ik groot uit, of geven we iets te veel uit aan de bioscoop of het theater. Ik word vooral gelukkig van geld uitgeven aan sociale dingen.” Netto-inkomen: 2.700 euro Vaste lasten: wonen (hypotheek, g/w/l, reserve onverwachte kosten) 1.500 euro; boodschappen 200 euro; zorgverzekering 151 euro; uitvaartverzekering 4,13 euro; telefoon 36 euro; kapper 22,50 euro (eens per twee maanden 45 euro); honden (voer, opvang, overig) 170 euro  Sparen: wat over is Laatste grote aankoop: kleding voor nieuwe baan 300 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/31/de-term-secretaresse-wordt-te-veel-gebruikt-a4137824
2022-08-01||Advocaten namen vaak cash aan tegen eigen tuchtregels||Nederlandse strafrechtadvocaten hebben de eigen tuchtregels rondom het accepteren van cash geld veelvuldig overtreden. Contante betaling werd op grote schaal geaccepteerd, zonder dat er sprake was van uitzonderlijke omstandigheden die daarvoor vereist zijn. Daarnaast lieten advocaten in een groot aantal gevallen na over contante betalingen boven de 5.000 euro te overleggen met de lokale deken, terwijl dit wel zou moeten.  Daardoor bestaat het risico dat advocaten zich schuldig hebben gemaakt aan schuldwitwassen of schuldheling. Dat blijkt uit een onderzoek van de lokale dekens, die toezicht houden op de advocatuur, onder 45 strafrechtkantoren door heel Nederland, waarvan de conclusies gedeeld zijn met NRC, en deze maandag  worden  bekendgemaakt.  In het onderzoek, uitgevoerd door de unit Financieel Toezicht Advocatuur in opdracht van de dekens, werd de financiële administratie van de jaren 2018 tot 2020 van 45 strafrechtkantoren bekeken. Vooral in 2018 en 2019 werden de tuchtregels massaal geschonden, in 2020 nam het aantal cash betalingen sterk af, volgens de dekens mede door het aankondigen van het onderzoek en de discussie die daardoor binnen de beroepsgroep op gang kwam: het ging rondzingen dat de onderzoekers voor de deur zouden kunnen staan.   „Het is ernstig en niet goed dat de regels in deze mate niet zijn gevolgd”, zegt de Amsterdamse deken Evert-Jan Henrichs, namens het dekenberaad, het overlegorgaan van alle lokale dekens. „We hebben moeten constateren dat er een cultuur is ontstaan waarin  onvoldoende is gelet op de regels rondom contante betalingen. En als toezicht op de advocatuur hadden wij daar als dekens misschien ook wel eerder tegen moeten optreden.”  Strafrechtadvocaten mogen alleen cash aannemen als beslag is gelegd op de bankrekening van cliënten of zij geen bankrekening (meer) hebben.  Maar, zo bleek uit het onderzoek, advocaten gaven voor het accepteren van contante betalingen vaak hele andere redenen op. Dat familieleden van een klant een inzamelingsactie hebben gehouden om de advocaat te betalen, bijvoorbeeld. Of dat een advocaat stelt dat de cliënt werkt in een omgeving waar contant  geld de norm is, zoals de autohandel of de horeca.  „Dat zijn geen argumenten om cash geld aan te nemen”, zegt Henrichs. „De regels zijn wat dat betreft glashelder. Maar advocaten zijn de regels uit het oog verloren, ze hebben ze te liberaal uitgelegd, alsof cash betalingen onder de 5.000 euro altijd zouden mogen.” Het wordt niet bekendgemaakt hoeveel advocatenkantoren precies in de fout zijn gegaan, het onderzoek wordt vanwege de geheimhoudingsplicht niet gepubliceerd, maar het gaat volgens de dekens om „een royale meerderheid.”  Volgens  deken Henrichs bestaat het risico dat een groot deel van de onderzochte strafrechtadvocaten zich schuldig heeft gemaakt aan schuldwitwassen of schuldheling. Maar, stelt Henrichs, het Openbaar Ministerie hanteert op dit punt voor advocaten een terughoudend opsporings- en vervolgingsbeleid.  En, hoewel het overtreden van de regels ook tuchtrechtelijk verwijtbaar is, volgen er geen tuchtrechtelijke sancties voor het merendeel van de advocaten die in het onderzoek in de fout gingen, zegt Henrichs. „Dit onderzoek was thematisch en geen ‘opsporingsonderzoek’. Juist omdat de regels in zulke brede zin werden overtreden, maar de advocaten ook in brede zin tot inkeer zijn gekomen. Dat merk ik ook in contacten met advocaten.  Daarom hebben we besloten dat we die zaken  niet voor de tuchtrechter brengen.” Wel zullen de dekens in een paar gevallen „nader onderzoek” doen. Henrichs: „De uitkomst van dit onderzoek en de aandacht voor het onderwerp kun je als waarschuwing zien. Zoals een agent iemand die geen licht op de fiets heeft ook niet altijd een boete hoeft te geven.” Wel zullen de dekens strenger gaan toezien op strikte naleving van de regels rondom contante betalingen.  Onder meer via bestaande toezichtinstrumenten als kantoorbezoeken en onderzoeken op basis van signalen die lokale dekens ontvangen.  Nieuw is dat dit jaar in de jaarlijkse vragenlijst die advocaten moeten invullen, gevraagd wordt hoeveel cash  is aangenomen dat jaar. „Daardoor verwachten we veel beter een vinger aan de pols te kunnen houden. We kunnen kijken in welke gevallen gericht onderzoek moet worden gedaan. En als zou blijken dat advocaten die lijst niet naar waarheid hebben ingevuld, dan zullen we genadeloos zijn. Dan hang je.”    De bevindingen zijn voor de dekens ook reden aan te dringen op wijziging van de regels. Ze willen dat de Nederlandse Orde van Advocaten, de interne regelgever, het maximaal te ontvangen cash bedrag sterk verlaagt, bijvoorbeeld tot maximaal 1.000 euro. Daarnaast zou kunnen worden vastgelegd dat advocaten in vrijwel alle gevallen dat zij cash ontvangen moeten overleggen met de deken. ||https://www.nrc.nl//nieuws/2022/07/31/advocaten-namen-vaak-cash-aan-tegen-eigen-tuchtregels-a4137856
2022-08-01||‘Koopman van de Dood’ komt mogelijk vrij in gevangenenruil van VS met Rusland||In het anonieme schimmenrijk dat de wereldwijde wapenhandel is, heeft zijn naam een bijna mythische status: Viktor Bout. Ook al zit hij sinds tien jaar in een Amerikaanse cel, de AK-47’s en raketwerpers die hij verhandelde zwerven overal rond. Hij spreekt vloeiend Portugees, Perzisch en Esperanto. Hij was de inspiratiebron voor Lord of War, een Hollywoodfilm met Nicolas Cage in de hoofdrol. En als het aan de Verenigde Staten en Rusland ligt,  is hij binnenkort een vrij man op Russische bodem. Die speling van het lot dankt Bout aan twee Amerikanen die juist in Rusland in de cel zitten. Vrijdag vertelde Antony Blinken, de Amerikaanse minister van Buitenlandse Zaken, dat hij over een mogelijke gevangenenruil had gesproken met zijn Russische ambtgenoot Sergei Lavrov. Dat Blinken zich persoonlijk bij Lavrov meldde, moest de ernst van de zaak duidelijk maken: het was het eerste telefoongesprek tussen de twee sinds januari, toen de Russische inval in Oekraïne nog een donkere wolk aan de horizon was. Er is de Amerikaanse regering dan ook veel aan gelegen om te laten zien dat ze alles doet om de twee landgenoten terug te halen, het liefst nog voordat ze een pr-probleem worden voor president Joe Biden en de Democraten bij de tussentijdse verkiezingen in het najaar. Vandaar dat Blinken de afgelopen dagen plots naar buiten trad met details die normaal voor achterkamertjes zijn bestemd. De bekendste van de twee gedetineerde Amerikanen is Brittney Griner, een basketbalspeelster die tweemaal olympisch goud won. Zij werd in februari op de luchthaven van Moskou gearresteerd met cannabisolie op zak. Rusland verdenkt haar van drugssmokkel, een misdrijf waar tien jaar celstraf op staat. De andere gevangene is ex-marinier Paul Whelan, die een celstraf van zestien jaar uitzit na een twijfelachtige veroordeling wegens spionage. Hun strafblad verbleekt naast dat van Bout, die in een zwaarbewaakte gevangenis in Illinois een straf van 25 jaar uitzit nadat de Amerikanen hem in 2008 in een Thais hotel in de val lokten door zich voor te doen als vertegenwoordigers van de Colombiaanse FARC. Op dat moment had Bout er al vijftien jaar in de wapenhandel op zitten, lang genoeg om de bijnaam ‘Koopman van de Dood’ te verdienen. „Zeker, ik heb wapens verhandeld”, vertelde Bout in 2012 nuchter aan  The New Yorker. „Maar dat was af en toe. Driehonderdzestig dagen deed ik normale vrachten. Vijf dagen verscheepte ik wapens, en daar verdiende ik een paar honderdduizend dollar mee.” Als de zzp’ende fietskoerier die slechts een pakketje bij een klant aflevert, zo zet Bout zichzelf het liefste neer. Het Kremlin dringt al sinds 2012 aan op de uitlevering van Bout Dat is wel erg bescheiden, maar er zit een kern van waarheid in. „Bout behoort niet tot ’s werelds grootste wapenhandelaren”, zegt Mark Galeotti, Ruslandkenner en directeur van onderzoeksbureau Mayak Intelligence. „Verre van. Hij was in feite een zakenman die alles wat je maar wilde naar waar je maar wilde kon brengen, ook de meest instabiele regio’s. De wapens waren secundair.” Zijn werkzaamheden  leverden de in Tadzjikistan geboren ex-militair Bout al snel een onovertroffen contactenlijst op, en een bizarre stapel van uiteenlopende klussen en opdrachtgevers. Het ene moment brachten zijn vliegtuigen sardientjes en aardappelen naar Angola, het volgende moment bewapenden ze beide kampen in de burgeroorlog. Voordat hij wapens naar het door genocide verscheurde Rwanda stuurde, transporteerde hij Franse vredestroepen naar het land. De Taliban had hem nodig, de VN net zo goed. Wat Bout als wapenhandelaar écht onderscheidde van de rest, zegt Galeotti, waren zijn hoge Russische connecties. „De meeste van zijn concurrenten verscheepten wapens van het ene conflict naar het volgende. Bout regelde gloednieuw spul voor je, op grote schaal.” Een duidelijk teken, aldus Galeotti, dat hij voor of met de Russische geheime diensten werkte. Rusland en Bout ontkennen elke vorm van samenwerking, maar het Kremlin dringt al sinds zijn veroordeling in 2012 aan op uitlevering. Met Griner en Whelan lijkt het nu de juiste pionnen gevonden te hebben om de druk op Washington op te voeren. Al die inspanningen lijken verder bewijs voor Bouts hechte banden met de Russische staat. Dat betekent overigens niet dat de Russen staan te springen om de nu 55-jarige Bout direct in Oekraïne of elders in de wereld in te zetten. Galeotti: „Zelfs als zijn netwerk en zijn kennis na al die jaren gevangenschap gedateerd zijn, kunnen ze zijn terugkeer vieren als een overwinning. En Moskou kan deze dagen wel een overwinninkje gebruiken.” Correctie (1 augustus 2022): Paul Whelan werd in een eerdere versie van dit verhaal per abuis Patrick Whelan genoemd.||https://www.nrc.nl//nieuws/2022/07/31/mogelijk-ruil-van-koopman-van-de-dood-a4137852
2022-08-01||Egyptische bakkers mogen hun prijzen niet verhogen||Een graancrisis? Daar heeft Egypte volgens bakker Gaber Ahmed (57) helemaal geen last van. Zijn bakkerij ligt aan het begin van een drukke winkelstraat, vlak bij het centrum van Caïro. Een brullende oven die de helft van de bakkerij in beslag neemt, spuwt verse broden uit die Ahmed routineus opvangt en op houten afkoelrekken legt. „Alles is goed hier. We hebben heel veel graan”, zegt hij. Dat laatste is allesbehalve waar. Egypte is de grootste graanimporteur ter wereld. Bijna 80 procent komt uit Oekraïne en Rusland. Egypte produceert zelf ongeveer elf miljoen ton graan per jaar, maar consumeert zeker het dubbele. Dat zijn honderden miljoenen broden per dag. Om het gat door de oorlog in Oekraïne te dichten, importeert Egypte  graan tegen hogere prijzen uit andere landen. Ook worden Egyptische boeren verplicht om 60 procent van hun oogst aan de overheid te verkopen. Doen ze dat niet, dan riskeren ze een boete of zelfs gevangenisstraf. Oplopende prijzen, energie, droogte, de tarweproblematiek; het komt allemaal samen in een bakkerij. In de serie Bij de bakker doet een buitenlandcorrespondent wekelijks verslag van een bakker ergens ter wereld. „Nee, nee, ik zweer het, er is echt geen graancrisis hier”, herhaalt Ahmed. Volgens hem zit het zo: „Vlak nadat de Russische invasie in Oekraïne begon, nam de hoeveelheid graan in Egypte even af, omdat we importeerden uit dat gebied. Maar dat is nu niet meer zo. In Egypte komen we niets tekort. We zijn zelfvoorzienend, want we hebben veel landbouwgrond. Godzijdank.” Een ander gevolg van de oorlog in Oekraïne was dat buitenlandse investeerders in hoog tempo de Egyptische markt verlieten voor kalmere wateren, met een ware exodus van dollars als gevolg. Het Egyptische pond daalde zo’n 15 procent in waarde en de inflatie steeg. Groenten, vlees, kip, vis; alles is duurder geworden. Ook brood, geeft Ahmed toe. Voor de oorlog betaalde hij 265 euro voor een ton meel, nu is dat 423 euro, maar hij zegt zich geen zorgen te maken. „Ik ben bakker, geen slager of zo”, relativeert hij snel. „Mensen blijven toch wel brood kopen. Het is de hoeksteen van de Egyptische keuken.”  Bakker Gaber Ahmed verkoopt zijn brood voor zijn winkel in het Giza district van Caïro.   Foto Jonathan Rashad Ahmed zegt precies wat de Egyptische staat van hem wil horen. Geen problemen, geen kritiek. Een andere bakker iets verderop in de straat, een jongen van in de twintig, is minder voorzichtig. Om die reden wil hij niet met zijn naam in de krant. Er is wel degelijk iets veranderd sinds de oorlog in Oekraïne uitbrak, zegt hij. Om geen verlies te lijden verhoogde hij, net als veel andere bakkers, de prijs van zijn brood van 5 eurocent naar 7 eurocent per stuk. „Het was chaos.”  In maart voerde de overheid een noodmaatregel in om de inflatie tegen te gaan. Bakkers worden gedwongen hun brood tegen vaste prijzen aan te bieden. Een stuk brood van 90 gram moet dus weer voor de originele prijs van 5 eurocent verkocht worden. Het was de eerste keer sinds 1980 dat zo’n besluit werd genomen. Er zijn twee opties, vertelt de jonge bakker. Hij houdt de officiële prijs van 5 eurocent per stuk aan, maar dan maakt hij het brood wel kleiner. Of hij verkoopt zijn brood alsnog voor 7 eurocent (zoals nu). Daarmee riskeert hij wel dat zijn klanten boos weglopen  en dat hij een boete van 528 tot ruim 26.000 euro krijgt als de overheid erachter komt. Wat hij bij zijn klanten vaak ziet, is dat ze per dag een vast bedrag opzij zetten voor brood. Kochten ze eerst tien broden voor 53 eurocent, dan kopen ze er nu nog maar zeven of acht. Ahmeds klanten klagen echter nooit, benadrukt hij nogmaals. „Ze kopen wat ze willen kopen. Willen ze brood voor 5 pond (26 eurocent), dan krijgen ze dat. Willen ze brood voor 10 pond (53 eurocent), dan krijgen ze dat. Alles is mogelijk.” Correctie (1 augustus 2022): In een eerdere versie van het intro bij dit artikel stond dat er „officieel niets aan de hand” zou zijn in Egypte. Dat is niet juist: volgens de officiële lezing is  de situatie wel „onder controle”. Aish baladi is het meest gegeten brood in Egypte. Het lijkt op pita, maar is groter, luchtiger en gemaakt van volkorenmeel.  Het wordt overal bij gegeten. Als ontbijt of lunch met falafel of foul (bonengerecht), of als bijgerecht bij het avondeten. De officiële prijs voor één stuk brood is 5 eurocent. Maar veel Egyptenaren hebben toegang tot gesubsidieerd brood, voor  een twintigste van de prijs. Die subsidie is een grote kostenpost, maar  afschaffen is  geen optie. President Anwar El-Sadat probeerde het in de jaren zeventig, maar moest dat voorstel na hevige  protesten terugdraaien.   ||https://www.nrc.nl//nieuws/2022/07/31/egyptische-bakkers-mogen-hun-prijzen-niet-verhogen-a4137836
2022-08-01||Oorlogsfilms en popliedjes moeten liefde voor Chinese leger aanwakkeren|| Jason Zhang, een zeer bekende Chinese popzanger, steekt zijn warme liefde voor het Chinese Volksbevrijdingsleger niet onder stoelen of banken. Dat leger, met zo’n twee miljoen mensen in actieve dienst, bestaat maandag 95 jaar.  Zhang komt voor die gelegenheid met het lied ‘Mijn warmbloedige aard’. Best opvallend, want Zhang is een coole superster met 82 miljoen volgers op internet. Hij is jongensachtig, hij kan moonwalken als Michael Jackson, hij blondeert zijn haar en zingt soms ook in het Engels.  Maar deze keer zingt hij dat hij zich met zijn jeugdige warmte en enthousiasme graag in de felle, louterende hitte van de strijd wil werpen. Hij wil graag een krijger zijn.  Misschien houdt Zhang inderdaad oprecht veel van het leger, dat kan. Maar als popster in het huidige politieke klimaat in China is het ook best handig om juist nu met zo’n lied te komen. De popcultuur, in de ogen van de overheid vooral verwijfd, individualistisch en materialistisch, komt steeds meer onder vuur te liggen. Liever volgt de jeugd het voorbeeld van mannelijke, stoere en op het belang van de gemeenschap en het land gerichte militairen.  Het kan Zhang beschermen als hij zich openlijk achter het leger stelt. En het leger heeft er ook wat aan: dat bereikt via Zhang een nieuwe groep jongeren die ver van het leger afstaat.  Hoe populair het leger in China op het moment echt is, valt moeilijk te meten. Zichtbaar op televisie, internet en via reclameborden is wel dat de overheid en het leger er steeds meer aan doen om die populariteit te vergroten. Enerzijds om de steun voor mogelijke militaire acties van China zeker te stellen, anderzijds ook om het leger aantrekkelijker te maken als werkgever. Zo is er voor de liefhebbers van militaire mode een video  waarin de uniformen van het Volksbevrijdingsleger door de jaren heen worden getoond. Sterren als Zhang zouden er waarschijnlijk niet dood in gevonden willen worden, maar heldhaftig ziet het er allemaal wel uit.  Het Filmbureau, verantwoordelijk voor welke films er in de bioscopen geprogrammeerd worden, legde in maart vorig jaar de verplichting op om ten minste twee keer per week, en in sommige bioscopen zelfs vijf keer per week, een film te vertonen die gaat over oorlogsvoering en strijd. Dergelijke films lijken opvallend populair: in de officiële Chinese top-tien van films die in de geschiedenis van China het meeste geld in het laatje hebben gebracht, staan wel vier oorlogsfilms.  Zo is er De strijd om het meer van Changjin, deel een en deel twee, waarin moedige Chinese militairen het opnemen tegen de militair veel sterkere Verenigde Staten. De film speelt tijdens de Koreaanse oorlog (1950-1953). Of de films echt zo populair zijn, is niet goed te zeggen. Vaak zitten er opvallend weinig mensen in de zaal bij deze militaire blockbusters, die eindeloos lang draaien. Schoolklassen en partijleden moeten er ook min of meer verplicht heen. De geesten lijken zo rijp gemaakt te worden voor een oorlog die zich, net als de Koreaanse oorlog, mogelijk buiten het vasteland van China zal afspelen. De vijand? Dat is zonder enige twijfel de VS, die in China worden afgeschilderd als dé grote agressor op het wereldtoneel. Zo zijn de VS schuldig aan de oorlog in Oekraïne: zij hebben Poetin immers tot het uiterste getergd, waardoor hij Oekraïne wel móést binnenvallen.  De plek waar zo’n oorlog mogelijk zal beginnen, is Taiwan. Afgelopen vrijdag kwam een legeronderdeel met een kort bericht op sociale media: „Bereid je voor op oorlog”, stond er alleen. Het bericht kreeg volgens de Engelstalige versie van de Chinese tabloid de Global Times meteen veel bijval.  Dat houdt misschien verband met het nieuws dat de Amerikaanse voorzitter van het Huis van Afgevaardigden Nancy Pelosi een dezer dagen Taiwan zou bezoeken – een stop die niet officieel op het programma van haar reis naar Azië staat. China is fel gekant tegen zo’n bezoek. Volgens president Xi Jinping  is het spelen met vuur. Soldaat van het Chinese Volksbevrijdingsleger in Beijing.  Of er dan ook echt genoeg mensen zouden zijn die bereid zijn voor China te sterven, is een ander verhaal. Het leger is een van de meest gesloten organisaties van China en er is weinig bekend over hoe makkelijk het lukt om de juiste mensen te werven. China heeft een beroepsleger van naar schatting zo’n twee miljoen mensen. Mannen van boven de achttien zijn officieel verplicht om zich aan te melden voor militaire dienst, maar ze hoeven in de praktijk niet echt in dienst. Sommige jongeren kiezen ervoor om twee jaar als vrijwilliger in het leger te werken, een deel daarvan stroomt daarna door als onderofficier. Xi Jinping stelde in 2018 dat juist die onderofficieren de „ruggengraat” van het leger vormen, en dat de stabiliteit van die groep heel belangrijk is.  Maar daar ontbreekt nog wel het een en ander aan. Juist onder deze groep zou veel verloop zijn, de motivatie zou zwak zijn en de technische vaardigheden beperkt. Dat meldt de Hongkongse krant de South China Morning Post op basis van Chinese bronnen. Het leger, dat zich snel moderniseert, heeft steeds meer behoefte aan technisch geschoolde jongeren Het zich snel moderniserende leger heeft steeds meer behoefte aan technisch geschoolde jongeren die in staat zijn om met de modernste technologie om te gaan, en die er ook langere tijd willen blijven werken.  Maar dergelijke jongeren zijn lange tijd vooral opgeslokt door techbedrijven als Alibaba en Tencent. Mogelijk komen zij nu weer meer beschikbaar voor het leger, want de jeugdwerkloosheid lag in juni met 19,3 procent zeer hoog. Dat komt mede doordat techbedrijven het momenteel moeilijk hebben en mensen ontslaan. Het leger zet in op hervormingen als een betere beloning, betere huisvesting, meer carrièreperspectief en promotie op basis van kwaliteiten in plaats van het aantal dienstjaren. Ook moet er een betere selectie komen aan de poort.  Het past in een langere ontwikkeling waarbij China af wil van een leger met een groot contingent aan kansarme jongeren. Het leger heeft traditioneel geen geweldige status. Een oud Chinees spreekwoord luidt: „Van goed ijzer maak je geen spijkers, van goede mannen maak je geen soldaten.”  De vele propagandafilmpjes moeten nu laten zien dat een carrière in het leger een aantrekkelijk avontuur is voor sterk gemotiveerd, vooral mannelijk talent dat met de modernste technologie en de nieuwste wapens wil leren werken.||https://www.nrc.nl//nieuws/2022/07/31/oorlogsfilms-en-popliedjes-moeten-liefde-voor-chinese-leger-aanwakkeren-a4137851
2022-08-01||Door e-bussen klaart de vervuilde lucht boven Bogotá op||  Soepel draait buschauffeur Jaime Ortiz aan het stuur van een grote blauwe stadsbus en rijdt hij de Avenida Esperanza in. Zonder het geronk van een dieselmotor en de rook van uitlaatgassen zoeft de bus vrijwel geruisloos langs flats en rijen met zonnepanelen, met in de verte een bergketen. ‘Ecologische duurzaamheid’ staat er op de zijkant van de bus met ernaast  een bliksemschicht als  symbool van elektriciteit. Sinds 2019 rijden  elektrische bussen in Bogotá, de Colombiaanse hoofdstad met zeven miljoen inwoners.  De ingrijpende transitie om het openbaar vervoer in de metropool schoner en milieuvriendelijk te maken gebeurt onder leiding van burgemeester Claudia López Hernández. Het project wordt uitgevoerd door ov-bedrijf TransMilenio, dat ruim twintig jaar geleden een supersnel bussysteem ontwikkelde. Via een aparte rijbaan met eigen stations hoeven de bussen niet meer door het reguliere verkeer te rijden, waardoor passagiers sneller op hun bestemming zijn. Dit zogeheten Bus Rapid Transit (BRT) is inmiddels in meer steden in Latijns-Amerika overgenomen, zoals  in Rio de Janeiro. Dat TransMilenio zich nu richt op groen openbaar vervoer is niet zonder reden: Bogotá is een van de meest vervuilde steden van Latijns-Amerika. De stad heeft een vloot van bijna vijftienhonderd elektrische bussen aangeschaft, waarvan er inmiddels ruim duizend  rondrijden. Ook zijn wijken aangesloten op een kabelbaan, voor elektrisch transport door de lucht. Het aantal fietspaden is uitgebreid, en op zon- en feestdagen is een deel van de stad autovrij: ze is dan uitsluitend voor fietsers, voetgangers en skaters bestemd. Ook wordt een metrolijn aangelegd. De gemeente wil de uitstoot van CO2 in de stad radicaal terugdringen, wat  er uiteindelijk toe moet leiden dat Bogotá in 2040 een zero-emissiezone is. „We zijn trotse pioniers. Dit is de toekomst”, zegt Sofia Zarama Valenzuela, hoofd planning van TransMilenio. Ze staat in de lunchpauze buiten voor het kantoor langs een lawaaiige autoweg en kan zich nauwelijks verstaanbaar te maken. Een ambulance met loeiende sirene raakt verstrikt in een opstopping en probeert door het verkeer te komen. „Dit is onze dagelijkse realiteit”, zegt ze. „Kilometerslange files, veel smog die blijft hangen.” Met de hoeveelheid elektrische bussen die Bogotá nu al heeft aangeschaft en de vooruitzichten op nog meer, staat de stad in een rijtje koplopers als Noorwegen en China. Wereldwijd loopt de transitie naar elektrisch transport nog enorm achter, vooral in grote steden: slechts 16 procent van het stadsvervoer is groen. Investeren in een milieuvriendelijker transport past ook in de verkiezingsbelofte van de volgende president van Colombia en oud-burgemeester van Bogotá, Gustavo Petro. Hij won half juni de verkiezingen en treedt op 7 augustus aan. Petro, een ex-guerrillastrijder, is de eerste linkse president van Colombia en deed in  zijn campagne veel groene beloftes.  Zo wil hij geen nieuwe olieboringen meer toestaan en sneller overschakelen op duurzame energie.  De aanstelling van zijn vicepresident Francia Márquez, een milieuactivist en de eerste zwarte vrouw op die positie, is ook veelzeggend. Er is geen land in Zuid-Amerika waar zoveel milieuactivisten worden vermoord als Colombia: gemiddeld ruim zestig per jaar. In Colombia worden per jaar ruim zestig milieuactivisten vermoord „We hopen dat de nieuwe regering die omslag ook echt maakt en niet alleen in verkiezingstijd beloftes over het milieu en klimaat doet”, zegt Tatiana Céspedes van Greenpeace Colombia. De milieuorganisatie  publiceerde onlangs een onderzoek naar de kwaliteit van de lucht in de hoofdstad. Die is, concludeerden de onderzoekers, zeer slecht. „Er is wel een tijdelijke afname geweest van de luchtvervuiling, tussen 2020 en 2021, maar dat komt vooral door corona en de maandenlange lockdown die we hier toen hadden”, zegt Céspedes. Omdat circa 60 procent van de vervuiling in grote steden als Bogotá veroorzaakt wordt door transport, moeten er volgens haar sneller en vooral ook veel meer bussen worden ingezet. „Er zijn uiteindelijk levens te redden met schone lucht”, zegt ze. De ligging van de hoofdstad (op 2.600 meter hoogte)  is ongunstig: ingekapseld tussen bergen, waardoor smog en vervuiling er blijft hangen. „Een kwartiertje door de lucht met dit prachtige uitzicht is een cadeau, en we zijn sneller thuis dan met de auto of bus”, zegt Diana Lopes terwijl ze zweeft in een cabine van een kabelbaan. De wijk San Cristóbal verbindt diverse buurten met elkaar via een kabelsysteem. „Als we nu niet via de lucht zouden gaan, zouden we rond dit tijdstip wel een uur in de file staan”, zegt ze.  Haar moeder, nichtje en neefje turen naar buiten. Onder hen springen de fel gekleurde daken in rood, geel en groen van de volkswoningen eruit en rijzen glooiende en diepgroene heuvels op tussen een mistige wolkendeken. De  kabelbaan is een stuk veiliger  om mee te reizen dan ander vervoer, meent Diana. „Als je hier als vrouw soms ’s avonds laat met de bus moet, kan dat vervelend uitpakken. Je wordt vaak lastig gevallen. Terwijl je in de kabelbaan met je groepje kunt vragen om een eigen cabine als je niet met vreemden wilt zitten.” Bij de busterminal niet ver van de luchthaven is buschauffeur Ortiz aan het pauzeren. Zijn bus is aangesloten op stroom: ruim twee uur duurt het voordat de zestien accu’s zijn opgeladen. Op het terrein wordt door technici aan de voertuigen gesleuteld. Dat elektrische bussen kostbaarder zouden zijn, is volgens technisch directeur Santiago Rodrigues onjuist. „De aanschaf van de accu’s is duur, maar de  onderhoudskosten van dieselbussen liggen hoger”, zegt hij. Bovendien levert de overstap naar elektrische bussen extra banen op. De onderdelen van de bussen komen uit China, maar de voertuigen worden in Colombia in elkaar gezet. „We hebben al meer dan duizend mensen aangenomen toen we met de overstap op elektrische bussen begonnen”, zegt hij. Dat juist Bogotá nu vooroploopt, terwijl de overstap op e-bussen wereldwijd nog vrij traag gaat, komt volgens Rodrigues doordat veel landen niet durven. Een elektrische auto is  tot daar aan toe, maar als het om bussen gaat wordt sneller teruggegrepen op de traditionele dieselbus, valt hem op.  „Alsof ze er niet in geloven, bang zijn voor verandering, of zo gewend zijn aan diesel. Maar door de oorlog in de Oekraïne zou je denken dat de noodzaak om voor duurzaamheid te kiezen urgenter is dan ooit”, zegt hij.  TransMilenio hoopt dat de volgende regering meer zal investeren in duurzame stadsplanning en openbaar vervoer. Sofia Zarama Valenzuela: „We hopen uiteindelijk een tweede metrolijn aan te leggen, meer elektrische bussen aan te schaffen en nog meer kabelbanen te bouwen, maar daar is veel geld voor nodig.”||https://www.nrc.nl//nieuws/2022/07/31/door-e-bussen-klaart-de-lucht-op-boven-bogota-a4137827
2022-08-01||De vier problemen van het kwakkelende Just Eat Takeaway||Wanneer is de bodem bereikt? Bij 30 euro? 20? 10 misschien? Beleggers in het Amsterdamse maaltijdplatform Just Eat Takeaway (JET) durven het dieptepunt van hun aandeel al maanden niet meer te voorspellen. De koers van JET daalde afgelopen anderhalf jaar met meer dan 80 procent. Daarmee presteert JET het slechtst van alle bedrijven in de Amsterdamse AEX-index. Woensdag presenteert het bedrijf van Jitse Groen (omzet 2021: 5,3 miljard euro) de cijfers over het afgelopen halfjaar. Met als belangrijkste vraag: hoe gaat het bedrijf uit het dal komen? Dit zijn  de grootste problemen van Just Eat Takeaway. Omdat centrale banken in de Verenigde Staten, het Verenigd Koninkrijk en  Europa dit jaar de rentes weer verhogen, mijden beleggers risico. Met een hogere rente wordt  sparen weer relatief aantrekkelijk. Dat maakt het voor beleggers minder noodzakelijk om in relatief risicovolle aandelen te stappen.    Beleggers keren zich hierdoor af van de toch al hoog gewaardeerde techaandelen, met name de bedrijven die geen winst maken en vooral op groei gericht zijn.  Dat treft  maaltijdbezorgers als JET en concurrenten, die het allemaal moeilijk hebben.    
 In de wereld van maaltijdbestelsites  is het moeilijk geld verdienen. Klanten zijn gewend weinig te betalen voor thuisbezorging van eten en de kosten voor bezorgbedrijven zijn hoog. Zeker voor Just Eat Takeaway, dat, anders dan concurrenten Deliveroo en Uber Eats, bezorgers niet per bestelling betaalt, maar per uur. De concurrentie is keihard. Maaltijdbezorging is een winner takes all-markt, waarbij per land vaak niet meer dan één of twee bezorgbedrijven overleven. Het idee: laat zoveel mogelijk restaurants aansluiten, bereik een zo groot mogelijke naamsbekendheid en zorg zo dat je de populairste bezorgapp wordt en daarmee alle andere apps irrelevant maakt.  Om dat te bereiken, steekt JET honderden miljoenen in marketing: dure reclames met popsterren als Katy Perry en Snoop Dogg en sponsoring van grote evenementen, zoals de Champions League. Mede door de hoge kosten van marketing en bezorging is JET niet winstgevend.  Tijdens de coronapandemie groeide de vraag naar maaltijdbezorging enorm, omdat restaurants die hun deuren moesten sluiten versneld overgingen tot bezorging van maaltijden. Duidelijk is nu dat de bestelsites die groei met het heropenen van de samenleving niet vast weten te houden. Daar komt bij dat consumenten door de hoge inflatie minder bestellen. De combinatie van een moeizaam verdienmodel en afnemende groei  maakt dat Just Eat Takeaway een aandeel is dat beleggers in deze tijden van crisis links laten liggen, legt beursanalist Nico Inberg uit. „De beurskoers is een voorspelling van winsten in de toekomst, maar beleggers hebben ernstige twijfels over het verdienmodel van Just Eat Takeaway en andere maaltijdbezorgbedrijven”, zegt hij. „De perspectieven voor deze bedrijven zijn somber.” Het grootste hoofdpijndossier voor Groen: de moeizaam draaiende Amerikaanse maaltijdbezorger Grubhub, door JET vorig jaar overgenomen voor 6,4 miljard euro.  De koop van de op twee na grootste maaltijdbezorger van de Verenigde Staten was dé kans voor JET om zich in te vechten op de Amerikaanse markt. Achteraf bleek de timing ongelukkig: Grubhub kon zijn twee concurrenten (DoorDash en Uber Eats) niet bijbenen tijdens de pandemie. Daarnaast werd JET  geconfronteerd met een wettelijk maximum dat maaltijdbezorgers in verschillende regio’s aan commissies van restaurants mogen vragen. Deze volgens Groen „ongrondwettelijke” maatregel kostte Grubhub tientallen miljoenen. Onder druk van JET’s aandeelhouders is Grubhub inmiddels weer in de etalage gezet. Afhankelijk van de verkoopprijs moet JET daar mogelijk miljarden verlies op nemen. Voor Groen is de situatie met Grubhub  „hartstikke lastig”, zegt  Inberg. „Iedereen zegt: ‘Jitse, je moet Grubhub verkopen’, maar je wilt dat bedrijf ook niet voor een appel en een ei wegdoen.” Wel een meevaller: Grubhub sloot onlangs een lucratieve  deal met Amazon, waarmee 200 miljoen abonnees van Amazons bezorgdienst Prime  toegang krijgen tot Grubhub. Volgens The Wall Street Journal leverde de deal Grubhub in een paar weken al twee miljoen nieuwe abonnees op voor de nieuwe bezorgservice Grubhub+. Voor Amazon – dat de ambitie heeft alles te bezorgen, dus ook maaltijden – kan een overname van Grubhub een interessante optie zijn.  De koers van JET staat inmiddels zó laag, dat het bedrijf ten prooi dreigt te vallen aan shortsellers: beleggers die speculeren op een dalende koers en het aandeel zo in een negatieve spiraal naar beneden brengen. Grote fondsen als BlackRock en Marshall Wace breidden onlangs hun short-posities uit, wat het aandeel verder naar beneden trekt. Die negatieve dynamiek kan ertoe leiden dat het aandeel Just Eat Takeaway zó goedkoop wordt dat het bedrijf  makkelijker over te nemen is. JET heeft nu een beurswaarde van zo’n 3 miljard euro, nog maar de helft van wat het een jaar geleden voor Grubhub betaalde.    De vraag is wie JET zou kunnen of willen kopen. Overname door Amerikaanse concurrenten als DoorDash of Uber  kan door JET’s aandeel in Grubhub op Amerikaanse mededingingsbezwaren stuiten. Tegen een overname door de Duitse concurrent  Delivery Hero is JET in ieder geval tot april volgend jaar beschermd, op grond van afspraken die zijn gemaakt tijdens JET’s overname van de Duitse bezorgtak van Delivery Hero in 2018.  Misschien wil het aan de Amsterdamse beurs genoteerde Prosus het bedrijf van Jitse Groen wel kopen. De techinvesteerder probeert zich al tijden in te vechten in de maaltijdbezorgmarkt en heeft voldoende geld. Jitse Groen was tot voor kort de onbedreigde topman van het bedrijf dat hij in 2000 oprichtte onder de naam Thuisbezorgd. Onder zijn leiding groeide het uit tot het op een na grootste maaltijdplatform ter wereld. Alleen het Chinese Meituan is groter.  Groen staat bekend als een  leider met een goed instinct, die vasthoudt aan principes en zich lastig laat coachen of adviseren. Nu zijn bedrijf het moeilijk heeft, groeit ook de kritiek van aandeelhouders op de leiderschapsstijl van Groen.    Tijdens de laatste aandeelhoudersvergadering, in mei, leidde dat tot een openlijke confrontatie tussen Groen en  Pieter Taselaar, wiens hedgefonds Lucerne Capital toen zo’n half procent van de aandelen JET in handen had. Taselaar had Groen vlak daarvoor in een interview met NRC „megalomaan en koppig” genoemd. Tijdens de aandeelhoudersvergadering reageerde Groen geïrriteerd op een vraag van Taselaar.  „Ik las voor het eerst over jou in de krant. Hoe kun je zeggen dat het management niet naar je luistert als we elkaar nauwelijks kennen?” Die bewuste vergadering heeft  kwaad bloed gezet onder aandeelhouders. Zo laat Pieter Taselaar weten na de  aanvaring met Groen  al zijn aandelen te hebben verkocht. „Eigenlijk moet Jitse iemand inhuren die hem moet vertellen hoe hij communiceert met de markt”, zegt Inberg. „De aandeelhouders zijn de mensen die hem kunnen maken of breken.” „Ik begon zo’n anderhalf jaar geleden met JET. Dat was op de top, toen de koers op 110 euro stond.  Er zat heel veel potentie in het aandeel, maar toen begonnen de geruchten dat ze Grubhub in de VS wilden kopen. Ze gaan veel te snel veel te veel geld uitgeven, dacht ik. Tijdens de aandeelhoudersvergadering heb ik toen, als een van de weinigen, tegen de overname gestemd. Ik heb mijn gelijk gekregen, want sindsdien is het alleen maar bergafwaarts gegaan. „Ik wilde eigenlijk van het aandeel af, maar mijn positie was toen al dusdanig groot dat ik dacht: ik ga nu niet met verlies verkopen. Toen ben ik  gaan bijkopen om mijn gemiddelde aankoopprijs te verlagen. Je zit in een neergaande spiraal waar je niet makkelijk uit komt. „Ik ben heel erg teleurgesteld in JET.  Eigenlijk sinds de koers bergafwaarts gaat, is de communicatie van het management  non-existent.  Waarom wordt er niet op z’n minst gezegd dat het een vervelende situatie is of begrip getoond?  Het is zo makkelijk om wat zorgen weg te  nemen en zo wat meer begrip te creëren.  „Ik snap goed dat aandeelhouders zeggen: ik ben er helemaal klaar mee, ik stop ermee. Ik heb besloten te blijven, voor de langere termijn. Dat hoort ook bij beleggen, vind ik: een koers kan nu eenmaal allerlei dingen doen waar je geen rekening mee houdt. Dit soort momenten bepalen wat voor  belegger je bent.” Chris Lambermon (31)
	Online marketeer
Belegde in JET: 10.000 euro „Op 1 december reageerde ik op een tweet van Jitse Groen, die een oproep deed voor bezorgers. ‘Dat zou je bijna doen om het verlies van de koersval weg te werken’, schreef ik. Ik had niet verwacht dat hij iets terug zou sturen, maar dat deed hij wel. ‘Komt wel goed Gerard. We doen de juiste dingen’, twitterde  hij.  Dat zinnetje  wordt nu op fora en sociale media  continu tegen hem gebruikt. „Ik ben in januari 2021 begonnen met beleggen in Just Eat Takeaway en ingestapt op zo’n 80 euro. In september ben ik uitgestapt, om daarna toch weer een aankoop te doen. Vrij snel daarna zette de vrije val in. Bij elke 5 euro die eraf ging, kocht ik bij. Na die tweet van Jitse kocht ik opnieuw bij. Dat gaf ook vertrouwen,  dat de ceo me zo’n bericht stuurde.  „Ik zit er  inmiddels voor 29.000 euro in.  Ook bij 30, 25, 20 euro ben ik steeds weer ingestapt. Je denkt steeds: het kan niet lager en je middelt  je aankoopprijs. Nu heb ik wel het gevoel dat onder de huidige marktomstandigheden een koers van 10 euro me ook niet zou verbazen. Het verlies doet wel pijn.    Ik probeer het los te laten en er niet de hele dag naar te kijken, Het kan wel heel verslavend zijn. Het is een soort casino. „Als persoon kan Jitse zich positiever manifesteren. In een interview met Humberto Tan zei hij: ik heb geen coach nodig. Ik dacht: iedereen heeft een coach nodig, al ben je koning Willem-Alexander. ” Gerard Tamson (37)
	Teamleider klantcontactcenter DPG
Belegde in JET: 29.000 euro JET laat weten geen behoefte te hebben op de interviews te reageren||https://www.nrc.nl//nieuws/2022/07/31/de-vier-problemen-van-het-kwakkelende-just-eat-takeaway-a4137822
2022-08-01||Column | Suárezfile||Vorige week mailde mijn vader: ‘Suárez komt terug naar Uruguay. Wat weet jij hiervan?’ Ik dacht aan de eerste keer dat ik me opwond over een transfernieuwtje. Mijn voetbalorakel zei: „In transferperiodes wemelt het van de geruchten. Pas als er zestien handtekeningen zijn gezet, weet je wie waarheen gaat. Laat je niet gek maken.” Hij zei nog net niet: „Kalmeer, zuster.” Ik gaf hetzelfde antwoord aan mijn vader: geruchten, zestien handtekeningen. Kalmeer, ouwe. Twee dagen later deelde Suárez een filmpje met de wereld. Hij vertelde dat hij terugging naar Nacional, de Uruguayaanse club die hem ontdekte. Het leek me het beste dit zelf bij mijn vader te melden, zo hield ik mijn nederlaag in eigen beheer. Zodra de beeldbelverbinding tot stand kwam, zei ik: „Hij gaat inderdaad terug.” Ik dacht dat mijn vader een zie-je-wel-dansje zou doen, maar hij bleef nukkig zitten en zei: „Wat een eikel.” „Salame? Waarom?” Mijn pa antwoordde: „Nu houdt iedereen van hem. Als hij bij Nacional zit, zal het halve land hem haten.” „Waarom dat?” „Omdat het halve land voor Peñarol is. Die haten alles wat bij Nacional loopt.”  Ik zei dat het wel zou meevallen. Suárez heeft op Instagram tien keer zoveel volgers als Uruguay inwoners. Die 1,5 miljoen hatertjes kon hij met zijn 44 miljoen volgers wel hebben.  Kun Agüero, de vers gepensioneerde Argentijnse aanvaller die hoogtijdagen bij Manchester City beleefde, is toevallig in Uruguay. Zaterdag streamde hij live hoe hij naar Liverpool-Manchester City keek. Hij gaf commentaar op de mensen in zijn chat en ouwehoerde slap tot Luis Suárez inbelde vanuit Barcelona. Het slap ouwehoeren werd in duo voortgezet. In Nederland en Spanje krijg je geel als je duwt, in Engeland mag je dan doorspelen. Kun is vijf kilo zwaarder geworden.  De kwaliteit van hun verbinding was herkenbaar. Suárez bevroor steeds, maar niet toen Kun zei dat alle Peñarolsupporters hem zullen gaan haten. „Waarom is in Latijns-Amerika iedereen zo fanatiek?” vroeg Kun zichzelf. „Supporters hier haten spelers van de rivaliserende club. In Europa niet, daar kunnen ze toegeven: Oké, hij speelt voor jullie, maar hij is wel goed.”  De haat die Steven Berghuis kreeg toen hij naar Ajax ging, deed mij twijfelen aan de orakelcapaciteiten van Kun Agüero. Ook bleef de Argentijnse oud-aanvaller met streamer-ambities Suárez’ nieuw club steeds ‘El Nacional’ noemen.  „Nacional! Eikel!” corrigeerde Suárez. „El Nacional is Colombiaans!” Voor 370 duizend kijkers ging dit aanvallers-op-retour-gekeuvel nog zo’n twintig minuten door, met als resultaat dat ik mijn vader zal moeten bellen om te zeggen dat Kun Agüero hem, voor wat dat waard is, gelijk heeft gegeven. Mijn vader vertrok zondag extra vroeg uit zijn huisje aan de kust om niet in de Suárezfile terecht te komen. Er was een intocht georganiseerd vanaf het vliegveld tot het Parque Central in Montevideo, daar was de welkomstceremonie met live optredens en ging de shirtverkoop van start. De aanvoerdersband en de nummer 9 zijn al afgestaan door de spelers die ze in bezit hadden. Suárez is weer thuis. Nu is het afwachten of ze hem heel houden tot het WK.||https://www.nrc.nl//nieuws/2022/07/31/suarezfile-a4137846
2022-08-01||Binnen drie dagen is het hele nest met al die nuttige wespen  dood||‘Kan ik u zo terugbellen?”, vraagt Han Schorfhaar, van Ongediertebestrijding Schorfhaar. Hij heeft het te druk om te bellen. Jansen of Lorkeers Plaagdierbeheersing heeft de voicemail speciaal aangepast om te laten weten dat ze tijdelijk geen nieuwe wespenopdrachten aannemen, omdat ze eerder gemaakte afspraken anders niet na kunnen komen. En ook Henk Bos van Wespennest Twente heeft een volle agenda.  Twente wordt, ogenschijnlijk nog meer dan de rest van Nederland, overspoeld door wespen. Veel koninginnen hebben de  zachte winter overleefd en zijn door het warme voorjaar vroeg begonnen met het leggen van eitjes. Uit die eerste eitjes zijn de werksters gekropen. Zij nemen de zorgtaak voor de larven van de koningin over, die zich dan kan focussen op eitjes leggen. Véél eitjes leggen. Hoeveel wespen er in Nederland zijn wordt niet  bijgehouden. De Wespenstichting wilde 30 april, op wespenkoninginnendag, voor het eerst een meting doen, maar het regende. „In augustus gaan we het weer proberen”, zegt Sjoert Fleurke. Hij richtte samen met twee anderen de Wespenstichting op omdat „alles voor de bij  wordt gedaan, terwijl we de wesp verdelgen”.     Dat de wesp met een imagoprobleem kampt blijkt wel uit de roodgloeiende telefoons van bestrijders. „We hebben het ongekend druk”, zegt Rein Jonker (66) van Insektokill.  Elke dag zijn ze met drie wespenbestrijders op pad, die elk twintig tot dertig adressen op een dag bezoeken. In de veertig jaar dat hij dit werk doet heeft hij dat niet eerder meegemaakt. „En dan moet het seizoen dat de wespen vervelend doen nog beginnen.”  Bewapend met een verstuiver waar poeder met een kleine giftige component uit komt, een imkerjas, masker en handschoenen gaat Ilja Jonker (40) een nest in een achtertuin in Enschede te lijf. Het zijn Duitse wespen, ziet ze. Ze hebben zich gevestigd in de muur van een schuurtje. „Pas op, ik ga spuiten.”  Uit de lange buis, waarvan ze het puntje in de muur heeft geprikt, komt een wolkje wit poeder. Het desoriënteert de wespen, die paniekerig voor de ingang blijven hangen. „Doe daar nog een beetje”, wijst Liz Jonker (21). Het doel is om de aanvliegroute te bedekken in een laagje poeder. „Daarna doen de werksters voor ons het werk”, legt Liz uit. Zij nemen het poeder dat aan hun lijfje blijft plakken mee het nest in, naar de koningin. Als zij sterft heeft een nest geen bestaansrecht. „Binnen drie dagen na de dood van de koningin is het hele nest dood.” Haal je te veel wespen weg, dan heb je volgend jaar waarschijnlijk een andere plaag Ilja en Liz zijn de dochters van Rein, en de vierde generatie plaagdierbestrijders van de familie Jonker. In 1950 al begonnen zijn vader en opa het bedrijf, dat toen nog Ratmuka heette. Dat stond voor ratten, muizen en kakkerlakken. Die bestrijden ze nog steeds, maar er  zijn  andere plaagdieren bij gekomen. Zoals houtwormen, bedwantsen, mieren, vliegen en vlooien.  Regelmatig krijgen de zussen verbaasde blikken als ze bij een klus aankomen. Een vrouwelijke bestrijder?  „Als ik aanbel, krijg ik vaak de vraag of ik naar het probleem kom kijken”, zegt Ilja. „Nou, ik kom het ook oplossen, zeg ik dan.”   Het nest dat ze nu onder handen nemen heeft  zich gevestigd in een kleine tuin. Te klein voor een wespennest van dit formaat, zegt Rein. „We verwijderen alleen als er écht sprake is van overlast”, zegt hij. „Wij geloven niet in ongedierte, je hebt alleen plaagdieren. Die kunnen overlast veroorzaken, maar horen wél bij de natuur. Wat je kunt laten zitten, moet je laten zitten.”  Daar is insectendeskundige Eveline Verhulst van de Wageningen Universiteit het mee eens, en niet alleen omdat ze fan is van het geel-zwarte insect. „Wespen hebben belangrijke functies. Ze bestuiven bloemen en vangen veel andere plaaginsecten.” Eén nest wespen kan duizenden tot tienduizenden muggen vangen, per dag. „Dus haal je te veel wespen weg, dan heb je volgend jaar waarschijnlijk een andere plaag.” Natuurlijk begrijpt ze dat een nest in een spouwmuur of op zolder onwenselijk is, maar als je een grote tuin hebt en er hangt achterin op een plekje waar je weinig komt een nest, laat dat dan vooral lekker hangen. „Je kunt ze stimuleren daar te blijven door er een schaaltje rottend fruit bij te zetten.” Het zou vooral fijn zijn als mensen minder panisch zouden zijn voor de wesp. „Laat ze hun gang gaan en eventjes op de rand van je glas zitten. Ze vliegen daarna weer weg, want ze willen jou niet.”  Maar in het vogelhuisje in de tuin van Geert Westerhof (66) is een nest niet zo handig. Liz heeft een lange lans, waarmee ze vanaf de straat poeder in het nest spuit. „Jeeeeetje”, roept de vrouw van Westerhof vanuit de tuin, als ze de  dieren uit het nest ziet komen. „Die ene is helemaal wit!” Eerder hadden ze ook  een nest in de tuin, vertelt Geert. Op zijn telefoon laat hij een foto zien.  „Prachtig hè, zo’n nest”, zegt Ilja. „Het is ingenieus.” Straks, aan het einde van het seizoen, als de koninginnen dik, groot en sterk zijn, leggen ze eitjes waar nieuwe koninginnen uit komen, vertelt Rein. „De oude koningin sterft, de nieuwe generatie  verstopt zich om te overwinteren.” Ook de rest van het nest sterft uit – nu nog. „Op dit moment zijn de winters nog streng genoeg ”, zegt Eveline Verhulst. Maar als het nog warmer wordt, kunnen ze de winters  overleven.  „Dan krijg je enorme nesten die bestreden moeten worden.  Zo ver zijn we gelukkig nog niet.” ||https://www.nrc.nl//nieuws/2022/07/31/binnen-drie-dagen-is-het-hele-nest-met-al-die-nuttige-wespen-dood-a4137845
2022-08-01||Kosovo stelt nieuw kentekenbeleid uit na spanningen bij grens met Servië||De regering in Kosovo heeft besloten de uitvoering van nieuwe regels aan de grens met Servië een maand uit te stellen. Eigenlijk zouden etnische Serviërs in het noorden van het land vanaf deze maandag verplicht zijn om Kosovaarse kentekenplaten te gebruiken, maar het beleid waar die regel onder valt is uitgesteld tot 1 september. Dat melden internationale persbureaus.  Aanleiding voor het uitstel is de onrust die de aangekondigde regels zondag veroorzaakten in het noorden van Kosovo, waar een Servische minderheid woont. Kosovaarse agenten meldden dat ze werden beschoten en dat demonstranten wegen richting Servië blokkeerden. Niemand raakte gewond. In het stadje Noord-Mitrovica ging drie uur lang een luchtalarm af. Vanwege de spanningen sloot de Kosovaarse politie zondagavond twee grensovergangen met Servië. Het is al langer onrustig tussen de buurlanden, waarbij onder meer het kentekenconflict de gemoederen hoog doet oplopen. Kosovaarse automobilisten zijn al elf jaar verplicht hun kentekenplaat te vervangen als ze Servië binnenrijden, omdat de deze plaat, met de initialen ‘RKS’ voor de Republiek van Kosovo, niet is toegestaan. Onlangs heeft Kosovo besloten een soortgelijke wet in het leven te roepen. Duizenden Serviërs in het noorden van Kosovo krijgen nu uitstel om hun nummerborden te vervangen.  De Servische minister van Buitenlandse Zaken, Nikola Selakovic, zei zondag te vrezen dat de nieuwe wetgeving uitgroeit tot „een crisis met onvoorziene gevolgen”. Hij concludeerde dat er redenen zijn voor „ernstige bezorgdheid” en dat Kosovo een „hel creëert”. Hij kondigde aan dat Serviërs in Kosovo hun eigen unie van Servische gemeenten zullen gaan vormen.  Een parlementslid van de Servische Progressieve Partij (SNS), de grootste partij van Servië, schreef zondag op Twitter dat het tijd is voor de „denazificatie van de Balkan”. „Naar mijn idee is Servië verplicht om te beginnen met de denazificatie van de Balkan. Ik zou het graag mis hebben”, zo schreef hij. ‘Denazificatie’ is een term die momenteel ook veel wordt gebruikt door Rusland in de strijd tegen Oekraïne.  De SNS is de partij van president Aleksandar Vucic, die in april van dit jaar opnieuw de verkiezingen won. In zijn campagne, die zich afspeelde toen Rusland Oekraïne binnenviel, beloofde Vucic vrede en stabiliteit. Vucic weigert sindsdien om sancties tegen Moskou in te stellen. Het Westen zet Servië, dat vrijwel geheel afhankelijk is van Russisch gas, al langere tijd onder druk te kiezen tussen de traditioneel sterke banden met Rusland en de ambitie om lid te worden van de Europese Unie. President Vucic zei eerder dat hij het traject richting EU-lidmaatschap wil combineren met „militaire neutraliteit”.||https://www.nrc.nl//nieuws/2022/07/31/onrust-op-de-grens-tussen-servie-en-kosovo-mogelijk-gewelddadige-botsingen-a4137830
2022-08-01||Met bomen en kiezelpaden wil Rotterdam  de stad beter laten klinken||Een dame loopt klikklakkend voorbij. Een autodeur klapt dicht. Optrekkende auto’s, zuchtende bussen, stemmen, de rits van een rugzak. Het is alledaags stadsgeruis dat te horen is vanaf een terras aan het Stationsplein in Rotterdam, en dat stedelingen alleen niet horen als ze slapen.  Als het aan Marcel Cobussen ligt, hoogleraar auditieve cultuur aan de Universiteit Leiden, zou die altijddurende langspeelplaat best wat muzikaler mogen klinken, wat aangenamer voor het gehoor. Cobussen is door de gemeente Rotterdam gevraagd mee te denken over de geluidsinrichting van de stad. In zeven grote stadsvernieuwingsprojecten wil Rotterdam de leefomgeving behalve fysiek ook akoestisch beter inrichten.  „Wereldwijd wordt geluid een steeds groter probleem”, zegt Cobussen. De ‘geluidsprofessor’, in sportjack, gympen, en met gemillimeterd grijs haar, drinkt van een beker zwarte koffie op de hoek van het Stationsplein. „De bevolking groeit, steden verdichten.” Een op de zes Rotterdammers geeft aan geluidsoverlast te ervaren. Geluidshinder leidt tot stress, slapeloosheid, psychische klachten en hart- en vaatziekten, blijkt uit onderzoek van onder andere het RIVM en de Wereldgezondheidsorganisatie (WHO). Mensen worden echt ziek van lawaai.  Rotterdam, zegt Cobussen, is na de oorlog opgebouwd volgens de toen gangbare inzichten van ruimte en mobiliteit, waarbij de auto ruim baan kreeg. Er kwamen rechte bouwblokken waartussen de wind vrij spel heeft, en flats die het stadslawaai als een klankkast versterken. Voor een prettigere ‘geluidsbeleving’ hoeft het niet per se zachter, het kan ook anders, met geluiden die we in miljoenen jaren evolutie zijn gaan waarderen, zoals vogels, kabbelend water, het ruisen van de wind door de bomen.  Rotterdam is de eerste Nederlandse stad die serieus werk maakt van geluid, zegt Cobussen. Net als elders maakt de gemeente periodiek een Actieplan Geluid, waarin staat hoe ze geluidsoverlast denkt tegen te gaan. Maar in Rotterdam is geluid niet alleen een hinder, maar ook een bouwsteen.  Foto Sebiha Oztas
 Een kaal galmend plein wordt met bomen ook akoestisch veraangenaamd. In een van zijn rapporten specificeert Cobussen de geluidswinst van verschillende soorten aanplant. Een bruidssluier trekt mussen aan, wat „gezellig gekwetter” oplevert. Dood hout laten liggen brengt „gezoem, geroffel en subtiele geluiden”. In opdracht van de gemeente neemt Cobussen Rotterdammers – bewoners en ambtenaren – mee op geluidswandelingen. Hij vraagt: „A: wat hoor je? En B: wat zou je willen horen?” Ze doen allerlei ontdekkingen. Het waarschuwingsgeklingel van de tram blijkt slecht te werken: het geluid – het gevaar – komt van alle kanten. De visuele wereld is de auditieve niet, zo blijkt. Waar de ene dag een vlag vrolijk wappert, klappert de volgende dag het vlaggentouw irritant tegen de mast. Cobussen werkt samen met geluidskunstenaars. „Onbevooroordeelde luisteraars, die ook oor hebben voor de schoonheid van een tramgeluid.” Hij liep hier met Michiel Huijsman van het Amsterdamse geluidsbureau Soundtrackcity, dat werkt aan „goed klinkende steden”. Voordat hij in 2016 hoogleraar werd, was Cobussen jazzpianist. Zijn muzikale kennis ontwikkelde zich via experimentele jazz en industriële muziek tot muziek die klonk als koelkastgebrom, het moment waarop hij dacht: nu kan ik net zo goed naar een echte koelkast gaan luisteren. Hij leerde hoe stadsbewoners hun weg vinden in de ruis, door intuïtief af te stemmen op wat ze wel en niet willen horen. „Als je hier opnames zou maken, zou je verbaasd zijn dat wij überhaupt een gesprek kunnen voeren in dit lawaai.” Stadsbewoners én stadsnatuur passen zich aan. „Wist je dat stadskoolmezen en koolmezen van het platteland elkaar niet meer verstaan? Bij ontmoetingen kunnen ze niet meer paren.” Het Hofplein is een van de grote herinrichtingsprojecten. Het drukste verkeersplein van de stad, scharnierpunt van verkeer naar alle windrichtingen. Het moet nu ook een ‘verblijfsplein’ worden, met bomen, zitjes en een prominentere rol voor de fontein in het midden. De impressies van de architect zien eruit als plaatjes van het paradijs. Er is 20 miljoen euro beschikbaar. Voor de zeven grote stadswerken heeft Rotterdam 364 miljoen gereserveerd. Het budget voor geluidsinrichting wordt per project bepaald. Marcel Cobussen zit op de rand van een verhoogd grasperk op de noordwesthoek van het plein. „Als ik onderzoek doe, ga ik hier gewoon een tijdje zitten en luisteren.” Zoals nu. „Ik hoor vrij weinig menselijk geluid, hoor nauwelijks mensen praten. Je hoort voornamelijk verkeer: auto’s, brommers, trams.” Een quad knettert voorbij, iemand roept wat uit een raam. Alles bromt, piept en toetert door elkaar heen. „Dit is precies wat de stad niet wil. Die wil een verblijfsplek. De vraag die ik mij altijd stel is: van wie is deze plek auditief? Van wie zou hij moeten of mogen zijn? Geluid is ook een sociaal-politieke en economische factor: wie of wat mag gehoord worden en wie of wat niet?” Ook met de ogen open is er veel mis met het Hofplein. Het gras en de fontein in het midden van de rotonde zijn voor voetgangers onbereikbaar door een dubbelbaans fietspad, trambanen en vier of vijf rijbanen, de schrik van Rotterdammers op rijles. De fontein, in opzet bruisend middelpunt van het plein, is uit. „Als hij aan is, hoor je monotoon watergeruis. Net een verkeersweg.” Zijn advies: speel met ritme en sterkte van de fontein, voor een gevarieerde water-sound. „Maar als het aantal trams niet afneemt, hoor je de fontein niet. Dan heeft het niet zoveel zin.” Een tram jankt door de bocht. „De bewoners van die appartementen aan de overkant hebben er veel last van. De spiegelglazen wand van het gebouw ernaast kaatst het geluid hard terug.” Je zou in de gevels rondom meer reliëf kunnen aanbrengen, om het lawaai te absorberen. Cobussens idee om de fontein op te tillen, waarna rustgevend gekletter het plein zou domineren, blijkt financieel bij lange na niet haalbaar. Op naar de Hofbogen, waarover hij met Huijsman het rapport ‘Hoor de Hofbogen’ schreef. Op het spoorplateau van de voormalige Hofpleinlijn komt een groene, welluidende wandelpromenade. „Wacht even”, zegt Cobussen op de voetgangersbrug boven de Schiekade. „Dit is interessant.” Onder ons suist het verkeer. Toch is het rustig. „Je beleeft het anders, omdat de auto’s en de trams je hier niet kunnen raken. Het is niet meer bedreigend.” Dat is straks ook zo in het wandelpark, zes meter boven straatniveau. De toegang tot het toekomstige park blijkt helaas vanwege vernielingen afgesloten. Cobussen kijkt door de afrastering. Bomen ruisen, het ventilatiesysteem van een restaurant bromt, een trein rolt ritmisch voorbij. Binnenkort brengen lichte hoogteverschillen, horizontaal stromend water en „zacht knerpend geluid van voetstappen op halfverharding” hier nog meer akoestisch plezier. „Bij het inrichten van de stad kijken we niet alleen naar de te meten of te berekenen geluidsbelasting, maar ook naar de geluidsbeleving”, staat in het Rotterdamse Actieplan Geluid 2019-2023. Om die geluidsbeleving in kaart te brengen organiseert de gemeente luisterwandelingen en geluidsworkshops, en gebruikt ze apps als de Gemeentepeiler. Rotterdam wil het „ontwerp van de auditieve ruimte” een integraal onderdeel van de inrichting van de stad maken. De herinrichting van het Hofplein en de aanleg van het wandelpark op de Hofbogen begint volgens de planning in de tweede helft van volgend jaar. Op het Hofplein gaat de maximumsnelheid voor auto’s omlaag van vijftig naar dertig kilometer per uur. Extra bomen en een ‘natuurlijk steenmengsel’ in het middengebied absorberen het omgevingsgeluid. Er komen smeerinstallaties voor piepende tramrails. In het Hofbogenpark komen wandelpaden langs groen en water en hout- en kiezelpaden voor gevarieerd klinkende voetstappen. 
In 2023 komt op de Hofbogen een wandelpark

 In 2023 komt op de Hofbogen een wandelpark
 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/31/met-bomen-en-kiezelpaden-wil-rotterdam-de-stad-beter-laten-klinken-2-a4137840
2022-08-01||Wiegman  brengt  Lionesses  de eerste Europese titel||Rachel Major raakt er maar niet over uitgepraat: de kleding van Sarina Wiegman. „Zó professioneel”, zegt ze. „Zó smart. In alles straalt ze uit dat wat ze doet een serieuze zaak is. Ik zie vaak genoeg bondscoaches langs het veld staan van wie ik denk: presenteer je eens wat beter. Je staat op een internationaal podium!” Major, een 49-jarige retail-manager uit een buitenwijk van Londen, volgt  het Engelse team op de voet – ze is lid van een fanclub en woonde alle EK-wedstrijden bij. „Sarina straalt zo’n kalmte uit tijdens wedstrijden”, zegt ze. „Tijdens de halve finale tegen Zweden keek ze vanaf de bank toe. Niet één keer stond ze op om aanwijzingen te geven. Dat gaf mij het vertrouwen dat de overwinning binnen handbereik was.” Het werd een plek in de finale, zondag aan het begin van de avond stond Sarina Wiegman - strakke blik, maar ogenschijnlijk rustig - op Wembley, tussen ruim 87 duizend fans, van wie de meesten het God Save the Queen hartstochtelijk meezongen. Dit kon de eerste EK-zege  worden van de Engelse vrouwen in de geschiedenis. De eerste overwinning op een eindtoernooi sinds 1966 voor een Engelse nationale ploeg. Tegen Duitsland - sterk in het vrouwenvoetbal - een tegenstander die altijd wat meer losmaakt in Engeland.  Wiegmans prestaties oogstten de afgelopen weken bewondering. Ze werd een belangrijk gespreksonderwerp in de pub, op televisie, in de krantenkolommen. Haar lichaamshouding, gelaatsuitdrukking, analyses, wat ze in haar vrije tijd doet – alles is breed uitgemeten in de Britse media. En, inderdaad, haar kledingkeuze, ook daarover bléven de Britten maar praten (het pak dat ze  droeg werd een verkoophit). Dat was overigens tijdens het mannen-EK ook zo, toen Engeland eveneens de finale haalde en Gareth Southgates gilet veel gespreksstof opwierp. Engeland is nu eenmaal voetbalgek – en Wiegman heeft die gekte met haar team losgemaakt. Voorafgaand aan de finale wenste prins William -  aanwezig op Wembley - het team  persoonlijk succes. „A breath of fresh air”, noemt  talentscout Donna Newberry de coach uit Monster. „Ze is sereen en helder. Heeft veel ervaring. Kan het spel goed lezen. Ze heeft het vertrouwen van zowel de speelsters als de Engelse voetbalbond.” Newberry – die werkte voor topclubs als Wolfsburg en Chelsea – was verbaasd toen Wiegman vorige zomer de overstap naar Engeland maakte. „Ze heeft een goede reputatie en leidde in Nederland een ervaren ploeg. De Engelse manier van spelen verschilt nogal van de Nederlandse. En het team was in transitie. Dus ja, dat was best een gok.” Een beredeneerde gok, dat wel. Wiegman is een gekend succescoach. Het was haar derde finale op een eindtoernooi. Met Nederland won ze in 2017 het EK in eigen land en bereikte ze twee jaar later de WK-finale in Frankrijk, die verloren werd van de Verenigde Staten. Die prestaties zorgen er in Nederland voor dat vrouwenvoetbal populairder werd dan ooit tevoren, net als nu in Engeland.  Haar succes werpt in Engeland ook een nieuw punt van discussie op: heeft Wiegman (als ze dat al zou willen) het in zich om een mannenclub uit de Premier League te coachen? „Waarom zou een uitstekende coach als Wiegman daar niet voor in aanmerking komen”, schreef  het Engelse dagblad Express in de aanloop naar de EK-finale. „De psyche van het spel, het machismo en het testosteron schrikken vrouwen af. Maar in andere sporten gebeurt het ook. [Tennisser] Andy Murray trok Amélie Mauresmo in 2014 al aan als coach.” „Sarina Wiegman is ontzettend geliefd in Engeland”, zegt sportverslaggever Suzy Wrack van The Guardian. „Ze heeft het team in korte tijd een complete make-over gegeven.”  Door de goede prestaties dringt het vrouwenvoetbal in Engeland voor het eerst door tot de haarvaten van de samenleving, zegt zij. „Mensen raken vertrouwd met de sport, de kennis groeit.” Een tijdje terug interviewde Wrack de bondscoach in Zwitserland. Wiegman vertelde dat ze het belangrijk vindt dat haar speelsters genieten en nadenken over hun carrière.  Wrack: „Ze neemt hen in bescherming, omdat de ploeg tijdens het WK van 2019 zwaar onder druk stond [Engeland verloor in de halve finales van de Verenigde Staten]. Daarom weigerde ze tijdens het EK – soms tot frustratie van journalisten – over individuele speelsters te praten. Het ging altijd over het collectief.” De speelsters toonden de afgelopen weken vaak hun dankbaarheid voor de benadering van hun coach. Spits Beth Mead zei na de halve finale tegen Zweden: „Ik kan niet hoger van haar opgeven. Ze is een geweldige coach, ze heeft een fantastische sfeer in het team gebracht.” Wrack: „Onder Wiegmans voorganger Phil Neville durfden speelsters geen risico’s te nemen, omdat ze bang waren voor de consequenties. Ze waren zich niet bewust van de taken die ze moesten uitvoeren. Dat was tijdens dit EK heel anders. Iedereen wist wat haar rol was.” Sarina Wiegman staat bijna elke seconde van de eerste helft tegen Duitsland in haar coachvak, voor de reservebank. Als assistent-coach Arjan Veurink wil overleggen, moet hij naar haar toe lopen. Ze denkt na, Wiegman. Het is een typische finale. Een beetje zenuwachtig, geen geweldig voetbal.  Het type wedstrijd waarin één moment - één zet van de coach misschien wel - beslissend kan zijn. Wiegman is een coach die harde beslissingen kan nemen - ze verving haar aanvoerder voor dit toernooi - maar die ook heel lang vertrouwen geeft aan haar basisteam. Nu ook. Steeds kiest ze voor dezelfde spelers, nooit laat ze iemand vallen.  Was het  geweldig, wat de ploeg van Wiegman liet zien tijdens dit EK? Zeker niet altijd. Vooral in de kwartfinale tegen Spanje ging het heel moeizaam. Pas in de 96ste minuut - verlenging - maakte Georgia Stanway de winnende goal. Bijna was het gedaan met de Lionesses. Maar dat beeld zal niet beklijven. Van het zwakke Noord-Ierland werd in de poulefase met 5-0 gewonnen. Noorwegen ging er met 8-0 af. Toen moest de halve finale tegen Zweden nog komen, een duel dat Engeland met 4-0 won - sommige speelsters van Wiegmans ploeg konden het na afloop bijna niet geloven.  Vlak na rust in de finale verschijnt Sarina Wiegman in beeld op de grote schermen van Wembley. Gejuich stijgt op vanaf de tribunes. Maar al snel zijn er zorgen. Duitsland begint sterker aan de tweede helft. Twee kansen, net geen goals. Wiegman grijpt in. Ze brengt Alessia Russo en Ella Toone - vaste wissels. Vertrouwen dus. En het betaalt zich uit. Na ruim een uur spelen een fantastische dieptepass van Keira Walsh. Toone was al vertrokken, komt één op één met de keeper, en stift de bal in het doel. Wiegman steekt twee armen de lucht in. Schreeuwt even. Gaat dan meteen in overleg met haar assistenten. Vasthouden nu.  Dat lukt niet. Duitsland blijft knokken, raakt de paal en vindt ruim tien minuten voor tijd ruimte bij de Engelsen achterin. Lina Magull - sterk spelend - duikt na een voorzet helemaal vrij op bij de eerste paal en tikt  binnen: 1-1. Verlenging.  Wiegman staat in een cirkel van speelsters. Ze slaat haar vuist in haar hand, één, twee, drie, vier keer. Niet opgeven. Het gebeurt. De 110e minuut. De bal valt in het strafschopgebied na een corner. Chloe Kelly zet haar lichaam erin, mist de bal half, geeft nog een tikje: 2-1 voor Engeland. Ze trekt haar shirt uit, Wembley in extase.  Wiegman niet. Ze juicht even, roept dan een speelster voor overleg. Nog eventjes. Wéér een wisselspeler die het voor haar doet.  Het is een historisch moment voor het Engelse vrouwenvoetbal. De eerste grote prijs, na twee verloren finales in het verleden. It’s coming home klonk het op de tribunes - eindelijk weer een prijs voor een Engelse voetbalploeg (m/v) - ze hebben er sinds 1966  op moeten wachten. Zal het ook  op de lange termijn  vruchten afwerpen? Newberry meent van wel. „Ik denk dat het veel impact zal hebben op hoe vrouwensport – niet alleen voetbal voor vrouwen – beleefd wordt in Engeland. De sport zal versneld professionaliseren.” Voor Wiegman is het de tweede EK-zege op rij, nadat ze de beker met Nederland pakte. Daarvoor kreeg ze een standbeeld. Na het laatste fluitsignaal loopt ze het veld in. Ze kust een armband, die ze draagt na het overlijden van haar zus. Heel even een moment alleen. Dan springen de speelsters haar om de nek.||https://www.nrc.nl//nieuws/2022/07/31/wiegman-brengt-lionesses-de-eerste-europese-titel-a4137844
2022-08-01||Satellietbeelden staven Oekraïense lezing van aanval op gevangenenkamp||De satellietfoto’s lijken Oekraïne gelijk te geven. Afgelopen donderdag kwamen er tenminste 53 Oekraïense krijgsgevangenen om het leven en raakten vele tientallen gewond bij een explosie in een Russisch krijgsgevangenenkamp bij het plaatsje Olenivka, zo’n dertig kilometer ten zuiden van Donetsk. Volgens Moskou ging het om een aanval van de Oekraïense strijdkrachten met een door de Amerikanen geleverd HIMARS-raketsysteem. Volgens Kiev heeft Rusland het kamp echter zélf beschoten, om zo bewijzen van marteling en moord te verhullen.   Gevangenenkamp in Olenivka De afgelopen dagen probeerden beide partijen bewijzen te leveren voor hun gelijk. Zo toonden Russische staatsmedia metalen resten van een raket die op de plek van de explosie gevonden zouden zijn – onderdelen van een raket voor het HIMARS-systeem, aldus Moskou.  Maar er zijn veel aanwijzingen die het scenario van een Oekraïense raketaanval ontkrachten. Satellietfoto’s van het Amerikaanse bedrijf Maxar, genomen kort voor en kort na de aanval, leveren geen aanwijzingen voor een artilleriebeschieting. Op het ommuurde gevangeniscomplex is slechts één gebouw beschadigd, en dan nog slechts licht: het dak is weliswaar ingestort, maar de muren staan nog  overeind. Dat is niet  het schadebeeld dat je verwacht als de 91 kilo springstof van een GMLRS-raket is gedetoneerd. Beelden die zijn gemaakt binnen het complex laten grote brandschade  en verkoolde lijken zien, maar geen tekenen van een krachtige explosie: de metalen stapelbedden staan nog keurig op een rij. „Niet het type schade dat een aanval met een HIMARS-systeem waarschijnlijk zou hebben veroorzaakt”, concludeerde het Amerikaanse Institute for the Study of War, dat zich  onthoudt van een definitief oordeel. Volgens Oekraïense burgerjournalisten van het collectief InformNapalm wijst de brandschade in de verwoeste barak op het mogelijk gebruik van een thermobarische bom, die voor een allesverzengende vuurbal zorgt. Volgens de Oekraïense geheime diensten gaat het om een false flag-operatie van de Russische huurlingenorganisatie Wagner. De inlichtingendienst SBOe publiceerde de afgelopen week een afgeluisterd telefoongesprek tussen twee onbekende mannen, waarin verslag wordt gedaan van de gebeurtenis. „Ze hebben zelf de kazerne naar de kloten geholpen”, zegt een van de deelnemers aan het gesprek. „Er zaten daar tweehonderd man.” Volgens de onbekende man werden vlak voor de aanval tientallen krijgsgevangenen overgeplaatst, zodat de strijders van het vrijwilligersbataljon Azov op één plek waren geconcentreerd. Volgens de man was er geen sprake van inkomend Oekraïens vuur: „Het is zeer waarschijnlijk dat ze het zelf in scène hebben gezet.” Dat Rusland het niet nauw neemt met de Geneefse Conventies over de omgang met krijgsgevangenen, staat vast Dat Rusland het niet nauw neemt met de Geneefse Conventies over de omgang met krijgsgevangenen staat vast. Vorige maand werden twee Britse vrijwilligers en een Marokkaanse vrijwilliger, die meevochten bij de Oekraïense strijdkrachten in Marioepol, door een lokale rechtbank in het door Rusland gecontroleerde Donetsk veroordeeld tot de doodstraf, zonder dat er concrete strafbare feiten waren aangetoond. Volgens de rechtbank waren de drie mannen ‘huurlingen’ die zich schuldig hadden  gemaakt aan ‘terrorisme’. Vorige week maakte het hoofd van het Russische Openbaar Ministerie, Aleksandr Bastrykin, bekend dat Rusland in samenwerking met Bolivia, Syrië en Iran een eigen internationaal tribunaal wil oprichten om Oekraïense militairen te berechten. In een interview met de Rossijskaja Gazeta sprak Bastrykin vooral over oorlogsmisdaden die zouden zijn begaan door leden van het bataljon Azov. Deze door Oekraïense nationalisten opgerichte vrijwilligerseenheid speelt een grote rol in het Russische narratief dat Oekraïne wordt gecontroleerd door ‘fascisten’.  De aankondiging van een Russisch ‘tribunaal’ is waarschijnlijk vooral een reactie op strafrechtelijk onderzoek van het Oekraïense Openbaar Ministerie en het Internationaal Strafhof van oorlogsmisdaden van Russische militairen. In de afgelopen maanden bleek Moskou geen problemen te hebben met het ruilen van Oekraïense krijgsgevangenen tegen Russische gevangenen. De Azov-strijders en buitenlandse vrijwilligers lijken voorlopig echter van te grote publicitaire waarde voor het Kremlin. En Oekraïense krijgsgevangenen lopen sowieso grote risico’s. De afgelopen week doken gruwelijke beelden op van de castratie en executie van een Oekraïense krijgsgevangene door Russische militairen. Zowel Amnesty International als EU-buitenlandvertegenwoordiger Josep Borrell sprak zijn afschuw uit.  De afgelopen week nam de Amerikaanse Senaat een resolutie aan waarin het Witte Huis werd opgeroepen om Rusland op de lijst van terroristische landen te zetten – iets waar de Oekraïense president Zelensky al langer op aandringt. De Amerikaanse minister van Buitenlandse Zaken Blinken lijkt daartoe voorlopig niet bereid. Moskou heeft inmiddels de VN en het Internationale Rode Kruis uitgenodigd om onderzoek te doen naar de explosie in Olenivka – „in het belang van objectief onderzoek”, zo meldt het Russische ministerie van Defensie. ||https://www.nrc.nl//nieuws/2022/07/31/satellietbeelden-staven-oekraiense-lezing-van-aanval-op-gevangenenkamp-a4137826
2022-08-01||Dertig jaar reisde hij als cameraman de wereld rond, maar zijn dierbaarste scène draaide hij gewoon in Drenthe||De garage van cameraman Joost van Herwijnen (1970) staat volgepakt met rijen camerakoffers, statieven, lampen en een vorstelijke verzameling accu’s, de onmisbare energiebron van elke draaidag. Lachend: „Ik ben een accufetisjist.”  Van Herwijnen legt zich naast drama vooral toe op documentaires. Met zijn Sony FX9-camera van tien kilo waadde hij door watervallen in China, beklom hij de Beagle-krater op de Galapagos-eilanden en hing hij filmend uit Cessna’s. Maar zijn meest dierbare scène uit de afgelopen dertig jaar draaide hij gewoon in Drenthe, voor de film De Dunning Broers (2003) van Juul Bovenberg. Je ziet ze zelden in beeld, soms moet je zoeken naar hun naam in het colofon of de aftiteling. Maar ze zijn wel essentieel voor de media die je consumeert. Hoog tijd om de ambachtsmensen achter de schermen te leren kennen. In een reeks van twaalf interviews laat NRC zien hoe media functioneren aan de hand van de mensen die er werken. Deze keer: de cameraman. „We volgden twee broers die al 76 jaar op hetzelfde boerderijtje in Drenthe woonden en daar zelden verder dan vijf kilometer vanaf waren geweest. Ze leefden in een symbiose. Fotografie kenden ze alleen nog uit de jaren vijftig, dus telkens als ik mijn lens op ze richtte dachten ze dat ze moesten bevriezen. Pas toen ze na een halve dag gewoon hun gang gingen ontstond de documentaire.  „Een mooi portret, zonder interviews, van hoe die twee mannetjes samenleven. Het waren boeren. Het weerbericht was heel belangrijk. Gaat het regenen? Kunnen we hooien of niet?  „Mijn favoriete scène begint als ze net hebben gegeten. De jongste broer heeft zich ontpopt als het moedertje, dus die kookt en de oudste zit alleen maar in zijn stoel. Ze hebben de vla tot de laatste lepel uit hun bord geschraapt. De ene zie je close een beetje dutten op de voorgrond en daarachter zit zijn broer. Op de radio klinkt het weerbericht en dan zegt die ene broer op de achtergrond: ‘Oh, vanuit het oosten kan er onweer opkomen.’ Je ziet die andere een beetje wakker worden van oh, onweer? Ik geniet daarvan. Het is een heel lang shot, waardoor je de kijker dwingt in hun tempo mee te leven. Daar hadden mensen commentaar op, dat ik durfde met de focus te blijven op de broer die niet sprak. Bij die film heb ik mijn stijl gevonden.”  Hoe besloot u om cameraman te worden? „Ik heb gewoon al mijn interesses bij elkaar geveegd. Op de middelbare school speelde ik toneel en schreef ik toneelteksten. In 1982, toen ik twaalf was, kwamen de eerste huiscomputers uit en daar stortte ik me volledig op. Mijn geschiedenislerares had een videocamera waar ik mee mocht kloten en ik fotografeerde en had mijn eigen donkere kamertje. In mijn eindexamenjaar ging ik naar drie open dagen. Bij de Universiteit Twente zaten alleen maar nerds met brilletjes. Op de Theaterschool was iedereen zo vol van zichzelf en zo outspoken dat ik dichtklapte. Ik wilde acteur worden, maar ik durfde niet. Journalistiek vond ik een rommeltje. Ik bedacht: als cameraman mag je met knopjes en snoertjes werken, maar ook heel creatief zijn.” U trok op uw negentiende van Zwolle naar de Nederlandse Filmacademie in Amsterdam. Wat leerde u daar? „Weinig. Ik zat om 9:30 uur met natte haartjes klaar en om 10 uur slofte de leraar binnen en stak een sigaartje op. Ik was gechoqueerd! Ik leerde vooral veel van ouderejaars studenten. Toen ik net was afgestudeerd was er niet veel werk. Er waren drie omroepnetten, commerciële zenders kwamen net op, er was geen internet. Als ik overdag een overvaltraining voor postkantoren had gefilmd ging ik ’s avonds nog ergens lichtassistentie doen. Het maakte niet uit of ik de hele dag aan een statief moest hangen als ballast, als ik maar op de set kon staan.”  U kocht al snel een eigen videocamera, een loodzware betacam met tapes. „Sommige collega’s vonden dat zo’n slechte beslissing, alsof je dan de afslag nam naar de videoboer terwijl we film hadden gestudeerd. Na de opleiding kon je gaan assisteren, of meteen gaan filmen en dan waren de klussen shit. Maar ik wilde filmen! Camera op de schouder en gaan!  „Begin jaren negentig kwam de reality-tv op. Mee met de politie in Amsterdam-West, ’s nachts door tuinen hollen achter zaklampen aan. Dan stond je ineens als enige oog-in-oog met een overvaller en moest je de agent wijzen van hé, hier staat hij, haha. Dan deed ik snel mijn camera-lamp aan zodat hij werd verblind. „Ik probeerde te zorgen dat het ondanks de simpelheid toch een filmische kwaliteit kreeg. Een scène bestaat uit meerdere shots, dat heet decoupage. Terwijl ik achter zo’n agent  aanrende dacht ik: oh, je moet wel zien wat hij net gezien heeft. Dan filmde ik gauw nog even vanuit het point of view van een vrouw die net wat schreeuwde. Ik heb daar goed van leren draaien.” Wat verwachtte u als twintiger van het vak? „Daar heb ik me weinig in verdiept. Ik was nog niet bezig met bijzondere documentaires maken, ik keek niet verder dan Steven Spielberg. Een dramaset had iets romantisch voor mij. Allemaal mooie drukke mensen, chique apparatuur en lampen, en de cameraman stond als een soort schipper naast God – de regisseur – het roer vast te houden. Ik draaide series als Gooische Vrouwen en Rozengeur & Wodka Lime. Maar de laatste jaren doe ik minder drama, want het moet steeds sneller, daar krijg ik alleen maar stress van.” Als de dramacameraman de schipper naast God is, hoe zit dat dan bij documentaires? „Als ik documentaire draai probeer ik zo onzichtbaar mogelijk te zijn, terwijl ik op een dramaset meer de leiding neem. Daar moet je niet bescheiden ‘sorry’ lopen zeggen, maar duidelijk en helder communiceren. Een dramaproductie duurt zo’n drieënhalve maand. Het is grappig, als ik daarna bij de bakker binnenkom is het meteen: ‘Mag ik je helpen?’ Maar als ik lang documentaire heb gedraaid kan die bakkerij helemaal leeg zijn en dan sta ik daar en vragen ze: ‘Iemand? Niemand?’ Terwijl ik voor hun neus sta, haha.” Waarom is onzichtbaarheid belangrijk bij documentair filmen?  „Documentaire draaien is een beetje natuurfilmen. Het vogeltje zit daar, je moet niet te bruuske bewegingen maken en op zeker moment denkt die vogel: oh, nou die boom die staat daar gewoon. Mensen kijken altijd tien minuten lang: wat gaat hij doen? Vaak kijk ik doelbewust langs ze heen, zodat ze denken: het gaat niet over mij, ik ga weer verder met waar ik mee bezig was. Pas dan ga ik ze filmen, dan krijg je die onbevangenheid. Of je iemand überhaupt filmt is ook een balans. Als ik het niet ethisch vind om iets te filmen trap ik wel eens op de rem. „We draaiden een keer een uitvaart met toestemming van de familie. De regisseur vroeg: ‘Kun je achterstevoren voor de stoet uit lopen?’ Dat is een mooi shot, maar ik vind het te ver gaan om tussen de kist en de mensen te lopen. Daarvoor is het moment te precair. Maar als ik een politicus of een hoge baas film heb ik er geen ethisch probleem mee om hem lullig te filmen. Van tevoren overleg ik met de regisseur wat iemands rol is, en zo film ik hem ook. Een achterbakse directeur film ik anders dan een aardige familieman.” Hoe filmt u die directeur? „Je kunt het doen door de nadruk van het shot op iets anders te leggen, zoals wanneer iemand zit te fröbelen met een pen, of juist de camera te laten lopen op het moment dat iemand zenuwachtig met zijn woordvoerder zit te overleggen. Iets te veel hoofdruimte geven, dus veel ruimte boven iemands kruin, kan een lullig effect geven. In andere contexten kan het ook eenzaamheid of nietigheid uitstralen.” Waar moet je op letten als je een goed shot wil maken? „Vooral waar het licht vandaan komt. De zon in je rug is het minst goede wat je kunt doen, omdat alles plat wordt. Je hebt geen schaduwen, geen zilveren randjes, geen textuur,  reflecties, diepte of dynamiek. Dus cameramensen filmen graag met zijlicht of tegenlicht, omdat dat er mooier uitziet. Daarbij loop je wel meer risico dat het gezicht niet goed te zien is. Je maakt de hele tijd een afweging tussen risico nemen en braaf op veilig spelen. „Wat ook belangrijk is: registreer je wat je ziet en wat je voelt? In 2016 trok ik met Ruben Terlou naar China, voor de serieLangs de oevers van de Yangtze. We kwamen bij de Drieklovendam, de grootste dam ter wereld. Ik dacht: hoe kan ik dit imposante gevoel overbrengen? Binnen stonden grote turbines en daar hebben we Ruben doorheen laten fietsen. Daardoor snap je hoe groot het is. „Je moet de hele tijd nagaan: wat ik nu bijzonder vind, zie ik dat echt terug in beeld? Dat is best moeilijk. Als je in de regen staat te filmen, zie je geen druppels. Dus als je wil laten zien dat iedereen is verregend, moet je meer filmen dan mensen met natte haartjes. Dan film je een stroompje op de grond of regen die op een afdak klettert. Cameraman Joost van Herwijnen (52) studeerde aan de Nederlandse Filmacademie. Naast het filmen van dramaseries tekende hij voor het camerawerk van documentaires als O’Hanlon’s Helden en Langs de oevers van de Yangtze . Samen met zijn vrouw, regisseur Anne-Marieke Graafmans, won hij in 2021 een Gouden Kalf voor de korte documentaire Zie je me? Hoor je me?  „Het is ook belangrijk om voor je filmt eens om je heen te kijken. Zodra ik ergens aankom verken ik de omgeving. Oh, die man gaat straks het vuilnis buiten zetten, die ander is met zijn bootje bezig. Ik neem het allemaal in me op en ik neem de tijd om langere shots te draaien. Amateurmateriaal herken ik aan een gebrek aan rust. Het gaat van de hak op de tak. Wacht een minuutje, dan komt dat mannetje wel uit die deur. En aan het einde, als iemand heeft staan oreren, is hij stil en kun je de camera in principe uitzetten. Maar vaak zie je iemand peinzen en dan herhaalt hij wat hij net heeft gezegd, maar veel bondiger en mooier.” Wat is uw aanpak op een draaidag? „Ik maak een ‘mandje’’ met alle shots die nodig zijn om een verhaal te vertellen, in overleg met de regisseur. In China zei ik altijd na een interview: ‘Ik ga even twintig minuten boodschappen doen.’ Dan ging ik op zoek naar shots die het verhaal ondersteunden. „We draaiden bijvoorbeeld een scène met een man die kruidendokter was. Terwijl ik hem filmde zat ik al te denken: ik moet de omgeving laten zien, en ik moet de kruiden van dichtbij zien. Want de editor moet het kunnen monteren, daar heb je shots voor nodig. Eigenlijk heet dat snijshots of lapshots, maar dat vind ik een verschrikkelijke term. Alsof je iets oplapt en denkt: ik moet nog wat behang maken om de tekst te kunnen monteren. Ik maak liever een shot dat echt iets vertelt. Ik zal niet snel een shot van iemands handen maken - dat was altijd het geijkte snijshot. Ik film dat alleen als iemand een fantastisch mooie ring om heeft of oude knoesten van handen heeft, waardoor je ziet dat hij altijd in de aarde zit te wroeten.” Wat voor kaders kiest u graag?  „Ik vind het mooi om mensen af te snuffelen, bijna tactiel. Om in mensen te kruipen en hun lichaamstaal te volgen. Maar ik ga niet al te close, omdat ik het onbeleefd vind en nutteloos. Ik zie liever waar iemand staat. Ik vind het mooi als je in één shot alles vertelt zonder dat je hoeft te snijden. Voor O’Hanlons Helden waren we bij een doorgesnoven gids in het Amazonegebied, die liet zien hoe daar de rubber wordt afgetapt. Hij komt aanlopen in een totaal, je ziet allemaal bomen, dan beweeg ik mee naar zijn hand waar hij de schors laat zien en ga naar O’Hanlon die reageert. Het zijn wel vijf of zes shots in een doorlopende beweging.” Wat typeert de hedendaagse documentaire cameravoering? „Wat nu heel erg in de mode is, is een soort ver doorgevoerde esthetiek. Eindeloze droneshots of gestabiliseerde shots waarbij de camera lijkt te glijden. Alles moet tegenwoordig smooth zijn. En ik ben van de kerk dat het best mag bewegen, want dat maakt het echt en menselijk.”  Hoe is het vak de afgelopen dertig jaar veranderd? „Dertig jaar geleden draaide ik op film en zat ik in mijn ivoren torentje waar niemand iets van begreep. Tegenwoordig is iedereen met een iPhone cameraman. Zolang het verhaal goed is maakt dat niet uit. Als je iets niet helemaal goed kunt zien wordt het soms zelfs extra spannend.”  In die zin wordt u overbodig? „Nou, mijn kwaliteit moet van een andere kant komen dan alleen een scherp beeld. Ik registreer niet alleen, maar ik let op beeldtaal, op filmische kwaliteit. Wat de laatste jaren ook is veranderd is dat bij grote instituten, bedrijven maar ook regeringsinstanties, alle deuren dicht zijn gegaan. Een spontane scène draaien is er niet meer bij. Hoofdpersonen zeggen vaak: ‘Ik kan toch even een interviewtje doen en dan weet je het allemaal?’ Nee, we willen laten zien hoe je leven eruitziet, wat je meemaakt. Scènes. Show, don’t tell, dat is het documentairemaken waar ik gelukkig van word. Dan denk ik yes! Er gebeurt wat en ik mag het filmen.”  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/31/als-cameraman-vind-ik-het-mooi-om-mensen-af-te-snuffelen-a4137710
2022-08-01||Nederlandse sterren van vrouwenpeloton maken succes van eerste Tour||In de bus naar Parijs had Marianne Vos (35) kriebels in haar buik. Ze was onderweg naar het onbekende. Het leek haar heel gek om ineens zelf deel uit te maken van de Tour de France, de wedstrijd die ze als kind elke zomer langs het parcours had meegemaakt, maar zelf nooit zou rijden, omdat er nu eenmaal geen vrouweneditie was. Ze kon zich er nog geen voorstelling van maken hoe het ging zijn. Of er veel mensen langs de kant zouden staan. Ze suste zichzelf met de gedachte dat dit uiteindelijk ook gewoon maar een wielerwedstrijd was. Een koers als alle andere.  Collega-grootheid Annemiek van Vleuten (39) was bang dat de eerste Tour de France voor vrouwen in decennia te veel gehypet werd. Wat nou als het tegen zou vallen? Ze probeerde het nuchter te bekijken. „Laten we het niet te groot maken. We gaan van start, en dan is het aan ons om er een mooie wedstrijd van te maken.”  Twee van ’s werelds beste rensters, vrouwen die al veel zagen van het leven op maar vooral ook naast de fiets, die tegenslagen te boven kwamen en zichzelf steeds weer opnieuw uitvonden, wereldtitels aaneenregen en olympisch kampioen werden, voelden dat ze in de herfst van hun carrière aan de vooravond stonden van iets bijzonders. Maar precies doorgronden konden ze het nog niet. Omdat het om een eerste keer ging.  Analisten en journalisten daarentegen waren ervan overtuigd: de Tour de France Femmes zou een mijlpaal worden in de sportgeschiedenis. Een keerpunt, waarna er geen weg meer terug is. De Tour is een mondiaal merk; mensen die niets met wielrennen hebben, kennen wel de gele trui. Dat er in dat conservatieve instituut nu ook eindelijk ruimte werd gemaakt voor vrouwen, was niet minder dan een revolutie. Hun verrichtingen zouden de wereld over gaan en dat zou sponsoren aantrekken, waardoor de sport zich verder kan ontwikkelen. Dit was het zetje in de rug dat wielrensters nodig hadden. Om serieus te worden genomen.  Dat gold niet alleen voor hen. De Tour des Femmes zou ook voor vrouwelijke sportjournalisten de weg vrijmaken om een wereld te betreden die door mannen wordt gedomineerd. Zij kwamen niet alleen naar Frankrijk om van een historisch sportevenement verslag te doen, maar ook om deel uit te maken van een verandering die al veel te lang op zich had laten wachten.  Publicitair was over de Tour des Femmes zeer goed nagedacht. Door de eerste etappe samen te laten vallen met de laatste rit van de mannen, zagen miljoenen mensen op tv hoe Lorena Wiebes vorige week zondag met giftige pedaalslagen de eerste gele trui veroverde. En ook langs het parcours stond het rijen dik met mensen die allicht voor het eerst zagen dat vrouwenwielrennen de moeite waard is. Het zou op de dagen die volgden alleen maar drukker worden. Ook omdat de grote sterren van dit vrouwenpeloton, pleitbezorgers van hun sport, op het moment suprême niet teleurstelden, en de verwachtingen meer dan waarmaakten. Het was belangrijk dat de bekende gezichten de eerste editie aan het publiek verkochten.  Dat uitgerekend Vos de tweede etappe won en de gele trui kreeg, was het beste cadeau dat de Tour des Femmes zich kon wensen Het verhaal van Marianne Vos was in de julimaand op France 2 en 3, de publieke zenders in Frankrijk, dagelijks aan de kijkers van de mannen-Tour gepresenteerd. In elk reclameblok kwam haar gezicht voorbij in een reclamespotje. Zonder Vos was de Tour voor vrouwen er niet gekomen. Achter de schermen zette ze zich jarenlang in om de wedstrijd terug op de kalender te krijgen. Ze sprak er bijna nooit over, omdat ze zich ook wilde focussen op haar eigen carrière. Toen ze in 2013 een petitie startte die door bijna honderdduizend mensen werd ondertekend, moest organisator ASO daar iets mee. Het zou nog acht jaar duren voor de Tour voor vrouwen meer werd dan een veredeld rondje om de kerk. Dat uitgerekend Vos maandag de tweede etappe naar Provins won, en daardoor ook de gele trui om haar schouders kreeg, was het beste cadeau dat de Tour des Femmes zich kon wensen. Niemand die dat heilige tricot meer verdiende dan zij, de vrouw met verreweg de meeste overwinningen van het peloton; een hallucinant aantal van 242 stuks aan het einde van de Tour.   Het peloton in de laatste etappe van de Tour de France Femmes op  weg naar La Super PLanche des Belles Filles. Foto Jean-Francois Badias/AP
 Een paar honderd meter na de finish liet ze zich op een hooibaal aan de rechterkant van de weg zakken, voor een kort moment van bezinning. Algauw vlogen er ploeggenoten om haar nek, en ook haar ouders Henk en Connie, die hun dochter al sinds de jeugdcategorieën overal door Europa volgen in een grijze camper. Maar niet alleen zij werden door Vos tijdens de persconferentie daarna bedankt voor hun onvoorwaardelijke steun. Voor het eerst sprak ze publiekelijk over haar partner, de oud-renster Moniek Tenniglo, zich bewust van het grote podium waarop ze stond. Meteen werden er nieuwsberichten geschreven over Marianne Vos, voorbeeld voor meiden die uit de kast willen komen. Dat is de impact die de Tour kan hebben. Het was het begin van een vijf dagen lange zegetocht door het noordoosten van Frankrijk, met als klap op de vuurpijl een tweede etappeoverwinning op vrijdag. Haar schreeuw van ontlading galmde door de finishstraat in Rosheim. Elke dag stonden er bij de start van de rit wat meer mensen te wachten aan de touringcar van le maillot jaune. Kinderen die met een bolletjestrui of -pet in de aanslag op een handtekening hoopten, maar ook oudere mannen, die behalve de gele trui dolgraag een glimp wilde opvangen van de grote Marianne Vos. Ze wist zelf dat het sprookje tot uiterlijk zaterdag ging duren. Eenmaal in de Vogezen zou ze niet meer met de besten mee kunnen. Tien jaar geleden had ze allicht alle etappes gewonnen, zei haar coach Louis Delahaije. Maar inmiddels zijn er specialisten opgestaan, sprintsters, tijdrijders, klimmers, en is Vos ingehaald door de verandering die ze zelf in gang zette. Delahaije: „Zaterdag gaat ze op de eerste klim al lossen.” Precies dat gebeurde. Haar trainingsmaatje Annemiek van Vleuten reed zelfs na een maaginfectie aan het begin van de Tour zaterdag nog zo hard tegen de Petit Ballon, de Col du Platzerwazel en de Grand Ballon op dat ze iedereen op minuten achterstand zette. Van Vleuten is bergop van een heel ander niveau dan haar concurrenten. Er is niemand die zo lang als zij een verblijf op hoogte verdraagt en daar zo goed ook weer van herstelt. Ze wordt naar eigen zeggen elk seizoen 5 tot 10 procent beter, zelfs op 39-jarige leeftijd nog. Zaterdag nam ze, na eerder deze maand de Giro al te hebben gewonnen, een voorschot op de eindzege in de Tour.  Na afloop zei ze, in het geel, hoe de Tour haar verwachtingen had overtroffen. „We zijn niet langer een bijprogramma”, jubelde ze. „Daar moet ik de organisatie een compliment voor geven. Ik had echt het gevoel dat ik ín de Tour de France zat. We reden gewoon de vierde week.” Ze had het meest genoten van de duizenden mensen langs de kant van de weg. Over die enorme aantallen had niemand durven dromen, ook Marianne Vos niet. „Je ziet dat het zo ontzettend leeft. Dit heeft mijn verwachtingen overtroffen.” Ook de kijkcijfers braken records; 2,5 miljoen Fransen zagen Vos vorige week maandag de tweede rit en het geel winnen. Ter vergelijking: naar de mannen-Tour keken op het hoogtepunt vier miljoen mensen.  Van Vleuten is bergop van een heel ander niveau dan haar concurrenten En dus stond er zondagochtend een tevreden koersdirectrice op de Esplanade Charles de Gaulle in startplaats Lure. „Wat een week”, zei Marion Rousse. „Ik heb overal kinderen langs de kant zien staan, jongens én meisjes. We hebben veel media-aandacht gekregen. Dit gaat een grote impact hebben op de vrouwensport en daar ben ik erg trots op.” Even verderop was het dringen geblazen bij de bus van Movistar, de ploeg van Annemiek van Vleuten. Haar gele fiets stond te glimmen in de zon. Vlak voor de start nam ze met een gelukzalige glimlach uitgebreid de tijd om tientallen handtekeningen uit te delen. De woordvoerder van de ploeg zei dit nog nooit te hebben meegemaakt bij een vrouwenkoers. Een paar uur later reed Van Vleuten, na vier keer met pech van fiets te hebben gewisseld, door een mensenhaag naar de top van La Super Planche des Belles Filles. Ze won haar tweede etappe op rij. En ook de Tour de France. Bijna dertig jaar na Leontien van Moorsel. ||https://www.nrc.nl//nieuws/2022/07/31/sterren-van-vrouwenpeloton-maken-succes-van-eerste-tour-a4137821
2022-08-01||Graantycoon omgekomen bij raketaanvallen op Mikolajiv||Bij beschietingen op de Oekraïense stad Mikolajiv is de Russische zakenman Oleksej Vadatoersky om het leven gekomen. Vadatoersky gold als een van de rijkste mannen van Oekraïne en hield zich bezig met de export van graan. Hij zou volgens Oekraïense autoriteiten daardoor een bewust doel van de Russische troepen zijn geweest. Ook zijn vrouw is omgekomen bij de wat de burgemeester van Mikolajiv eerder op zondag „de zwaarste Russische bombardementen tot nu toe” noemde. Volgens de BBC werd zijn huis door een raket getroffen. Onder meer een hotel en twee scholen zouden zijn beschadigd door de beschietingen. Nibulon, het bedrijf van Vadatoersky, bouwde graansilo’s en andere opslagfaciliteiten. Volgens Oekraïense autoriteiten leverde hij daarmee een grote bijdrage aan de ontwikkeling van handel en landbouw in de regio. Hij was gedecoreerd door de regering als „Held van Oekraïne”.||https://www.nrc.nl//nieuws/2022/07/31/graantycoon-omgekomen-bij-raketaanvallen-op-mikolajiv-a4137820
2022-08-01||Van Vleuten wint de Tour de France Femmes||Annemiek van Vleuten heeft de Tour de France Femmes gewonnen. In de slotetappe van zondag, van Lure naar La Super Planche des Belles Filles, was de Nederlandse wielrenster duidelijk de sterkste. De 39-jarige renster van het Spaanse Movistar ontnam landgenoot Marianne Vos (Jumbo-Visma) zaterdag al de gele trui, na haar winst in de zevende etappe.  De aanloop naar de slotklim verliep wat rommelig voor Van Vleuten toen ze vier keer van fiets moest wisselen. Dit weerhield haar echter niet van een ruime overwinning: de kopvrouw reed op ruim vijf kilometer van de finish voor iedereen uit en bleek veruit de beste klimster van het peloton. Ze ging de slotrit in met ruim drie minuten voorsprong op de Nederlandse Demi Vollering (SD Worx). De 25-jarige Vollering eindigde als tweede in de etappe en als tweede in het algemeen klassement. Ze was eerste in het bergklassement en daarmee winnares van de bolletjestrui. Alle truien belandden in Nederlandse handen: de groene sprinterstrui gaat naar Marianne Vos en de witte trui is voor Shirin van Anrooij. Het is voor het eerst sinds 2009 dat in Frankrijk een koers voor vrouwen wordt gereden. De Tour de France Femmes is met de overwinning van Van Vleuten geëindigd. ||https://www.nrc.nl//nieuws/2022/07/31/van-vleuten-wint-slotzege-tour-de-france-femmes-a4137819
2022-08-01||Jubilerend Delft Chamber Music Festival biedt trippende ervaring||Het is dit jaar de vijfentwintigste editie van het Delft Chamber Music Festival dus dat roept om een jubileumconcert. Afgelopen vrijdag stonden in de overdekte binnenplaats van het Museum Prinsenhof  de drie artistiek leiders die het kamermuziekfestival tot nu toe heeft gehad centraal: violisten Isabelle van Keulen en Liza Ferschtman, en de huidige programmeur  pianiste Nino Gvetadze. Speciaal voor hen componeerde de Georgische componiste Eka Chabashvili   The Three Graces of Delft  voor twee violen, piano en Skype. Skype? Ja, Ferschtman zou voor repetities naar New York gaan en via een online verbinding meespelen.  Zo werd het inbelmuziekje van Skype integraal onderdeel van de komische en theatrale compositie waarbij de musici om beurten opliepen, en weer afgingen, of in Ferschtmans geval, de verbinding verbrak en weer inbelde. Maar na afloop, en tot verrukking van het publiek, liep Ferschtman toch nog het Delftse podium op. Haar visum voor Amerika was te laat gekomen, dus was ze nog niet in New York, maar bleek ze achter het podium via een Skypeverbinding, zoals het stuk oorspronkelijk bedoeld was, mee te hebben gespeeld. Dus hop, een stukje Sjostakovitsj met z’n drieën. Een verrassend moment in wat verder een beetje ongeïnspireerd concert dreigde te worden. Vooral bij Schuberts vioolsonate in a klein door Van Keulen en Gvetadze,  omdat het leek alsof hier nog erg van blad gespeeld werd. Het pianokwartet nummer drie van Brahms, waarmee men afsloot, klonk al comfortabeler, omdat het leek alsof daarvoor  wel meer repetitietijd was geweest.  Na afloop liep iedereen in ganzenpas naar de markt, waar Sinfonia Rotterdam de Delftenaren trakteerde op een openluchtconcert dat nogal onevenwichtig werd versterkt. Elke stoel die op het podium een centimeter verschoof, snerpte door de speakers. Maar al gauw waren die mankementen vergeten. De markt zat bomvol met een veel gemengder publiek, minder deftig, wat de vrolijke festivalsfeer alleen maar ten goede kwam. Kraaiende baby’s bij Händels Music for the Royal Fireworks: het was ongecompliceerd vrolijk makend.   De volgende dag speelde het festivalthema ‘Mensen hun en verhalen’ eindelijk een rol, en werd de Georgische hand van artistiek  leider Gvetadze duidelijk zichtbaar door haar keuze voor persoonlijk getinte stukken van Georgische componisten, uitgevoerd door Georgische musici. Het middagconcert opende met een onstuimig en dan weer intiem verstild pianotrio van componist Nodar Gabunia (1933–2000), een leraar van Gvetadze. Violiste Natalia Gabunia vertelde hoe haar vader dit in Tbilisi had geschreven nadat hij hoorde dat hij niet meer lang te leven had. De drie uitvoerende vrouwen kenden het veeleisende stuk door en door, en het was heerlijk door hen meegesleept te worden. Ook de afsluitende sonate voor trompet, percussie en piano van Gabunia was boeiend, maar nu moeten we het helaas, hoewel het de musici niet aan te rekenen valt, toch hebben over de slechte ventilering in de met glas overdekte zaal. Niet zozeer de warmte als het gebrek aan zuurstof breekt de luisteraar op een gegeven moment op.  Zo ook in het avondconcert, waarbij de Oekraïense musici Maryana Golovchenko als zangeres en bespeler van verschillende traditionele Oekraïense blaasinstrumenten, en Anna Antypova op viool, een soundtrack verzorgden bij beelden van de film Schaduwen van vergeten voorouders van Sergej Paradzjanov uit 1965. Paradzjanov maakte met die film een onversneden ode aan de folklore van de West-Oekraïense Karpaten. De traditionele zang was fantastisch, de elektronische soundscape die eronder lag maakte het geheel een trippende ervaring, maar door de slechte ventilering het was het bijna onmogelijk de aandacht tot het eind vast te houden. Wat heerlijk is het dan om na afloop weer in de smetteloos witte voortent te staan,  maar vooral in de frisse lucht. Klassiek Delft Chamber Music Festival. Artistiek leider: Nino Gvetadze. Gehoord: 29/7 en 30/7. Museum Prinsenhof, Delft. Nog t/m 7/8. Inl: delftmusicfestival.nl 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/31/jubilerend-delft-chamber-music-festival-biedt-trippende-ervaring-a4137806
2022-08-01||Koen van Dijks ‘Falsettos’ is een ongewoon genuanceerde musical||Het moet een heidens karwei zijn geweest om deze Nederlandse versie van de Broadway-musical Falsettos te produceren. De voorstelling zou aanvankelijk in het najaar van 2020 in première gaan, maar dat werd door de lockdown verhinderd. Daarna werd er een nieuwe premièredatum gepland, in mei 2021, en ook die kon niet doorgaan – om dezelfde reden.  Maar nu is het toch nog gelukt de productie uit te brengen. En dat roept dus de vraag op of die het lange wachten waard was. Falsettos is een doorgecomponeerd – en dus doorgezongen – muzikaal mozaïek van de Amerikaanse musicalmakers William Finn en James Lapine. Het verhaal speelt zich af in New York in de vroege jaren tachtig, tijdens het begin van de aidsepidemie. Geen wonder dat de voorstelling af en toe herinneringen oproept aan het aangrijpende theaterepos Angels in America. Hier gaat het om een samengesteld gezin, met een man en een vrouw die nog wel samenwonen maar geen echtpaar meer vormen sinds de man als homo uit de kast is gekomen en zijn minnaar bij het gezin is ingetrokken. Als de show begint, staat de dertienjarige zoon des huizes aan de vooravond van zijn bar mitswa, want dit gezin is joods. Dat geeft eerst nog aanleiding tot typisch Amerikaans-joodse zelfspot, inclusief een song waarin monkelend wordt meegedeeld „dat joden geen honkbal kunnen spelen”. Maar de zaak komt allengs op scherp te staan als die inwonende minnaar wordt getroffen door aids. Onder die omstandigheden besluit het zoontje het ritueel van de joodse volwassenwording niet te willen ondergaan. Dan maar geen bar mitswa.  In deze Nederlandse bewerking gaat onherroepelijk iets van de New-Yorks-joodse couleur locale verloren. Al was het maar die grap over joden en honkbal. Dat schept ook enige afstand tot de personages. Maar de vertaling van regisseur Koen van Dijk klinkt welluidend en zijn enscenering, met een achterdoek vol Keith Haring-figuurtjes, maakt een beheerste indruk – vrijwel vrij van voorspelbare sentimenten. Dat is tevens te danken aan het toegewijde spel en de sensitieve zang van voortreffelijke musicalacteurs als William Spaaij, Rosalie de Jong, Ad Knippels en Job Greuter, waarbij de driekoppige band van Marco Braam mooi werk maakt van het veelzijdige arsenaal aan muzikale thema’s. Dat alles maakt Falsettos tot een ongewoon genuanceerde musical – en de moeite van het wachten waard.  Musical Falsettos. Door: Opus One. Gezien: 29/7, De la Mar, Amsterdam. Aldaar t/m 13/8. Inl: opusone.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/31/koen-van-dijks-falsettos-is-een-ongewoon-genuanceerde-musical-a4137805
2022-08-01||De teksten van Beyoncé zijn zelfverzekerd, gevat en onverbloemd geil||Wat is de magie van de nachtclub? Is het de opzwepende muziek, het donker, zijn het misschien de drugs? Of is het dat je nergens anders – behalve wellicht in de rijen op Schiphol – zo dicht bij vreemden komt? Je eigen zweet of dat van een ander, iemands adem in je nek, de warmte van andere lijven om je heen: een goede nacht op de dansvloer is een ervaring van ongedwongen vrijheid en collectieve intimiteit.  Aan collectieve ervaringen ontbrak het de afgelopen jaren nogal dankzij de pandemie, dus het is geen wonder dat ook supersterren zoals Drake en Beyoncé zich nu naar de dansvloer haasten. We hebben het allemaal gemist, zo blijkt. Maar waar Drake het op zijn op 90’s-house geïnspireerde album Honestly, Nevermind liet bij een paar weifelende heen-en-weerpasjes, neemt Beyoncé al vanaf de eerste maten van Renaissance de vloer volledig over.  Ze doet dat met behulp van dansvloergrootheden van vroeger en nu. Discokoning Nile Rodgers van Chic speelt gitaar op het funky ‘Cuff It’, op ‘Move’ deelt Beyoncé de vocalen met Grace Jones, en ‘Summer Renaissance’ is een ode aan Donna Summer’s ‘I Feel Love’. Ook hedendaagse dancekopstukken zijn present: dj Honey Dijon laat haar Chicago house-invloeden horen op ‘Cozy’ en ‘Alien Superstar’, en sterproducer Skrillex geeft een edgy, dissonante climax aan ‘Energy’. Opvallend is de aanwezigheid van A.G. Cook, de Engelse producer wiens werk in het experimentele genre hyperpop nog het verst van Beyoncé’s eigen stijl af ligt. Zijn krakende, overstuurde bassen en trance-synthesizers werken verrassend goed samen met Beyoncé’s vocalen op ‘All Up In Your Mind’.  Dit klinkt misschien als een onverenigbare mengelmoes van invloeden en stijlen, maar de opbouw van Renaissance is feilloos. De tracks zijn in elkaar gemixt als een dj-set, waardoor je soepel langs alle hoeken van de dansmuziek wordt gewalst. En Beyoncé leidt de dans op behendige wijze. Haar stem is de verbindende factor, even herkenbaar als flexibel: moeiteloos gaat ze van fluisterend naar volle kracht, van verleidelijk hijgen naar opschepperig rappen.   De teksten zijn zelfverzekerd, gevat, en onverbloemd geil: op de zes minuten durende sex-jam ‘Virgo’s Groove’ kreunt ze „Kiss me where you bruise me, taste me, that fleshy part.  I scream so loud, I curse the stars”. Goed, wanneer de veertigjarige zangeres moderne slang gebruikt komt het niet heel natuurlijk over: hoe vaak zou Beyoncé het woord thottie (slet, maar dan op een positieve manier), in het dagelijks leven bezigen? Waarschijnlijk weinig. Het deert niet, want voor je het weet is ze alweer door naar een nieuw hoogtepunt. Renaissance  blijft nergens een seconde te lang hangen.  De cover van het album Renaissance. Foto Carlijn Jacobs
 Je kunt het eigenlijk niet over nachtclubs hebben zonder te erkennen dat die bestaan dankzij de zwarte lhbti-gemeenschap, die in de jaren 70 en 80 in Amerika aan de wieg stond van disco en clubcultuur. Beyoncé verwijst daarnaar door samples te gebruiken van vaandeldragers uit de gemeenschap zoals actrice Ts Madison (‘Cozy’) en rapper Big Freedia (‘Break My Soul’). De tekst „Category: bad bitch” (‘Alien Superstar’) is een directe referentie naar Ball culture, een subcultuur uit de New Yorkse queerscene, waarbij performers op de dansvloer strijden om titels in verschillende categorieën. Veiligheid en vrijheid van expressie staan centraal.  Die waarden wilde Beyoncé ook op Renaissance laten doorklinken. Op Instagram schreef de zangeres voorafgaand aan de release: „Creating this album allowed me a place to dream and to find escape during a scary time for the world. [...] My intention was to create a safe place, a place without judgment. [...] A place to scream, release, feel freedom.” Kortom: de nachtclub is open, en Beyoncé heet je welkom.  De opvallende cover van Renaissance, waarop Beyoncé als Lady Godiva zo goed als naakt op een glitterend paard zit, is gemaakt door de Nederlandse Carlijn Jacobs. De 31-jarige fotografe groeide op in het dorpje Groeningen in Noord-Brabant en studeerde aan de Willem de Kooning Academie in Rotterdam. Internationale modetijdschriften zijn al langer fan van haar werk; zo fotografeerde ze onder anderen Kim Kardashian voor de Amerikaanse Vogue. Over haar Beyoncé-foto zei ze in Het Parool: „Mijn ouders zijn supertrots, maar mijn moeder zegt dan ook gewoon: leuke foto’s van Beyoncé, maar ik vind het wel erg naakt. Dat houdt je wel met beide benen op de grond.” Popalbum Renaissance. Door: Beyoncé. Uitgebracht via Columbia Records en Parkwood Entertainment. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/31/beyonces-teksten-zijn-zelfverzekerd-gevat-en-onverbloemd-geil-a4137804
2022-08-01||&#8216;Mannetjes zijn gek op de sexy vrouwtjeswesp&#8217;||De maandagochtend van de Britse hoogleraar entomologie Seirian Sumner is goed begonnen. Een vriendin schreef haar zojuist opgetogen dat ze een wesp aan de ontbijttafel had bestudeerd: „De wesp rolde de jam in piepkleine balletjes en leek er vervolgens mee te spelen, als een wespenpuppy met kleverige roze jampootjes.” En dus kijkt Sumner nu met een big smile in haar webcam, voor ons interview. „Als je vrienden wespen schattig noemen, dan weet je dat je je doel aan het bereiken bent.” Seirian Sumner (1974) is een Britse hoogleraar entomologie en gedragsecologie aan het University College in Londen, gespecialiseerd in het gedrag van sociale wespen. Haar recent verschenen boek Endless forms – the secret world of wasps is in het Nederlands vertaald als De wesp – de geheimen van een onmisbaar insect (Uitgeverij Nieuw Amsterdam).  De afgelopen jaren, toen ze haar inmiddels verschenen non-fictieboek De wesp nog aan het schrijven was, waren die reacties wel anders. „Wat er in hemelsnaam interessant was aan zo’n plaaginsect, vroegen mensen. Waarom kon ik niet over honingbijen schrijven? Maar dat is het ’m nu juist: de honingbij heeft volop positieve pr. Er zijn daarentegen weinig insecten met een slechtere reputatie dan de wesp.” Terwijl de honingbij en de wesp toch allebei een angel hebben. „Precies. De bij is in feite gewoon een wesp die vergeten is hoe te jagen. Wespen zijn de voorouders van zowel bijen als  mieren, en veel talrijker. Van alle 150.000 soorten ‘vliesvleugeligen’ – de orde waartoe ook de bij en de mier behoren – bestaat zo’n 80 procent uit wespen. Er zijn dus veel meer soorten dan alleen de Vespula vulgaris, de geel-zwart gestreepte limonadewesp die ’s zomers vaak onze picknick verstoort. Maar de pech van wespen is dat we denken dat ze slechts overlast veroorzaken en onnuttig zijn, omdat ze ons geen honing leveren.” Wist je dat zwangere vrouwen in sommige Afrikaanse landen vaak lemen wespennesten eten? Wat voor nut hebben wespen? „Ze zijn uitstekende biologische ongediertebestrijders. Van de 230 ongewervelde soorten die commercieel worden ingezet voor natuurlijke gewasbescherming, bestaat ongeveer de helft uit parasitoïde sluipwespen. Dat zijn soorten die zelden steken, maar die hun eitjes met hun lenige wespentaille en hun legboor – in feite een voorloper van de angel – tot op de millimeter nauwkeurig in hun gastheer leggen, bijvoorbeeld in een rups of wolluis. Zo hebben de larven die uit die eitjes komen wat te eten, en raken boeren van hun rupsen- of luizenplaag af. „Los van gewasbescherming zorgen wespen ook voor bestuiving. Er is een bloemengeslacht, de wespenorchis, die qua geur en uiterlijk zó op een sexy vrouwtjeswesp lijkt dat mannetjes er gek op zijn. Zonder dat ze het doorhebben brengen ze met hun wanhopige paringspogingen stuifmeel van de ene naar de andere orchidee. En andere wespen zijn bijvoorbeeld gespecialiseerd in het bestuiven van vijgenbomen – zonder wesp geen lekker sappige vijg.” We zouden ze dus juist moeten beschermen? „Wereldwijd gaan de insectenaantallen achteruit, en de kans is groot dat dat ook voor wespen geldt. Al in 1900 schreef de biologe Margaret Morley: ‘De wereld kan zich niet veroorloven haar wespen te verliezen. Wij weten niet of de plotselinge uitroeiing van de wespensoort het hele zonnestelsel uit balans kan brengen, of het heelal als zodanig kan ontregelen.’ Nou zal dat nog wel meevallen, maar het zou sowieso een drama zijn voor de biodiversiteit. En het stomme is: we weten simpelweg weinig van de wespenaantallen, omdát veel mensen – inclusief wetenschappers – het maar een irritante insectengroep vinden. „Daarom ben ik zes jaar geleden met een collega een citizen science-project gestart, waarbij we mensen leren een wespenval te bouwen en de gevangen exemplaren vervolgens te determineren. Zo hopen we de komende jaren een beeld te krijgen van de wespenstand in Groot-Brittannië. De wesp heeft het niet op jou gemunt, maar op je limonade „In Nederland zijn jullie trouwens redelijk wespminnend, viel me op – jullie zijn voor zover ik weet het enige land met een speciale wespenstichting, die zich inzet om haat en verdelging tegen te gaan. Terecht, want wespen zijn gewoon fascinerend. Wist je dat zwangere vrouwen in sommige Afrikaanse landen vaak lemen wespennesten eten vanwege de waardevolle mineralen? En dat er een explosievenopsporingssysteem bestaat dat gebruikmaakt van levende wespen, vanwege hun voortreffelijke reukzin? Wespen blijven me verbazen.” Aan de muur van Sumner hangt een ingelijste afbeelding van een langsteelgraafwesp uit het geslacht Ammophila – een slanke zwarte wesp met roodbruine accenten. „Ik bestudeer vooral sociale wespen, dus wespen die in kolonies samenleven, zoals de limonadewesp. Maar het merendeel van de wespensoorten is solitair. Ammophila was een van de favoriete onderzoeksobjecten van Jean-Henri Fabre, een negentiende-eeuwse wespenonderzoeker van wie ik danig onder de indruk ben. Hij bouwde een glazen amfitheater om te bestuderen hoe die graafwespen hun rupsenslachtoffers om zeep brachten. Eigenlijk was het kijken naar moordende wespen een perfecte vorm van entertainment voor iemand die nu naar een actiethriller zou kijken.” Hebben wespenonderzoekers wellicht een duister kantje? Sumner lacht. „Oei, zo zou ik mezelf niet direct omschrijven. Mijn twitternaam, Wasp Woman, is weliswaar ook de naam van een horrorfilm uit de jaren vijftig, waarbij een vrouw in een wesp verandert en mannen opeet… Maar dat is omdat ik graag wespen én vrouwen in de wetenschap promoot, niet omdat ik bloeddorstig ben. Integendeel, ik hoop met mijn onderzoek bij te dragen aan een wereld waarin we opkomen voor de underdogs van het insectenrijk.” Mijn zoontje van zes is inmiddels een voorbeeldige wespenboeddha Niet doodslaan dus. Wat moet je dán doen als ze om je heen zoemen? „Observeren en stil blijven zitten. De wesp heeft het niet op jou gemunt, maar op je limonade – ze heeft de suiker nodig voor de energie. En vaak zijn ze ook op zoek naar insecten, om het nageslacht te voeden. Vanwege die insectenjacht hebben ze een voorliefde voor donkere plekjes, zoals de mouw van je T-shirt of de zoom van je jurk. Maar door te gaan wapperen, maak je ze juist agressief. „Wees geen das, zeg ik altijd tegen mensen. Dassen zijn dol op het eten van wespen, ze graven met hun poten wespennesten op en slaan dan wild met hun poten om zich heen om die wespen te vangen. Dus als wij wapperen, denkt die wesp: help, een das, ik moet me verdedigen. En jammer genoeg voor ons hebben wij niet zo’n dikke vacht als de das dus wij voelen die steken wel.” Was je vroeger zelf bang voor wespen? „Zeker. Mensen geven hun angsten vaak door aan hun kinderen, en van mijn ouders leerde ik al vroeg dat sommige dieren creepy crawlies zijn. Pas tijdens mijn studie leerde ik wespen waarderen. Gelukkig hebben mijn kinderen absoluut geen wespenangst, soms helpen ze zelfs met veldwerk. Mijn zoontje van zes is inmiddels een voorbeeldige wespenboeddha: hij blijft doodstil zitten als er een wesp op hem komt zitten.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/31/wespen-blijven-seirian-sumner-verbazen-ze-zijn-gewoon-fascinerend-2-a4137704
2022-08-01||Op de Buurtcamping ben je op vakantie op twee minuten lopen van je huis|| Met vakantie? Uitrusten? Even uit de sleur? Nee – verder geen plannen.  Welkom op de Buurtcamping in park Immerloo, in het zuiden van Arnhem. Ruim dertig volwassenen en dubbel zo veel kinderen „vieren vakantie in de eigen achtertuin”, zegt een deelnemer. Krap twee etmalen, van vrijdagmiddag tot zondagochtend, staan hun tenten op een paar minuten loop- of fietsafstand van hun eigen huis.  „Vakantie is voor ons te duur”, zegt een alleenstaande moeder van vijf kinderen. „We hebben ons huis laten schilderen, onze spaarpot is leeg”, zegt een mede-kampeerder, een paar tenten verderop. „Ik zit hier vlakbij in het azc”, verklaart een deelnemer; dan zijn vakantieverhalen sowieso snel verteld. Het was ‘Zwarte Zaterdag’ in Europa. Tientallen miljoenen toeristen zaten elkaar in de weg, letterlijk, op autoroutes ‘du soleil’, spoorverbindingen en luchthavens. Na twee  coronajaren lokte deze vorm van vrijheid weer.  De Buurtcamping is een landelijk initiatief, deze zomer in circa vijftig stadswijken, in een van de weekenden in juni, juli of augustus. In Arnhem maken Dagmar Kroes (36) en Arjen van Kalsbeek (75) deel uit van een groep vrijwilligers die het organiserende werk heeft gedaan. „Deelnemers werven vergde de grootste inspanning”, zegt Van Kalsbeek. „Twee weken geleden hadden we nog amper aanmeldingen”, zegt Kroes. „Maar we zeiden: we geven ’t niet op, het zál doorgaan!”  Opgelucht kijken zij om zich heen, naar het honderdtal kinderen en volwassenen dat hen omringt. Van Kalsbeek: „Volgend jaar hopen we op dubbel zoveel deelnemers. Dat is dan ook meteen de maximum omvang voor een weekend, waarin je de sociale cohesie tussen verschillende groepen inwoners wilt versterken.” Rondom Park Immerloo ligt Nederland in het klein. Het grenst aan de gemêleerde wijken Vredenburg en Kronenburg, de zogenoemde ‘krachtwijken’ Malburgen-West en -Oost en de rijkere buurt Holthuizen. Zie daaruit de verschillende inwoners maar eens op één pop-up camping bijeen te brengen. Organisator Van Kalsbeek, gepensioneerd psycholoog, woont zelf „aan de goudkust-zijde van het park”.  Met een glimlach typeert hij zijn buurtgenoten als „gematigd tolerant”. Met zijn sociale hart wekt hij wel de sympathie van velen, maar tot actieve medewerking aan zijn project leidt dit mondjesmaat.  De landelijke Buurtcamping-organisatie meldt op de website dat ze zich heeft aangesloten bij een landelijke campagne ‘Eén tegen eenzaamheid’. Het is een coalitie van tientallen overheden, bedrijven, sociale en culturele instellingen.  Hoe werkt dit in de praktijk – mensen uit hun sociale isolement halen? Is de Buurtcamping een middel om dit doel dichterbij te brengen? In Arnhem-Immerloo is dat dit jaar nog niet gelukt. Zoals interculturele scheidslijnen zich evenmin kamperend laten wegpoetsen: de deelnemers zijn in overgrote meerderheid als autochtoon te bestempelen. Aan een wervelend recreatieprogramma heeft het op deze Buurtcamping in elk geval niet ontbroken. Het echtpaar Desirée van de Pol en Bernard Menting vertelt aangenaam verrast te zijn door alles wat de zaterdag hun gebracht heeft. Work-out; zeefdrukken op een linnen tas; een proeverij van smoothies en water met allerlei kruidensmaken; een lesje in Zuid-Amerikaans dansen.  En, o ja, een natuurwandeling door het park. Van de Pol tipt: „De natuurgidsen, die móet je spreken; die waren zo leuk!”  Het zijn Remco Wester en zijn dochter Louna (9). Wester: „Wij doen samen allerlei natuurprojecten, hier in Arnhem en omgeving. Ik wil echt mijn werk maken van de combinatie van sport en natuureducatie. Louna doet een groot deel van het verhaal bij excursies. Dat slaat geweldig goed aan.” Louna: „Ik wil later werken op een camping in de natuur.” Wanneer op deze zaterdag de avond valt, gaat de vlam in het kampvuur, zoals dat hoort. Een verhalenverteller verzamelt de kinderen op de eerste rijen rondom zich, met daarachter de volwassenen. De kids mogen helpen een „heel vies verhaal te vertellen” – door geluiden te maken bij een vertelling over „poep en pies”.  Als iets verbroedert – dan dit, tenslotte.||https://www.nrc.nl//nieuws/2022/07/31/op-de-buurtcamping-ben-je-op-vakantie-op-twee-minuten-lopen-van-je-huis-a4137803
2022-08-01||De beste manier om te worden voorgelezen||Heb ik even een goeie zomertip voor je! Veel woorden hoef ik er niet aan te wijden: naar de lange artikelen van The Guardian kun je ook gewoon luisteren! In The Audio Long Read word je op fantastische manier voorgelezen. Nieuwe afleveringen verschijnen elke twee dagen en kunnen zo drie kwartier duren. Op de achtergrond en ter afwisseling heeft deze podcast prachtig complementair audiodesign dat het verhaal doet opleven.  The Audio Long Read, tweemaal per week afleveringen van 25-50 min, The Guardian. ||https://www.nrc.nl//nieuws/2022/07/31/de-beste-manier-om-te-worden-voorgelezen-a4137307
2022-08-01||Het verhaal van Anton Pannekoek: filosoof, socialist en sterrenkundige||De Melkweg op zichzelf al vrij indrukwekkend. Maar bij het luisteren van deze podcast werd ‘ie voor mij nog iets specialer. De kosmos van Pannekoek vertelt het verhaal van de kosmos door de ogen van socialist, filosoof en sterrenkundige en Anton Pannekoek, die zo’n 100 jaar geleden een groot aandeel had bij het leggen van de fundering van de moderne astronomie.  Voor Pannekoek was de Melkweg een hoeveelheid lichtjes waar je niet op kon inzoomen. Waar begin je dan, met het in kaart brengen ervan? De omvang en uitzonderlijkheid van Pannekoeks levenspad, ontdekkingen en invloed wordt prachtig belicht in deze aanstekelijke podcast die goed in elkaar is gewoven en heel authentiek aanvoelt. De kosmos van Pannekoek, vijf afleveringen van een half uur, Edda Heinsman.||https://www.nrc.nl//nieuws/2022/07/31/het-verhaal-van-anton-pannekoek-filosoof-socialist-en-sterrenkundige-a4137305
2022-08-01||Opinie | Versnel  de bouw van woningen door een sterker lokaal bestuur|| Door de groeiende woningnood werd de afgelopen jaren de roep om een minister van Volkshuisvesting steeds groter. Die minister kwam er. En hij liet er geen gras over groeien. Binnen enkele weken presenteerde Hugo de Jonge (CDA) zijn veelbelovende Nationale Woon- en Bouwagenda. Daarin kondigde hij de bouw van 900.000 woningen aan tot en met 2030. Hiervan moet twee derde deel betaalbaar zijn: sociale huur, middenhuur tot 1.000 euro en koop tot de NHG-grens (355.000 euro). Ook moeten gemeenten elk een eerlijke bijdrage  leveren aan de huisvesting van bijzondere doelgroepen als zorgvragers, vergunninghouders en spoedzoekers, door toe te werken naar 30 procent  sociale huur. Kortere procedures moeten gemeenten hierbij helpen. Ook is geld verdeeld om mobiliteitsknelpunten op te lossen, waardoor woningbouw mogelijk wordt. Dit beleid is inmiddels verankerd in Nationale Prestatieafspraken tussen Rijk, Vereniging Nederlandse Gemeenten, Aedes en Woonbond.  Bram Klouwen is directeur van adviesbureau Companen voor woningmarkt en leefomgeving.  Nu komt het aan op de uitvoering. Rijk en provincies leveren hieraan veel nuttige bijdragen door investeringen in Woningbouwimpuls, aanjagers, impulsteams en versnellingsteams. Deze inzet is waardevol, maar incidenteel van aard.  Bij de structurele regierol van de overheid die minister De Jonge voorstelt gaat het mis. Deze staat helaas ver af van de uitvoering. Rijk en provincie maken samen afspraken. De hogere overheden moeten de lagere overheden vervolgens aan deze afspraken houden. Het Rijk en de provincies willen daarom van de gemeenten exact weten hoeveel woningen de komende jaren (per jaar) gebouwd gaan worden. In die lijn Rijk-Provincies-Gemeenten wordt een administratieve werkelijkheid gecreëerd die niet bijdraagt aan versnelling van woningbouw. Dat is scorebordplanologie. Er is sprake van micromanagement van een macroprobleem. De sturing dreigt hiermee vooral theoretisch, beleidsmatig en kwantitatief te worden.  Een tweetal voorbeelden. Het Rijk vraagt provincies om in de zomerperiode met gemeenten, corporaties en bouwers de haalbaarheid van plannen te toetsen. Dit moet bijdragen aan een gezamenlijke prioriteitstelling en versnelling van deze plannen. Dat gaat niet lukken in één zomer, als je bedenkt dat bouwplannen doorgaans een doorlooptijd van vele jaren hebben.  En provincies vragen gemeenten om in diezelfde drie maanden het aandeel sociale huur in hun woningbouwplannen te verhogen. Maar die plannen zijn doorgaans na veel onderhandelingen met ontwikkelaars en bouwers uitgewerkt. Theorie en praktijk lijken in de gekozen ordening ver van elkaar af te drijven.  Daar wringt de schoen. De gekozen invulling van regie versterkt de uitvoeringskracht bij gemeenten niet, terwijl juist gemeenten het dichtst op de uitvoering zitten. Zij zouden daarmee de sleutel voor versnelling of vertraging in handen hebben. Gemeenten kampen echter met een groot personeelstekort. Verkeerskundigen, planologen, vergunningverleners en plantoetsers zijn niet aan te slepen. In plaats van zich druk te maken over de uitvoering van woningbouwplannen zijn zij nu bezig afspraken te maken met de provincie en het Rijk. Dit leidt af van het eigenlijke werk. Dat is jammer, want in de Nationale Woon- en Bouwagenda zit een goede probleemanalyse waar Rijk en provincies ook in de spiegel kijken. Uit die probleemanalyse blijkt dat procedures eenvoudiger moeten. Op Rijksniveau moet de interdepartementale samenwerking beter, zoals rond het stikstofdossier en de netcongestie. En meerdere provincies waren de afgelopen jaren (overigens vaak ook terecht) niet behulpzaam bij allerlei woningbouwontwikkelingen, vanwege hun coördinerende rol rond bijvoorbeeld een goede ruimtelijke ordening, landschap en mobiliteit.  Dit is allemaal nog niet opgelost. Het vraagt tijd om in de nieuwe rollen te groeien. Die tijd is er niet. De bouw dreigt stil te vallen doordat grondstoffen steeds schaarser worden, bouwkosten stijgen en het eerdergenoemde personeelstekort groot is. Bovendien zijn veel gemeenten niet meer in de positie om marktpartijen te sturen. Grondposities zijn afgebouwd. De markt heeft het grotendeels overgenomen.  Een sterk regisserende overheid is nodig. Dat staat buiten kijf. Met de nu voorgestelde, vrij technocratische ordening gaan we het niet redden. We hebben doorzettingsmacht en realisatiekracht nodig, liefst op een zo laag mogelijk niveau.  En de weg naar een oplossing  zal onorthodox moeten zijn. Bijvoorbeeld door een noodwet met de verplichting voor marktpartijen om in heel Nederland op alle locaties twee derde deel betaalbare woningen te bouwen. Door planprocedures te verkorten met een dwingender stem van de mensen die nog geen dak boven hun hoofd hebben. Door Finland te volgen in een wettelijke verankering dat alleen op overheidsgronden gebouwd mag worden, om speculatie tegen te gaan. Door nieuwe woningen toe te voegen aan de bestaande voorraad door splitsing, vriendschappelijk samenwonen (friends-wonen) of hergebruik van lege ruimtes. En door publieke projectmanagementbureaus van meerdere gemeenten samen.  Met het huidige woningtekort en de grote knelpunten op de woningmarkt kunnen we het ons niet veroorloven om vooral druk te zijn met scorebordplanologie en overheidslagen die op elkaar gaan toezien. Dat gaat niet versnellen. Versnelling komt door focus op de uitvoering: een sterker lokaal bestuur met een set krachtige instrumenten.||https://www.nrc.nl//nieuws/2022/07/31/versnel-de-bouw-van-woningen-door-een-sterker-lokaal-bestuur-a4137802
2022-08-01||Zomaar een goede daad||‘I hope this made her day better”, schreef de Australische @lifeofharrison onder zijn TikTok-video, met een hartje erbij en   #wholesome. In het negentien seconden durende filmpje vraagt hij een vrouw, die in haar eentje aan een tafeltje in een winkelcentrum een kopje koffie zit te drinken, of ze een bos bloemen vast kan houden terwijl hij zijn jas aantrekt. Dat kan.  Maar dan wenst hij haar een fijne dag  en loopt weg, zonder bloemen. Ze probeert hem terug te roepen, maar hij kijkt niet om. De vrouw zucht.     „Dit is zooo cute”, schrijft een kijker in een reactie. Een ander: „Haar blik ook op het einde ik kan hier echt uren naar kijken.” En: „Je kan gewoon zien dat ze het nodig had.”  Dit soort filmpjes, met wat makers blijmoedig een random act of kindness noemen, vinden gretig aftrek op sociale media.   Dus worden er driftig goede daden bedacht, verricht en vastgelegd, want dat is goed voor je karma – en de  likes. Maar wat de onvrijwillige ontvanger  ervan vindt, dat vertellen de filmpjes niet altijd. Maree, de vrouw in het filmpje van Harrison, is niet om toestemming gevraagd voor het maken of plaatsen van de video, vertelde ze later aan ABC Radio Melbourne. Ze zag het filmpje voor het eerst toen een kennis haar een linkje stuurde. In eerste instantie dacht ze er niet zoveel van, dat waait wel over, dacht ze. Ondertussen is  het 65 miljoen keer bekeken en 12 miljoen geliket.  De maat was vol toen ze een artikel onder ogen kreeg  waarin ze zichzelf omschreven zag als „oude vrouw” met een „hartverscheurend verhaal”.  Maar deze gekunstelde acties zijn geen ‘random acts of kindness’, zei ze op de radio, het gaat namelijk niet om de ontvanger.   „Ik voel me een clickbait.” En daarbij is het een neerbuigende veronderstelling dat vrouwen, zeker oudere vrouwen, blij zijn met bloemen van een vreemde. Het team van Harrison Pawluk liet daarop ABC weten dat voor filmen in een publieke ruimte en publicatie daarvan geen toestemming nodig is. En daarbij, hij wil toch alleen maar liefde verspreiden? Tot nu toe heeft hij  overigens alleen maar dankbaarheid geoogst, laat zijn manager weten in een statement aan ABC. Maar als hij toch iemand van streek heeft gemaakt met zijn filmpjes, mogen ze hem natuurlijk een persoonlijke e-mail sturen.      Ondertussen heeft Pawluk nog twee filmpjes geüpload waarin hij zijn  liefde verspreidt en een bos bloemen bij een vrouw achterlaat. Eén van hen laat   de bloemen liggen en vertrekt, maar dat deert Pawluk niet zoveel. Hij heeft een  goede daad verricht  en TikTok heeft het gezien. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/31/zomaar-een-goede-daad-a4137801
2022-08-01||Deze appel is eigenlijk een perzik, proef maar||Als je mensen een blinddoek voordoet en je zegt tegen ze dat ze nu perzik te proeven krijgen, ervaren ze een appel als een perzik, vertelde een smaakonderzoeker in een interview. Ik keek naar de vrucht waar ik zojuist een stukje van had gegeten en die zich in de supermarkt voor perzik had uitgegeven. Ook zonder blinddoek was het niet moeilijk er een appel in te ontdekken, maar er zou een fruitfluisteraar aan te pas moeten komen om mij te laten geloven dat dit een perzik was.  Smaak, had de deskundige gezegd, is van veel meer factoren afhankelijk dan van smaak alleen. Ook culturele en sociale invloeden spelen een belangrijke rol.  Laatst aan tafel met een heel gezelschap hadden we het weer eens over zulke dingen. Dat je een meer ontwikkelde smaak lijkt te hebben als je je chocolade het liefst zeer puur eet, espresso drinkt in plaats van cappuccino, je biefstuk graag zo rauw mogelijk.  Alles wat ‘makkelijk’ is, is minder interessant. Het vereist inspanning om te leren van zeer straffe espresso te houden, en zich inspannen is goed en het je makkelijk maken niet. Ik heb jaren gedacht dat ik niet van koffie hield tot ik op het idee kwam er eens melk in te doen. Toch probeer ik nog steeds van espresso te houden.  Je denkt dat het bij eten en drinken uiteindelijk gaat over wat je proeft en hoe je dat waardeert. En daar zit iets in: als je alleen maar ‘bitter’ proeft en niet de verschillende zurige of gebrande nuances daarin, ben je gauw klaar met je espresso-oordeel. Maar als je die zurige smaken in de espresso wel proeft maar vies vindt? Waarom wil je dan toch espresso drinken?  Bij ‘makkelijke’ smaken zoals de geminachte melkchocolade is trouwens ook de ene de andere niet. Sommige goedkope melkchocola smaakt naar karton, andere smaakt vol, met kleine zoetbittere toetsjes, en het geheel is smelterig en filmend. Zulke echt goede melkchocolade (‘echt goed’) is wel eens heerlijk, ook al is het kinderachtig om ervan te houden.  Net zoals soms een verse witte boterham juist lekker is, een gewone bedoel ik, niet zo een die door de Betere Bakker tegen de wereld-gasprijs verkocht wordt.  Of denk aan de moderne overzeese wijnen, zoet en toegankelijk, geschikt om los te drinken, niet vooral bij de maaltijd zoals Fransen en Italianen dat gewend waren. Die wijn is veel minder complex, veel minder wrang, veel minder ‘diep’, dan de ‘echte’. Ware wijndrinkers halen er hun neus voor op. Die drinken trouwens inmiddels allemaal natuurwijn, en die moet je ook eerst weer leren waarderen.  Er zit onmiskenbaar een snob-zweempje aan. Dat rauwe vlees bijvoorbeeld heeft niet méér smaak, eerder minder. Ik zeg dit als liefhebber. Die zogenaamde smaak van ons laat zich nogal beïnvloeden, door mode, klasse en marketing. Het is elk jaar weer verbluffend hoe braaf we smullend asperges eten, en hoe dat de énige groente is die we zo vieren.  Vorige week had ik verse erwtjes gekocht, luisterend naar de verrukkelijke naam ‘het wonder van Scheemda’ en ik wilde meteen een banier maken met ‘les pois nouveaux sont arrivés!’ omdat het in het Frans beter klinkt (zou tuurlijk Gronings moeten zijn: ‘Binnen nije aarten!’), en bereidingswijzen gaan verspreiden waarin ook het woord ‘roomboter’ zou vallen en misschien zou zich dan een clubje vormen van mensen die tegen elkaar op snoefden hoe lekker de erwten geweest waren en hoe geen asperge daar tegenop kon. Kwestie van goede smaak.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/31/deze-appel-is-eigenlijk-een-perzik-proef-maar-a4137800
2022-08-01||Opinie | Maak duidelijk dat het echt crisis is, kondig een energienoodtoestand af|| Als we Gasunie mogen geloven, komt het wel goed met de gasvoorraden deze winter; voor een gastekort hoeven we niet te vrezen. Nee, we kunnen niet achterover leunen maar vooralsnog geen reden tot paniek. Zelfs niet als Rusland besluit de gaskraan volledig dicht te draaien en de Nord Stream 1 toch weer gesloten wordt. De lange lijst voorwaarden en voorbehouden maken de prognose allerminst geruststellend en leverde, terecht, kritiek op. Zo mag de vraag naar gas de komende periode niet stijgen, moet de Nederlandse lng-capaciteit worden verdubbeld én de kolencentrales op volle kracht loeien om tekorten op te vangen. So far planet over profit.  Paul de Raad  is ceo van  Vandebron. De Europese Commissie kondigde het Save gas for a safe winter-noodplan aan met de hoofdboodschap: de thermostaat moet lager en er komen gecoördineerde regels voor gasbesparing, zoals financiële compensatie voor bedrijven die afstappen van gas. Dat we op korte termijn alle zeilen moeten bijzetten en vol moeten inzetten op fossiele brandstoffen, is het gevolg van een langdurige lakse houding van ons kabinet. De prioriteiten van de overheid lijken te liggen bij het voortbestaan van het bedrijfsleven en er wordt onvoldoende structureel nagedacht over de impact op de volgende zeven generaties.  Hoewel de overheid terecht teruggrijpt op het reguleren van fossiele brandstoffen om aankomende winter door te komen, schreeuwt de energietransitie om een aanpak voor de langere termijn. Willen we een toekomstbestendige transitie van de sector waarbij we voorgoed afscheid nemen van fossiele brandstoffen en overstappen naar enkel duurzame energie, dan hebben we kathedraaldenkers nodig die verder kunnen én durven kijken.  Naast het afscheid nemen van fossiele energie verdient het optimaliseren van ons energieverbruik alle urgentie, zodat wind- en zonne-energie beter worden benut. Zowel de overheid, het bedrijfsleven als de consument spelen een belangrijke rol in deze kwestie. Bedrijven kunnen met innovaties de energietransitie helpen versnellen, omdat zij wendbaarder en innovatiever zijn. Naast de geijkte oplossingen zoals een warmtepomp, kunnen bedrijven consumenten inzicht en innovaties bieden om energie in en rondom het huis optimaler in te zetten. Het slim laden van een elektrische auto waarmee je overbelasting op het net voorkomt, het terugladen van energie voor energiegebruik thuis en het juiste moment kiezen om energie te gebruiken (spot pricing) zijn bijvoorbeeld innovaties die snel breder in Nederland kunnen worden uitgerold.  Daarnaast is de beschikbaarheid van elektriciteit zo mogelijk een nog meer urgente kwestie. Door de afbouw van gas gaan Nederlandse huishoudens binnen een paar jaar naar schatting vier tot vijf keer de huidige hoeveelheid aan elektriciteit gebruiken. Het huidige energienet kan dit simpelweg niet aan, hier ligt een cruciale rol voor de netbeheerders. Om de huidige gascrisis en de broodnodige energietransitie voor iedereen behapbaar en inzichtelijk te maken, moeten we lessen trekken uit de coronacrisis. Beleg een periodieke persconferentie, presenteer een heldere routekaart gekoppeld aan acties en doelstellingen en schakel een onafhankelijk team van experts in voor advies. Stel daarnaast kritieke prestatie-indicatoren op waar iedereen – zonder uitzondering –  zich aan moet houden. Zoals de, vanuit de Europese Commissie voorgestelde, verplichte 15 procent gasbesparing per lidstaat of een bepaald aantal kilometer kabel dat per maand door de netbeheerders moet worden gelegd om ons net te verzwaren. Als we niet genoeg doen om de opeenstapeling van problemen te beteugelen, zijn de gevolgen niet te overzien en betalen we allemaal de rekening.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/31/maak-duidelijk-dat-het-echt-crisis-is-kondig-een-energienoodtoestand-af-a4137799
2022-08-01||Stille kinderen op de achterbank||Vorig jaar maakte Podcastclublid Carlijn Vis een lijstje met 7 podcasts voor de kinderen tijdens de lange autorit. Deze zomer heeft Carlijn er weer een blik op gegooid, en nog steeds zijn we het erover eens dat dit de podcasts zijn waar de kinderen op de achterbank zich het zoetst mee zullen houden. Al wil ik er nu eentje aan de lijst toevoegen: De Zoete Zusjes Vakantiepodcast - al is ‘ie ook leuk voor broertjes. Vakantiedilemma’s, voorleesverhalen, weetjes en moppen: gegarandeerd een rustige reis! De Zoete Zusjes Vakantiepodcast, tien afleveringen van tien minuten, VBK Audiolab/Kosmos Uitgevers.||https://www.nrc.nl//nieuws/2022/07/31/stille-kinderen-op-de-achterbank-a4137304
2022-08-01||Premier  Australië wil referendum over verzoening met Aboriginals||Australië houdt  vóór 2025 een referendum over de rol van de inheemse bevolking in het parlement. Hoe die rol precies wordt ingevuld, wordt  na die volksstemming besloten. „Dit is onze kans om te laten zien dat we een volwassen natie zijn”, zei premier Anthony Albanese tijdens het Garma-festival, het grootste Aboriginal festival van het jaar. Hij beloofde het referendum nog deze regeringstermijn te houden en presenteerde zaterdag de ontwerptekst met als belangrijkste vraag: moet de Aboriginal stem in het parlement worden verankerd?  Het plan is om een speciale commissie aan te stellen die advies geeft aan het parlement over zaken die van invloed zijn op de levens van de oorspronkelijke bewoners van Australië. Hoe die commissie te werk gaat, hoe de leden gekozen worden en in hoeverre het advies bindend is, blijft nog onduidelijk.  „Ik wil voorkomen dat we ons blindstaren op de details, want dat is geen recept voor succes”, zei de premier. Hij wil eerst de vraag voorleggen of Australiërs  instemmen met een grondwetswijziging om een stem voor de Aboriginal gemeenschap in het parlement vast te leggen. Wel benadrukte hij dat het niet een ‘derde kamer’ in het parlement is.  Albanese lost hiermee een verkiezingsbelofte in. Meteen na zijn overwinning in mei zei de Labor-leider dat hij stappen wil zetten naar verzoening met de inheemse bevolking. Ruim 230 jaar nadat de eerste witte man voet aan land zette, worstelt Australië nog altijd met een bloedige, koloniale geschiedenis. Sinds de Britten in 1788 arriveerden, is de Aboriginal bevolking achtergesteld en onderdrukt. De kolonisten besloten dat Australië ‘terra nullius’ was: land van niemand. Dat betekende dat er geen verdrag werd getekend met de oorspronkelijke bevolking. De Aboriginal bevolking werd jarenlang systematisch uitgeroeid, vergiftigd of met westerse ziekten besmet.  Jarenlang racistisch regeringsbeleid heeft bijgedragen aan het trauma van de oorspronkelijke bevolking. Zo werden tussen 1910 en 1970 ruim honderdduizend Aboriginal kinderen bij hun ouders weggerukt. Aboriginal-ouders hadden niet het recht om hun kinderen op te voeden: ieder kind werd eigendom van de staat en werd in tehuizen of witte gezinnen geplaatst. Dit was bewust beleid van de regering om Australië een zo wit en westers mogelijke identiteit te geven. Pas in 2008 bood de Australische regering haar excuses aan voor deze ‘gestolen generaties’. Ook nu is de bevolkingsgroep zeer kwetsbaar. Leden van de inheemse bevolking doen het op vrijwel elk vlak slechter dan de andere inwoners van Australië. Ze leven gemiddeld negen jaar korter. Er komen veel chronische ziekten voor, zoals overgewicht. Aboriginal mensen maken een onevenredig groot deel uit van de gevangenispopulatie. Veel mensen wonen op ver afgelegen plekken, waar vaak geen basisvoorzieningen zoals stromend water zijn.  Er zijn problemen met alcoholisme, huiselijk geweld, seksueel misbruik en zelfmoord. Van alle mensen die komen te overlijden is onder de inheemse bevolking het aandeel zelfdoding zes procent, vergeleken met twee procent voor niet-inheemse Australiërs. Het is zelfs de op één na belangrijkste doodsoorzaak voor Aboriginal mannen.  Al jaren wordt geprobeerd om de sociale ongelijkheid te verminderen, maar voortgang is traag. De hoop is dat als de Aboriginal gemeenschap wordt betrokken bij het opstellen van beleid dat hen aangaat, daar verandering in komt.  Het plan om een stem van de Aboriginal gemeenschap in de grondwet te verankeren is overigens niet nieuw. In 2017 werd het zogeheten ‘Uluru Statement of the Heart’ gepresenteerd. Daarin zetten Aboriginal-leiders uiteen hoe de erkenning van de oorspronkelijke bevolking in het Australische parlement eruit moet zien. Het was een historisch moment aan de voet van Uluru, de grote rode rots in het centrum van het land.  Maar ondanks hooggespannen verwachtingen bleef het document jarenlang  liggen. Ook andere onderzoeken en rapporten zijn lange tijd opzij geschoven.  Premier Albanese refereerde in zijn toespraak aan de „meer dan tweehonderd jaar van gebroken beloftes, verraad en mislukkingen”. Hij beloofde een nieuwe weg in te slaan en alle aanbevelingen uit het ‘Uluru Statement of the Heart’ over te nemen. „Ik geloof dat Australiërs de ruimte hebben in hun hart, voor de verklaring vanuit het hart”, zei hij.  Het is echter niet eenvoudig om de grondwet aan te passen in Australië. Slechts acht van de in totaal 44 referenda die het land ooit heeft gehouden, zijn succesvol geweest. Ook is de steun van de oppositie nog niet zeker. Er is voorzichtig positief gereageerd, maar de oppositie wil meer details zien. „Ik weet dat het een risico is, maar als je het niet probeert, heb je sowieso verloren”, zei  Albanese.  ||https://www.nrc.nl//nieuws/2022/07/31/premier-australie-wil-referendum-over-verzoening-met-aboriginals-a4137798
2022-08-01||Zware beschietingen op Zuid-Oekraïense stad Mikolajiv||De stad Mikolajiv in Zuid-Oekraïne is zaterdagnacht zwaar beschoten door de Russen. Dat meldt de burgemeester van de stad, Oleksandr Senkevytsj, zondagochtend op zijn Telegramkanaal. Hij spreekt van „waarschijnlijk de zwaarste beschietingen tot nu toe”. Volgens regiogouverneur Vitali Kim zijn zeker twee burgerdoden gevallen. Op meerdere momenten waren gedurende de nacht in Mikolajiv zware explosies te horen. De precieze schade is nog niet bekend, wel is duidelijk dat een aantal gebouwen verwoest is. Ook woningen raakten beschadigd. Op enkele plaatsen waar de raketten insloegen is brand uitgebroken. Ook in de oostelijke stad Kharkov en in Soemy sloegen zaterdagnacht raketten in op gebouwen. In Soemy, waar volgens gouverneur Dmytro Zjyvytsky in de afgelopen 24 uur vijftig inslagen waren, werd een persoon gedood en raakten twee anderen gewond.||https://www.nrc.nl//nieuws/2022/07/31/zware-beschietingen-op-zuid-oekraiense-stad-mikolajiv-a4137797
2022-08-01||Opnieuw explosie bij woning in Den Bosch||Voor de tweede keer in een week tijd heeft bij een woning in Den Bosch een explosie plaatsgevonden. De ontploffing vond plaats in de nacht van zaterdag op zondag rond 01.15 uur aan de Stapelen. Het gaat om het huis van de vriendin van No Surrender-kopstuk Klaas Otto, zo bevestigt haar moeder tegen het AD. Op het moment van de ontploffing bevonden Otto en zijn vriendin zich niet in de woning. Wel sliepen de ouders van Otto’s vriendin op de bovenverdieping. Zij schrokken wakker door de knal, maar bleven ongedeerd. De oorzaak van de explosie is nog niet bekend. De politie doet onderzoek rond de woning. Naar aanleiding van de explosie hebben Klaas Otto en zijn vriendin een gebiedsverbod van minstens een maand gekregen en gaat hun woning op slot, meldt Omroep Brabant. „Deze week zijn mensen tot twee keer toen ‘s nachts opgeschrikt door een explosie. Dat is afschuwelijk voor de buurt maar ook de stad. We tolereren geen gedrag dat zorgt voor ontwrichting, angst en onrust voor andere inwoners zoals nu is gebeurd”, zegt Jack Mikkers, burgemeester van Den Bosch, volgens de regionale omroep. In de nacht van dinsdag op woensdag vond ook al een ontploffing plaats bij een andere woning in dezelfde wijk in Den Bosch. De politie vermoedde dat bij de explosie aan de Goedenrade sprake was van een vergissing. De daders zouden zich in de verkeerde straat hebben bevonden en het eigenlijk hebben gemunt op de woning van Otto’s vriendin. De bewoners van de woning aan de Goedenrade, een gezin met twee jonge kinderen, bleven ongedeerd. Wel raakte hun huis zwaar beschadigd. Wat de precieze aanleiding is voor de explosies, is niet duidelijk. In het AD zegt de moeder van Otto’s vriendin dat de ontploffing „niets te maken heeft met Klaas Otto”, maar verder doet ze geen uitlating over een andere mogelijke verklaring. In 2017 was de woning van Otto’s vriendin al eens doelwit van een aanslag, toen werd het pand met een vuurwapen beschoten.||https://www.nrc.nl//nieuws/2022/07/31/opnieuw-explosie-bij-woning-in-den-bosch-a4137796
2022-08-01||Dodental overstromingen Kentucky loopt op tot 25||Het dodental als gevolg van overstromingen na hevige regenval in de Amerikaanse staat Kentucky is opgelopen tot 25 en zal naar verwachting verder stijgen. Dat heeft de gouverneur van der staat, Andy Beshear zaterdag verklaard, melden internationale persbureaus. Reddingswerkers en inwoners van Kentucky zochten zaterdag nog naar overlevenden, nadat het oosten van de staat in de nacht van woensdag op donderdag werd getroffen door een stortvloed aan regen die wegen veranderde in kolkende rivieren. Inwoners van het gebied moesten hun toevlucht zoeken tot de daken van hun huizen om aan het water te ontsnappen en op hulp te wachten. „Dit is nog steeds een noodsituatie”, zei Beshear tijdens een persconferentie. „We zijn nog bezig met zoek- en reddingsacties. Ik geloof helaas dat we nog wekenlang lichamen zullen vinden.” De Amerikaanse president Joe Biden sprak van een „enorme ramp” en zegde federale hulp toe. Volgens Beshear is het moeilijk om het aantal vermisten in te schatten, omdat mobiele telefonie niet werkt in het rampgebied en mensen die het gebied zijn ontvlucht niet kunnen nagaan hoe familieleden en bekenden er aan toe zijn.  Delen van de oostelijke plattelandsstaat, die deel uitmaakt van de regio van het Appalachen-gebergte, kregen in 24 uur twintig centimeter regen te verwerken. Rivieren traden in korte tijd buiten hun oevers. Honderden woningen en bedrijven zijn ondergelopen. Onder de dodelijke slachtoffers zijn volgens de gouverneur vier kinderen. Het zou gaan om kinderen van anderhalf tot acht jaar uit hetzelfde gezin, meldt de Lexington Herald Leader, een krant in de staat.||https://www.nrc.nl//nieuws/2022/07/31/dodental-overstromingen-kentucky-loopt-op-tot-zeker-25-a4137795
2022-08-01||Zelensky roept op tot evacuatie burgers uit Donetsk||De Oekraïense president Volodymyr Zelensky heeft zaterdag burgers in delen van de oostelijke Donetsk-regio die nog onder controle zijn van Oekraïne gemaand het gebied te verlaten. Zelensky kondigde laat op de avond een verplichte evacuatie af in een televisietoespraak vanuit Kiev, meldt Reuters. Donetsk is het toneel van hevige gevechten tussen Oekraïne en Rusland, dat grote delen van het gebied heeft ingenomen. Zelensky riep honderdduizenden mensen in gevechtszones in de bredere Donbas-regio, die behalve Donetsk ook de regio Luhansk omvat, op om te vertrekken, wegens een verwachting dat gevechten zullen verhevigen. „Hoe meer mensen nu de Donetsk-regio verlaten, hoe minder mensen het Russische leger zal kunnen doden”, aldus Zelensky. Inwoners die vertrekken zouden in aanmerking komen voor compensatie, voegde hij toe. Volgens Zelensky wonen nog honderdduizenden mensen in gebieden van de Donbas waar hevig wordt gevochten. „Velen weigeren te vertrekken, maar dat moet toch gebeuren”, aldus de president. „Als u een kans heeft, spreek dan alstublieft met degenen die nog in de gevechtszones van de Donbas verblijven. Overtuig hen er alstublieft van dat het nodig is om te vertrekken.” De Oekraïense vicepremier Irina Veresjtsjoek heeft volgens Oekraïense media gezegd dat de evacuatie moet plaatsvinden voordat de winter begint, omdat de voorziening van aardgas in de regio is verwoest.||https://www.nrc.nl//nieuws/2022/07/31/zelensky-roept-op-tot-evacuatie-burgers-uit-donetsk-a4137794
2022-08-01||Moskou: onderzoek door VN en Rode Kruis naar aanval op gevangenenkamp||Rusland heeft experts van de Verenigde Naties en het Internationale Comité van het Rode Kruis uitgenodigd om onderzoek te doen naar de aanval op een kamp in de Donetsk-regio waarbij vrijdag ruim vijftig Oekraïense krijgsgevangenen zijn omgekomen. Dat heeft het Russische ministerie zaterdag verklaard, meldt Reuters. De stap wordt gezet „in het belang van het uitvoeren van een objectief onderzoek”, aldus het ministerie in een verklaring. Pro-Russische separatisten geven Kiev de schuld van de aanval, waarbij volgens hen 53 krijgsgevangenen zijn omgekomen. Oekraïne zou de gevangenis bij Olenivka hebben bestookt met raketten. De Oekraïense strijdkrachten hebben dat ontkend. Volgens hen is de gevangenis onder vuur genomen door Russische artillerie, om mishandeling van gevangenen te verhullen. Het Rode Kruis heeft een verzoek ingediend om de gevangenis te bezoeken en te bekijken of de krijgsgevangenen die bij de aanval gewond zijn geraakt, naar behoren worden behandeld. De organisatie liet zaterdagavond weten dat dat verzoek nog niet was ingewilligd. Volgens de pro-Russische separatisten zijn 75 krijgsgevangenen gewond geraakt. Op satellietbeelden van na de aanval is te zien dat een vierkant gebouw in het midden van het gevangenencomplex is verwoest. Krijgsgevangenen die bij de aanslag zijn omgekomen zouden in mei gevangen zijn genomen na de val van de Oekraïense havenstad Marioepol na een maandenlang Russisch beleg. Onder hen zouden militairen van het Azov-regiment zijn. De Oekraïense president Volodymyr Zelensky heeft gezegd dat de VN en het Rode Kruis een plicht hebben om op de beschietingen van het complex te reageren. Hij heeft naar aanleiding van de aanval opnieuw opgeroepen Rusland te bestempelen als een terroristische staat. „Veroordeling op het niveau van politieke retoriek is niet voldoende voor deze massamoord”, zei hij.||https://www.nrc.nl//nieuws/2022/07/31/moskou-onderzoek-door-vn-en-rode-kruis-naar-aanval-op-gevangenenkamp-a4137793
