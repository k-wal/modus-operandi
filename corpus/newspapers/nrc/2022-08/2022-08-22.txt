2022-08-22||Twee Delftse studentenverenigingen bestraft vanwege grensoverschrijdend gedrag||Twee Delftse studentenverenigingen zijn door de TU Delft bestraft vanwege meldingen van mishandelingen en grensoverschrijdend gedrag. Dat bevestigt een woordvoerder van de universiteit maandag na berichtgeving in het AD en het Delftse studentenplatform Delta. Bij het Delftsch Studenten Corps (DSC) zou een eerstejaars tijdens een ontgroening zijn overgoten met kaarsvet, terwijl een lid van Virgiel tijdens een borrel naakt tegen een met glas bezaaide grond zou zijn geduwd. De verenigingen waren maandagavond niet direct bereikbaar voor commentaar. Zowel Virgiel als DSC hebben van de TU Delft een officiële waarschuwing gekregen. De universiteit eist een cultuuromslag bij de verenigingen, die hun zaken „niet op orde” hebben. Als ze in de komende drie jaar nog eens misstap begaan, zal hun erkenning als officiële studentenvereniging worden ingetrokken en worden ze gekort op subsidie. Vooral op het corps is de universiteit kritisch. Het DSC moet incidenten voortaan transparanter communiceren, aantonen dat de ontgroeningen veilig verlopen en „de fysieke toestand van leden” waarborgen. Daarnaast mag het DSC niet aanwezig zijn bij de opening van het academisch jaar en de zogenoemde dies, het verjaardagsfeest, van de TU. De misstanden bij het Delftse corps kwamen begin vorig jaar aan het licht. Een Delftse student vertelde in september aan de Volkskrant dat ouderejaars tijdens een ontgroening kaarsvet hadden „gedruppeld” op aspirant-leden. Deze ‘feuten’ moesten de kaarsen vervolgens ook zelf vasthouden, waarna het haar van een meisje zou hebben vlamgevat. Toen de TU Delft vorig jaar ook een anonieme melding ontving van grensoverschrijdend gedrag bij de ontgroening, stelde de universiteit een onderzoek in. Conclusie: het DSC heeft geen „introspectief vermogen”, „de eigen controle schiet tekort” en begeleiders drinken tijdens de ontgroening „te veel alcohol”. In een reactie tegen het universiteitsblad zegt het corps de klacht niet te kunnen plaatsen. DSC-president Olivier Abbenhuis noemt het „spijtig” dat hij de TU Delft niet heeft kunnen overtuigen van het voornemen om de komende ontgroeningen „zo veilig en verantwoord mogelijk te organiseren” met „het psychische en fysieke welzijn van (kandidaat-)leden op nummer één”. De komende ontgroening zullen er volgens hem „meer mensen nuchter toezicht houden”, zal er „strikt gecontroleerd worden op alcoholuitgifte” en „worden dronken personen van programma-onderdelen verwijderd”. Het incident waarvoor Virgiel wordt berispt dateert van afgelopen voorjaar. In mei werd een lid tijdens een borrel op de sociëteit door „vier of vijf” anderen mishandeld, schrijft het universiteitsblad. Daarbij worden zijn kleren „van zijn lijf gescheurd tot hij naakt is” en wordt hij „zo hard geduwd” dat hij op de grond valt. Niemand zou hebben ingegrepen omdat „leden elkaar de hand boven het hoofd houden”, aldus de universiteit. Hoewel een cultuuromslag noodzakelijk zou zijn, is de TU Delft positief over het feit dat Virgiel heeft toegezegd „stappen” te zetten, sancties heeft opgelegd en inzicht toont. Ook heeft de vereniging „open over het voorval gecommuniceerd”,  Virgiel-voorzitter Lucas Honée spreekt tegen het universiteitsblad van een „betreurenswaardig incident”. De drie jaar „proeftijd” die de universiteit heeft opgelegd zijn volgens hem „een stok achter de deur” om ervoor te zorgen dat „zoiets niet nog eens plaatsvindt”. Het nieuws over Virgiel en DSC volgt op recentelijke misstanden bij het Amsterdamse studentencorps  (A.S.C.-A.V.S.V.). Tijdens toespraken op een lustrum werden vrouwen door mannelijke leden aangeduid als „niks meer dan hoeren” en „sperma-emmers”. ||https://www.nrc.nl//nieuws/2022/08/22/twee-delftse-studentenverenigingen-bestraft-vanwege-grensoverschrijdend-gedrag-a4139604
2022-08-22||Somalië wacht hongersnood door ergste droogte in veertig jaar|| Ze had haar vertrek zo lang mogelijk proberen uit te stellen. De Somalische Maryan Osman (45) was gehecht aan het boerenleven in Baanaaney, een dorpje in de zuidelijke regio Neder-Shabelle. Maar vier maanden geleden was de situatie onhoudbaar geworden: de droogte hield te lang aan. Nu woont ze in een kamp voor ontheemden op dertien kilometer afstand van de hoofdstad Mogadishu. „Twee van mijn kleinkinderen overleden door de honger”, vertelt ze aan de telefoon. „Ik had geen andere keus.” Somalië heeft te maken met de ergste droogte in veertig jaar. In het gebied waar Osman vandaan komt, heeft het de afgelopen vier jaar slechts sporadisch geregend. „Maïs, tomaten, fruit: op een gegeven moment kon ik geen enkel gewas meer verbouwen.” Ooit was ze de trotse eigenaar van 60 koeien en 45 geiten. „Maar die zijn bijna allemaal doodgegaan.”  De Somalische regering riep eind vorig jaar de noodtoestand uit vanwege de aanhoudende droogte. Op dat moment waren er al drie slechte regenseizoenen geweest, een  catastrofe voor de boeren en herders in het land. Somalië heeft jaarlijks twee regenperiodes, de ‘Gu’ (van april tot en met juni) en de ‘Dayr’ (van oktober tot en met november). Nu de Gu ook dit jaar tegenviel, ligt er een hongersnood van historische proporties op de loer: zo’n zeven miljoen mensen  krijgen te maken met acute voedselonzekerheid. Het is in Somalië lastig om aan harde cijfers te komen, waardoor het niet precies duidelijk is hoeveel mensen er op dit moment al aan de honger bezweken zijn. Unicef telde minstens vijfhonderd kinderen die dit jaar door ondervoeding zijn overleden, maar dit getal noemt de organisatie zelf het „topje van de ijsberg”. OCHA, het VN-bureau voor de coördinatie van humanitaire hulp, waarschuwde in april dat de aanhoudende droogte deze zomer aan 350.000 kinderen het leven kan kosten. Een miljoen Somaliërs zijn  naar schatting ontheemd. In het kamp van Osman verblijven zo’n 940 gezinnen, die voornamelijk op zichzelf aangewezen zijn. Met takken en plastic tassen hebben ze een provisorisch tentenkamp opgetuigd. „Er zijn geen toiletten en ik kan me nergens wassen”, zegt Osman. Af en toe komen er mensen uit de buurt langs om eten te brengen. Zij en haar familie horen bij de Bantu, een gediscrimineerde etnische minderheid. Daarom worden ze achtergesteld bij het uitdelen van de voedselpakketten. „En er is al zo weinig te eten.”   Een tuktuk vervoert in een zandstorm mensen naar Dolow, in Jubaland in Zuidwest-Somalië. Veel bewoners uit de streek trekken naar deze stad omdat daar noodhulp wordt verstrekt.    Foto Sally Hayden/Getty Images Geregeld denkt ze met heimwee terug aan haar boerenbestaan. „Ik ben geen ander leven gewend. Het liefst zou ik weer boerin worden, maar ik weet niet of dat ooit gaat gebeuren.” Ze maakt zich kwaad over de discriminatie en de slechte voorzieningen in het kamp. Maar voor de droogte zijn volgens haar geen schuldigen aan te wijzen, zegt ze berustend. „Het heeft gewoon te weinig geregend, en uiteindelijk is dat in de handen van God.” Toch heeft menselijk handelen wel degelijk een bijdrage aan de droogte geleverd. Dat zegt milieukundige Ahmed Awale (68). Hij doceert aan de universiteit van Hargeisa, de hoofdstad van het semi-autonome Somaliland, en is de directeur van de ontwikkelingsorganisatie Candle Light. Awale is net terug van een meerdaags bezoek aan zijn plantages, waar hij zeldzame planten kweekt. „De situatie doet denken aan de grote droogte van 1974”, zegt hij via Skype.   De humanitaire ramp die zich  in het land aftekent is deels de ontknoping van een langslepende milieucrisis, zegt Awale. „Het uitblijven van de regen is één factor, maar er is veel meer aan de hand.” Al sinds de jaren negentig waarschuwt hij voor de vele klappen die de Somalische natuur te verduren krijgt. Zo levert de handel in houtskool een belangrijke bijdrage aan de ontbossing in het land. In de afgelopen twee decennia heeft Somalië een derde van zijn bosgebieden verloren. „Dit leidt ertoe dat de droogtes erger worden.”  Bewoners van Dolow, in Zuidwest-Somalië, duwen hulpgoederen naar een opvangkamp voor ontheemden. De droogte heeft veel bewoners uit de omgeving naar de stad verdreven, waar voedsel en medicijnen beschikbaar zijn. Foto Sally Hayden/Getty Images
 De nomadische herders zijn al decennialang noodgedwongen in een race to the bottom beland, aldus Awale. „Overbegrazing is een enorm probleem. Er is steeds minder grasland over.” Dit heeft bijgedragen aan verwoestijning in grote delen van Somalië. „Het maakt de herders wanhopig: ze weten dat overbegrazing de problemen erger maakt, maar ze hebben geen andere keuze.” De nomaden kunnen zonder hun vee niet overleven. Sommige herders voeden hun dieren nu met eten dat eigenlijk voor mensen bedoeld is, zoals het graangewas sorghum. „Daardoor hebben ze vaak zelf niets te eten.” Er waren meer omstandigheden  die de crisis verergerden. Zo legde de Saoedische regering het aantal pelgrims dat tijdens de hadj naar Mekka mocht reizen drastisch aan banden vanwege de coronapandemie. Normaal gesproken importeert Saoedi-Arabië jaarlijks miljoenen dieren om de pelgrims tijdens de bedevaart van eten te voorzien, een belangrijke inkomstenbron voor Somalische boeren. „De coronarestricties waren een enorme klap voor hen”, zegt Awale. Verder is door de oorlog in Oekraïne 90 procent van de tarwe-import tot stilstand gekomen. Voedsel- en benzineprijzen zijn sinds de Russische invasie de pan uitgerezen.  Dat de regen dit jaar weer uitbleef, was de genadeklap. Een hongersnood lijkt  haast onontkoombaar, zeker omdat ook het volgende regenseizoen tegen lijkt te zullen vallen. Er is dringend behoefte aan meer humanitaire hulp vanuit de internationale gemeenschap, zegt Awale. „Maar er moet vooral een plan komen voor de lange termijn. Het tegengaan van de ontbossing zou de eerste prioriteit moeten zijn.”  De tijd daarvoor dringt. Awale: „Door klimaatverandering zullen we meer extreem weer zien. Droogte, zoals nu, maar ook extreme regenval.” In 2019 zagen de Somaliërs wat de gevolgen zijn van een wispelturiger klimaat. Er was dat jaar tijdens de Gu amper regen gevallen, waardoor er al sprake was van honger als gevolg van droogte. Maar tijdens de Dayr regende het juist veel te veel, met hevige overstromingen als gevolg. Klimatoloog Chris Funk, van de Climate Hazard Group van de universiteit van Californië, zei tegen persbureau Reuters dat klimaatverandering het   „veel waarschijnlijker heeft gemaakt” dat deze droogte zich aandiende. Ontheemden die nu al wegtrekken, zoals Osman en haar familie, zijn wat dat betreft de kanaries in de kolenmijn. Volgens een vorig jaar verschenen rapport  van de Wereldbank zullen rond 2050 mogelijk ruim 200 miljoen mensen noodgedwongen moeten verhuizen als  gevolg van klimaatverandering. Awale: „De crisis in Somalië valt niet los te zien van de opwarming van de aarde. En dat kunnen wij in Somalië niet in ons eentje oplossen.”||https://www.nrc.nl//nieuws/2022/08/22/somalie-wacht-hongersnood-door-ergste-droogte-in-veertig-jaar-a4139601
2022-08-22||Biden heeft stiekem een topzomer||  Als Fox-presentator Tucker Carlson zegt dat inflatie niet zo’n belangrijke kwestie is  in de campagne voor de midterm-verkiezingen van november, kan de regering-Biden gerust zijn: dan is ze op de goede weg. Fox News grifte maandenlang met koeienletters ‘INFLATION NATION’ in het tv-scherm, om kijkers te doordringen van het falen van de president. Donderdag raadde de populairste presentator de Republikeinse Partij ineens aan alle aandacht te richten op criminaliteit en illegale immigratie.  Na een politiek rampseizoen, dat begon met de chaotische terugtrekking van Amerikaanse troepen uit Afghanistan in augustus 2021, beleven president Joe Biden en de Democratische Partij in de laatste maanden een herrijzenis die alle prognoses voor de komende Congresverkiezingen heeft veranderd. Die herrijzenis wordt geschraagd door reële verbeteringen in de economie ten opzichte van de winter, door betekenisvolle politieke prestaties in de zomer en door de radicale koers die de Republikeinen tijdens de campagne zijn ingeslagen.  Na ingrepen door de centrale bank in de rentevoet en van de regering in de benzineprijzen, vlakte in juli de inflatie af – voor het eerst na drie maanden van gestage stijging. Consumenten gaven meer uit in winkels. Het aantal werklozen nam toe: een teken dat de overspannen arbeidsmarkt, een van de aanjagers van de inflatie, van het kookpunt afraakt. Allemaal indicaties dat het beleid om de  economie weer in balans te brengen, effect heeft.  Vrijdag komt ook nog een rapport uit, wist The Wall Street Journal al te melden, waarin staat dat Amerikaanse bedrijven dit jaar zo’n 350.000 banen hebben overgebracht van het buitenland naar de Verenigde Staten, het hoogste aantal sinds de overheid dit in 2010 begon te meten. Dit was een van de kernpunten van het ‘America First’-beleid van Bidens voorganger Donald Trump. Die bleef in zijn topjaren op ongeveer de helft van dit aantal steken – en dat moet de Republikeinen pijn doen. Econoom Paul Krugman begon zijn column in The New York Times donderdag aldus: „Er hangt dezer dagen iets geks in de lucht in Washington. Het riekt naar… competentie.” In de loop van enkele maanden wisten de Democraten een handvol wetten door het Congres te loodsen, vaak gesteund door Republikeinen die de redelijkheid ervan boven partijpolitiek belang stelden. Biden tekende de eerste wet voor (iets) scherpere vuurwapencontrole sinds 1993 – vijftien van de vijftig Republikeinse senatoren stemden mee, evenals veertien van de 211 Republikeinen in het Huis van Afgevaardigden. Hij tekende een wet om de Amerikaanse productie van halfgeleiders, essentieel in computerchips, te stimuleren. Negentien senatoren en veertien afgevaardigden van de Republikeinse Partij stemden mee met de Democraten. En de kroon op zijn werk: de wet met beleid tegen klimaatverandering en de hoge kosten voor gezondheidszorg. Biden ondertekende die zogenoemde Inflation Reduction Act vorige week. Biden geniet het voordeel van het gezichtsbedrog van de geringe verwachtingen Paul Krugman NYT-columnist Nul Republikeinen stemden met deze laatste wet in. Ze riepen in koor dat die leidt tot onverantwoord grote overheidsuitgaven (circa 740 miljard dollar) en dat ze de inflatie zal opdrijven in plaats van verminderen. Een onafhankelijke begrotingswaakhond  berekende echter dat het effect (plus of min) voorlopig verwaarloosbaar zal zijn. Maar belangrijker: als de grootste propagandist (Carlson) van de  Republikeinen de inflatie tot onbeduidend thema verklaart, zal het belang daarvan ook bij de Republikeinen zelf langzaam wegebben, is de verwachting.   De inhoudelijke betekenis van het beleid kan de Democraten helpen bij de verkiezingen in de komende jaren. Zij kunnen wijzen op maatregelen tegen het al te gemakkelijk verkrijgen van vuurwapens, maatregelen om Amerikaanse bedrijven te helpen in de concurrentieslag met China bij het produceren van halfgeleiders, om bedrijven en burgers met subsidies te laten overstappen naar duurzame energie en om de medicijnkosten  te verlagen – allemaal populaire thema’s. Daar komt de symbolische waarde van deze wettenreeks bij. Biden had bij zijn aantreden beloofd dat hij ‘competentie’ in het landsbestuur zou brengen en dat hij daarbij een brug zou slaan naar  politieke tegenstanders. Dat de wetten zijn aangenomen, ook al is het soms in een uitgeklede versie ten opzichte van het oorspronkelijke voorstel, is een attest van de eerste belofte. De steun van Republikeinen, hoe klein ook in getal, is een inlossing van de tweede.  „Op dit punt geniet Biden het voordeel van het gezichtsbedrog van de geringe verwachtingen”, relativeerde Krugman. „Naar moderne maatstaven zijn Bidens politieke wapenfeiten groot, maar in een ander tijdperk waren ze niet zo verbazingwekkend geweest – een tijdperk voordat de radicalisering van de Republikeinse Partij het vrijwel onmogelijk maakte om echte oplossingen voor echte problemen na te streven.” Tot deze zomer leek Joe Biden lamgeslagen. Hijzelf en zijn populariteitscijfers (lager dan recordhouder Donald Trump) werden met schrik, meewarigheid en hoon bekeken. Er verscheen een peiling waarin driekwart van de Democratische kiezers zei dat ze Biden niet nog eens als presidentskandidaat wilden, er verschenen stukken waarin hem werd gesmeekt  geen tweede termijn te ambiëren. Er gingen filmpjes rond van zijn gehakkel, zijn gestruikel en, meest recent, een vergeefse poging om zijn jasje aan te trekken.  Daar kwam afgelopen week een nieuw filmpje voor in de plaats. In een oud videoclipje met acteur Christopher Walken in een fantastische danssolo is het hoofd van Joe Biden gemonteerd. Op de klanken van Fatboy Slims Weapon of Choice flitst de danser langs de prestaties van Biden, van de infrastructuur- en de veteranenwet tot aan de uitbreiding van de NAVO en de executie van terroristenleider Al-Zawahiri, eind juli.  Op Twitter leek  een zucht van opluchting te klinken. Biden, eindelijk cool.||https://www.nrc.nl//nieuws/2022/08/22/biden-heeft-stiekem-een-topzomer-a4139618
2022-08-22||Vertrouwen de partijen in het kabinet-Rutte IV elkaar nog wel?||In acht maanden maakte het kabinet-Rutte IV al crisis op crisis mee: bij de opvang van asielzoekers, de snel dalende koopkracht, het verzet tegen de stikstofplannen. Maar de vertrouwenscrisis die zich nu afspeelt in het kabinet, na het interview van CDA-leider Wopke Hoekstra in het AD over stikstof, is anders. Die komt van binnenuit, sluimert al veel langer en lijkt een forse bedreiging te zijn voor het voortbestaan van het kabinet. Dat Hoekstra iets wil veranderen aan de stikstofplannen – hij wil dat de boeren langer de tijd krijgen om aan de eisen te voldoen – begrijpen de andere regeringspartijen wel. Het CDA, klinkt het in Den Haag, verkeert in „doodsnood”. In peilingen verliest de partij veel, het CDA zou nu zo’n acht zetels  overhouden. Maar waarom had Hoekstra dan niet éérst in het kabinet  om hulp gevraagd? Hij was er daar, zeggen betrokkenen, nooit eerder over begonnen. Pas op de avond vóór de publicatie van het interview, in het Catshuis, hoorden de andere partlijleiders wat ze te wachten stond. Hoekstra haalde de afspraken uit het coalitieakkoord over stikstof onderuit door de einddatum van 2030 „niet heilig” te verklaren. Wat hij precies had gezegd kregen de fractievoorzitters van de coalitie, de andere vicepremiers en de premier niet te zien. Dat moesten ze de volgende dag maar lezen.  Premier  Rutte maakte er volgens betrokkenen die avond een drama van: zoiets had hij in zijn hele carrière nog nóóit meegemaakt. In de vergadering van de ministerraad op vrijdag zei D66-leider Sigrid Kaag tegen Hoekstra: „Het vertrouwen is weg.” De Tweede Kamer onderbreekt deze dinsdag het zomerreces voor een debat over het interview. De oppositie zal precies willen weten hoe het zit met dat gebrek aan vertrouwen en of er nog wel doorgeregeerd kan worden als de coalitiepartijen niet meer hetzelfde willen.  In de coalitie is niet de verwachting dat de crisis in dat debat tot het einde van Rutte IV leidt. Maar het besef dat een kabinetsval dreigt, is er wel: als ‘gespreksleider’ Johan Remkes begin september met aanbevelingen komt, zeggen betrokkenen, zullen partijen moeten kiezen. Als het CDA blijft eisen dat boeren er langer over mogen doen om de stikstofdoelen te halen, moeten de andere coalitiepartijen bedenken of ze Wopke Hoekstra wat extra’s gunnen. „Als hij moet terugkrabbelen”, zegt iemand uit het kabinet, „blijft er van zijn partij misschien helemaal niets meer over.” Andere bewindslieden zien hoe vooral Kaag en Hoekstra elkaar niet liggen Wat meespeelt in de vertrouwensbreuk: als er een compromis zit in de aanbevelingen van Remkes, zal dat door het CDA als Hoekstra’s overwinning worden geclaimd. De VVD kan zo’n compromis ook wel gebruiken – op een congres in het voorjaar eiste een meerderheid van de leden dat de plannen stevig werden aangepast. D66 zal gezien worden als grote verliezer als de einddatum verschuift. Het gaat al veel langer moeizaam in de top van het kabinet. Andere bewindslieden zien hoe vooral Kaag en Hoekstra elkaar niet liggen. Er lijkt zich veel oud zeer te hebben opgestapeld tussen die twee, én Mark Rutte – al vanaf de Tweede Kamerverkiezingen vorig jaar. Toen Kaag in de formatie de HJ Schoo-lezing gaf, waarin ze hard uithaalde naar Rutte, wisten de anderen van niets. En in die formatie vond Kaag dat ze niet serieus genoeg werd genomen door Rutte en Hoekstra. Voor het CDA staat er nu veel op het spel. Vlak voor de zomer hadden boze partijleden in een bijeenkomst met Wopke Hoekstra hem  een gebrek aan leiderschap verweten. Waarom bleef hij zo stil? In de zomer probeerde Hoekstra dat te veranderen, hij ging langs bij boeren en plaatste daar foto’s van op sociale media.  Maar volgens de partijtop was het niet genoeg. Hij moest duidelijker laten zien dat het CDA ook éígen ideeën heeft, en dat die kunnen afwijken van het kabinetsbeleid. Zeker bij een onderwerp dat zijn  kiezers zo hard raakt.  Maar in het Catshuis, vorige week, kreeg Hoekstra van VVD’ers te horen dat niet alles om het CDA draait. De opvang van asielzoekers ligt bij VVD-kiezers minstens zo gevoelig als de stikstofplannen bij het CDA. Bij VVD-afdelingen in Limburg en Noord-Holland is de afgelopen dagen fel verzet ontstaan tegen de dwang vanuit Den Haag om met opvangplekken te komen voor asielzoekers.  De Tweede Kamerfractie  begrijpt dat heel goed. In het Catshuis maakte fractievoorzitter Sophie Hermans er volgens betrokkenen een punt van tegenover Hoekstra. De VVD staat onder druk, maar hoorde je háár het kabinetsbeleid onderuithalen? Als Remkes klaar is, is het aan het kabinet te beslissen hoe het verder gaat met de stikstofplannen. Binnen  de regeringspartijen klinkt twijfel: is er een uitweg? Maar je hoort ook: niemand in de coalitie heeft belang bij verkiezingen. Het CDA al helemaal niet. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/22/vertrouwen-de-partijen-in-het-kabinet-rutte-iv-elkaar-nog-wel-a4139619
2022-08-22||Column | Nee, wetenschap, cijfers of grafieken spreken niet voor zich||Vorige week deden er in Utrecht voor het eerst mbo’ers mee aan de introductieweek voor studenten. Zou dat ook een ideetje zijn voor Leiden, waar ik aan de universiteit werk? Hoe langer ik erover nadacht, hoe sterker ik ervan overtuigd raakte dat het voor mijn eigen studenten niet slecht zou zijn om meer met mbo’ers op te trekken. Of eigenlijk, dat het goed zou zijn geweest voor de generatie politicologiestudenten met wie ik zelf ooit studeerde. Ik weet nog dat een van mijn Leidse studiegenoten een keer opperde om iedereen op z’n zestiende te laten kiezen: stemrecht of een scooter. Welke mensen er volgens hem door die maatregel buiten het democratische proces zouden komen te vallen, dat laat zich raden – in ieder geval niet de groep met wie we die avond rond een pan pasta pesto zaten. In Oxford, een paar jaar later, deelde een studiegenoot uit de VS dat ze het problematic vond dat er in de Senaat ook vertegenwoordigers zonder universitair diploma zaten. Hoe kunnen mensen zonder academische graad nou de juiste beslissingen nemen voor het land? Ik denk niet dat de opvattingen van mijn studiegenoten voortkwamen uit egoïsme; uit angst om hun geprivilegieerde positie te verliezen wanneer lager opgeleiden aan politieke invloed zouden winnen. Eerder vermoed ik dat hun opvattingen volgden uit een misvatting over de essentie van de politiek. Een misvatting die kennelijk noch een opleiding in de politieke wetenschap, noch een lidmaatschap van D66 (in het geval van mijn Leidse medestudent) of commitment aan de Democratische partij (in het geval van mijn Amerikaanse vriendin) uit de weg had kunnen ruimen. In de hoofden van mijn studiegenoten ging politiek over effectief bestuur; over het oplossen van gedeelde problemen. En om effectief te besturen en problemen op te lossen, moet je slim zijn en over wetenschappelijke kennis beschikken (zoals wij). Mensen die niet slim zijn of geen academische kennis hebben, weten niet wat verstandig is (wij wel) en worden makkelijk misleid door kwaadwillenden (wij niet). Zij ‘vinden’ van alles, maar wij ‘weten’ dingen. Als zij evenveel zouden weten als wij, dan zouden ze inzien dat er maar één ding te vinden valt.  Wat mijn studiegenoten niet begrepen is dit: om vast te stellen wat ‘effectief’ bestuur is, wanneer iets een ‘probleem’ vormt, en wat de juiste ‘oplossing’ is, hebben we aan kennis alleen niet genoeg. Om te bepalen wat ons te doen staat, hebben we naast feiten ook een idee nodig van wat voor soort samenleving we willen zijn; in wat voor wereld we willen leven. En daarover kunnen we wel degelijk van mening verschillen. Juist die ideeënstrijd vormt de essentie van de politiek.  Ja, we moeten ons zorgen maken om fact free politics. Terecht verfoeien we degenen die zich in het bepalen van hun standpunten niets gelegen laten liggen aan feiten, of de waarheid verdraaien voor eigen gewin. Maar laten we ons ook realiseren dat fact only politics niet bestaat. We moeten niet denken dat de wetenschap, de cijfers, de grafieken voor zich spreken, of eigenlijk maar één standpunt toelaten. Voor mensen die dat wel denken, zal de democratie een hard gelag zijn. Want zelfs als ze aan iedereen hebben uitgelegd hoeveel de EU jaarlijks oplevert voor ons bbp, zullen sommigen ernaar verlangen om op te gaan in een Europese gemeenschap en anderen niet. Zelfs als we allemaal weten hoe gevaarlijk corona kan zijn, zullen sommigen maximale veiligheid willen en anderen meer vrijheid. En zelfs als ieder van ons doordrongen is van de gevolgen van klimaatverandering, zullen sommigen wat voelen voor een grootscheepse technologische omwenteling om onze huidige levensstandaard te behouden, en anderen simpelweg een soberder manier van leven voorstaan. En dan tellen de stemmen van mbo’ers net zo veel als die van politicologen.||https://www.nrc.nl//nieuws/2022/08/22/fact-only-politics-bestaat-niet-a4139595
2022-08-22||Elon Musk dagvaardt voormalig Twitter-topman Jack Dorsey||Elon Musk, oprichter van automerk Tesla en ruimtevaartbedrijf SpaceX, heeft Jack Dorsey gedagvaard, de voormalige baas van Twitter. Dat blijkt uit een juridisch document dat maandag is gepubliceerd. Met de dagvaarding probeert Musk documenten van Dorsey te bemachtigen die hem kunnen helpen in de aankomende rechtszaak tegen Twitter. In april zei Musk Twitter te willen kopen voor 44 miljard dollar, maar een paar maanden later kwam hij daar weer op terug. Volgens de Tesla-topman was Twitter niet eerlijk over het aantal nepaccounts op het platform – het aantal ‘echte’ gebruikers zou lager zijn dan Twitter claimde. Twitter vond dat de aankoop alsnog moest doorgaan en heeft Musk voor de rechter gedaagd. In de dagvaarding eist Musk onder meer documenten van Dorsey over de processen die Twitter gebruikt om spamaccounts te tellen. Dat zou hem kunnen helpen in de rechtszaak die op 17 oktober begint, hoewel juridische experts eerder zeiden dat Twitter een sterke zaak heeft. Internationale media schrijven dat Musk en Dorsey bevriend zijn, hoewel onduidelijk is of ze ook een band hebben los van hun werk. Via Twitter hadden de twee topmannen in ieder geval warm contact met elkaar. In april, een maand voor zijn vertrek bij het platform, tweette Dorsey nog dat hij Twitter aan Musk toevertrouwde.  Twitter heeft andersom ook kennissen van Elon Musk gedagvaard, schreef CNN eerder deze maand. Daaruit kunnen mogelijke andere motieven van Musk blijken om van de aankoop af te zien.||https://www.nrc.nl//nieuws/2022/08/22/elon-musk-dagvaardt-voormalig-twitter-topman-jack-dorsey-a4139606
2022-08-22||De zes pijnpunten uit het zorgakkoord van minister Kuipers|| Wie reageerde er eigenlijk wel   tevreden op het Integraal Zorgakkoord (IZA), waarvan de conceptversie vorige week uitlekte? De vrije artsenkeuze is in gevaar, zo waarschuwden artsen. Er zou sprake zijn van een bezuiniging op de wijk- en huisartsenzorg. En een duidelijk plan tegen het naderende zorginfarct zou ontbreken.     Dat het akkoord dat minister Ernst Kuipers (Zorg, D66) met de zorgsector wil sluiten nog op zoveel weerstand stuit, is opmerkelijk. De gesprekken lopen al sinds april en  woensdag staat de laatste onderhandelingsdag gepland. 14 september moet het  ondertekeningsmoment zijn, maar of dat gaat lukken is de vraag. Verschillende beroepsverenigingen willen onder de huidige versie geen handtekening zetten.     Het IZA heeft veel weg van de zogeheten hoofdlijnenakkoorden, die toenmalig ministers    Edith Schippers (VVD),  Bruno Bruins (VVD) en Hugo de Jonge (CDA) eerder sloten met de zorgsector. Doel is  het afremmen van de uitdijende zorgkosten. Zo mogen de  uitgaven aan ziekenhuizen in 2023 nog met 1 procent groeien, afgebouwd tot geen groei in 2026. Het  kabinet wil dat jaar met het IZA  een „ombuiging” realiseren van  1,3 miljard euro.        Wat wordt woensdag de inzet van de brancheorganisaties? Wat staat er voor hen op het spel? En gaan ze wel tekenen? Zes pijnpunten uit het gelekte document. Minister Ernst Kuipers, voormalig bestuurder van het academische ziekenhuis in Rotterdam, zet in op centralisatie: ingewikkelde  behandelingen moeten voortaan in minder ziekenhuizen plaatsvinden.  Vaatchirurgie en complexe oncologische zorg zijn als eerste aan de beurt,    vanaf 2026 worden  de pijlen gericht op andere specialismes. In de praktijk betekent het dat ziekenhuizen die niet     ‘genoeg’  behandelingen doen bepaalde ingrepen helemaal niet meer mogen uitvoeren.
 In het concept-akkoord wordt een volumenorm van honderd  ingrepen per specialisatie per instelling genoemd, al is dat volgens het concept nog een     „bespreekpunt”. Van centralisatie wordt de zorg beter, is de filosofie van  Kuipers, hij gelooft dat meer  ‘vlieguren’ zorgt voor een betere kwaliteit.
 Voor de ziekenhuizen die zo’n norm niet halen,  is dit een bom. Ze zien er een ingrijpende stelselwijziging in, waarin hun ziekenhuizen  worden uitgekleed. Bovendien moeten patiënten meer gaan reizen voor een behandeling, zeker mensen buiten de Randstad.  Het  staat  haaks, vinden zij,  op een ander voornemen uit het IZA: betere regionale samenwerking. Daar past toch een sterk regionaal  ziekenhuis in? De branchevereniging van ziekenhuizen wil vanwege de lopende onderhandelingen geen reactie geven, maar duidelijk is wel dat er nog flinke onrust is onder ziekenhuisbestuurders. Wil minister Kuipers bezuinigen op de wijkverpleging?Het antwoord hangt af van aan wie je het vraagt. De wijkverpleging krijgt in 2026 3,5 procent méér  dan nu. Maar, en daar zit de angel, eerst wordt  het budget met 600 miljoen euro naar beneden bijgesteld. Zo gaat het budget  in die jaren met  driehonderd miljoen omlaag, maar wordt er in 2026 toch meer uitgegeven dan nu. Hoe zit dit? Het  ministerie trekt een  zogeheten onderbesteding van het budget af, geld dat afgelopen jaren niet is uitgegeven aan de sector.  „Verzekeraars hebben de wijkzorg behoorlijk afgeknepen, waardoor een deel van het geld niet is uitgekeerd”, zegt een woordvoerder van V&VN, de beroepsvereniging van verpleegkundigen, die  de huidige versie van het rapport niet steunt.  Volgens de woordvoerder  worden wijkverpleegkundigen nu afgerekend op die onderbesteding, bovendien zou er mede door corona zoveel geld op de plank zijn blijven liggen. „Juist in de wijkzorg groeit de zorgvraag. Wij behandelen steeds meer mensen en ze zijn steeds zieker, bijvoorbeeld omdat ze   later naar het verpleeghuis gaan. Dat komt allemaal bij de wijkzorg terecht.” De V&VN wil dat de herberekening van 600 miljoen van tafel gaat. De Landelijke Huisartsen Vereniging (LHV) durft het al te zeggen: wat er nu ligt, verdient nog geen handtekening van huisartsen.  Onder huisartsen was afgelopen dagen veel onrust, omdat ook daar sprake zou zijn van een bezuiniging. Net als bij de wijkverpleging ging het ook hier om het bijstellen van het budget met geld dat op de plank is blijven liggen, in dit geval 100 miljoen. Maar doordat de uitgaven aan huisartsenzorg flink mogen groeien komen er netto toch vele honderden miljoenen bij. Toch vindt de branchevereniging die bijstelling oneerlijk: zorgverzekeraars hadden dat geld gewoon moeten besteden aan huisartsenzorg, vinden zij.  Huisartsen zijn er vooral voor beducht dat beloften uit het IZA in de praktijk   te vaag zijn. Dat er bijvoorbeeld opnieuw beloofd geld op de plank blijft liggen. Zo staat in het IZA dat er meer tijd komt voor de patiënt, een langgekoesterde wens van huisartsen. Maar,  zegt de branchevereniging, dat stond ook in het vorige hoofdlijnenakkoord en toen kwam er niets van terecht. Huisartsen willen nu de „concrete garantie” dat meer tijd voor de patiënt al in 2023 mogelijk is voor alle praktijken. In het IZA staat  dat de zorg „een opgave heeft om te verduurzamen”. Maar  hoe, dat blijft in het midden. Het IZA  gaat er niet veel verder op in en  verwijst naar   de volgende editie van de Green Deal: zorgorganisaties en het ministerie  leggen   om de paar jaar (vrijblijvende)  duurzame ambities met elkaar vast. De zorg worstelt met verduurzaming.  Zo bleek uit onderzoek in het Radboud UMC in Nijmegen dat  bij een hartoperatie gemiddeld 27 kilo  afval wordt geproduceerd. Simpele handelingen zoals het scheiden van plastics van restafval gebeuren  nog lang niet overal.  De noodzaak om te vergroenen wordt niet genoeg gevoeld.  Verzekeraars sturen op goedkope behandelingen.  En wegwerpspullen zijn vaak goedkoper dan  herbruikbare varianten.     In een opiniestuk in NRC  schrijven onder meer Diederik Gommers, voorzitter van de beroepsvereniging van IC-artsen,  dinsdag dat zolang duurzaamheid  niet serieuzer wordt genomen  en er structureel geld voor komt, verduurzaming een „vrijblijvend hobbyproject” blijft. Minister Kuipers wil op verschillende manieren  ongecontracteerde zorg (als zorgaanbieders en -verzekeraars geen contract sluiten) terugdringen. Ongecontracteerde zorg wordt vaak gezien als duur, ondoelmatig en gevoelig voor fraude. Verzekeraars mogen bij ongecontracteerde zorg de rekening  maar  deels (bijvoorbeeld voor 80 procent) vergoeden. Tot dusver mochten zorgverleners (zoals een psycholoog zonder contract)   dit verschil zelf ophoesten voor de patiënt. Ze konden als het ware een ‘korting’ geven, die straks, als een van de IZA-maatregelen  tegen ongecontracteerde zorg, niet meer gegeven mag worden.   Zelf altijd de  portemonnee moeten trekken maakt het extra onaantrekkelijk om naar een zorgaanbieder zonder contract te gaan. Volgens Ger Jager, van de Stichting Handhaving Vrije Artsenkeuze, is het een  „enorme inbreuk op de vrije artsenkeuze”. „Het is een manier om zorgverzekeraars machtiger te maken. De meeste zorgaanbieders willen dolgraag een contract afsluiten met verzekeraars, maar die vinden dat ze al voldoende zorg hebben ingekocht. In de praktijk is dat niet genoeg.” In het zorgakkoord staan veel goede voornemens.De druk op zorg zou bijvoorbeeld moeten worden verlicht doordat  mensen   gezonder en veiliger zouden gaan leven. Gemeenten moeten zich meer  gaan bekommeren om preventie – onduidelijk blijft hoe dit structureel wordt gefinancierd. Geestelijke gezondheidszorg zou bij lichte problematiek waar dat kan digitaal moeten worden aangeboden  of zelfs via online „zelfhulpmodules”. De praktijk is dat de zorg door personeelstekort uit zijn voegen barst en dat door corona nog   honderdduizend tot honderdtwintigduizend  extra mensen op de wachtlijst staan voor operaties. De  Sociaal-Economische Raad denkt   dat in 2040 ongeveer twee miljoen zorgmedewerkers nodig zijn, in plaats van de huidige 1,4 miljoen. Directeur Bart Berden van het  Elisabeth-TweeSteden Ziekenhuis  in Tilburg, noemde het IZA in dagblad Trouw „meer vroom dan realistisch”. Door inflatie komt er  „een loongolf aan in de zorg” en het is zeer de vraag waar dat geld vandaan moet komen.  Hoe gaat het kabinet een zorginfarct voorkomen?In het IZA wordt  voorgesorteerd op nieuwe wet- en regelgeving voor meer ‘passende zorg’ (minder overbodige behandelingen), maar  de precieze  invulling is  onduidelijk.  De ongemakkelijke waarheid is volgens Berden dat  artsen en verpleegkundigen niet meer alles kunnen doen en vaker „nee” zullen verkopen,  „maar die boodschap vindt het kabinet te moeilijk”. Dat leidt volgens hem uiteindelijk  tot ergernis in de spreekkamer.||https://www.nrc.nl//nieuws/2022/08/22/gaat-de-zorg-wel-tekenen-voor-dit-zorgakkoord-2-a4139605
2022-08-22||‘Wij moeten raketten op zee verdedigen en het op land aan Duitsland en België overlaten’, zegt de defensiespecialist||Van kogels tot kruisraketten en van onderzeeboten tot onbemande vliegtuigen – aangespoord door de oorlog in Oekraïne investeert Nederland de komende jaren miljarden euro extra in de krijgsmacht. Daarbij gaat het geld naar te veel verschillende dingen, vindt defensiespecialist Dick Zandee, die pleit voor meer specialisatie en samenwerking in Europa,  „Daarmee is ook echt een wereld te winnen. Defensiegelden worden dan veel doelmatiger besteed, zodat je meer bang for your buck kan krijgen.” Als voorbeeld noemt Zandee, onderzoeker bij Instituut Clingendael, de voorgenomen aanschaf van systemen voor raketverdediging. „Het is merkwaardig dat we dit zowel op land als op zee willen doen. De marine wil dit al jaren – er was alleen nooit geld voor – en heeft al geïnvesteerd in radar. Het is dus logischer het alleen op zee te doen en dan met de Belgen en  Duitsers af te spreken dat zij de landgebonden raketsystemen voor hun rekening nemen.” De verdeling van de raketten is een van de voorstellen  voor Europese defensiesamenwerking en -specialisatie, die Zandee met een collega doet in een onlangs verschenen rapport. Naast bijvoorbeeld het idee  op Woensdrecht al het onderhoud te gaan doen aan de Reaper-drones die Europese landen aan het kopen zijn. En de suggestie om samen met de Belgen, Duitsers, Noren en Britten te patrouilleren op de Noordzee. Meer militaire samenwerking en specialisatie is in Europa al een lang een politieke wens, die door de Oekraïne-oorlog alleen maar sterker is geworden. De Europese landen hebben tegelijkertijd hun uitgaven aan de krijgsmacht met tientallen miljarden euro’s opgeschroefd. Inmiddels staan ze allemaal in de rij bij dezelfde defensiefabrikanten– van munitie tot F-35-vliegtuigen. De politieke en ambtelijke top in Den Haag voelt ook wel voor ‘taakspecialisatie’. Tegelijkertijd komt de specialisatie nog niet van de grond, niet in Europa en ook niet in Nederland. Al in 2020 vroeg de Tweede Kamer het ministerie van Defensie om wat op papier te zetten over specialiseren en samenwerken. Dat is nog niet gebeurd; de Tweede Kamerbrief komt volgens het departement pas „later dit jaar”.  Dat het zo lang duurt, komt mogelijk door de weerstand in militaire kringen. Daar is, vrij naar een Duits gezegde, het parool: als ik ‘specialisatie’ hoor, ontgrendel ik mijn pistool.  Waardoor is specialisatie onder militairen zo’n taboe? „Dat komt vooral doordat politici in het verleden ‘taakspecialisatie’ gebruikten als een manier om bezuinigingen op de krijgsmacht te verkopen als iets acceptabels. Bij echte specialisatie geeft een land een taak op en neemt een ander land die over, maar dat is in werkelijkheid nooit gebeurd. Er werden geen afspraken gemaakt over een uitruil. Die was vaak ook niet mogelijk, doordat andere landen tijdens een recessie vaak ook moesten bezuinigen. Militairen vinden het afschaffen van taken bovendien pijnlijk. Het kost materieel, personeel en slagkracht. Het verlaagt in hun ogen de status van de krijgsmacht.” Munten jullie daarom alternatieve termen als excelling capabilities? „Nou ja, we proberen specialisatie minder omstreden te maken door de nadruk te leggen op de vraag: hoe kan een land excelleren? Daarover willen we het gesprek op gang brengen met dit rapport. Dat doen we door te laten zien dat er in de praktijk al veel vormen van specialisatie zijn ontstaan in de afgelopen decennia. Een puur voorbeeld daarvan is wat Nederland en België doen met de marine, onder de vlag van BeNeSam. Ze  doen samen de  training van het personeel en het onderhoud van de schepen, waarbij Nederlanders de lead hebben bij de fregatten en  de Belgen bij de mijnenvegers. Dat ís specialisatie, maar betrokkenen noemen het liever samenwerking.” Wanneer is ‘samenwerking’ eigenlijk ‘specialisatie’? Historicus Dick Zandee (1958) is hoofd onderzoeksafdeling ‘veiligheid’ van Clingendael. Hij was reserve-officier bij de krijgsmacht. Voor de NAVO hield  hij zich bezig met Bosnië. Tussen 1998 en 2000 werkte hij als onderzoeker bij Clingendael. Daarna werkte hij enkele jaren in Brussel, onder meer als hoofd planning en beleid bij de European Defense Agency. In 2011 keerde hij terug bij Clingendael. Het rapport Specialising in European defence, To choose or not to choose schreef hij met Adája Stoetman.  „Als je binnen een samenwerking deels of geheel afhankelijk wordt van een ander. De Nederlanders en de Duitsers hebben samen een tank-eenheid. In principe zou Nederland  het eigen tankeskadron uit die eenheid kunnen halen –  al is de kans dat het gebeurt nihil. Onze luchtmobiele brigade valt onder de Duitsers, maar kunnen we ook zelfstandig inzetten. Dat is geen specialisatie. BeNeSam is dat wel, doordat de Nederlanders en Belgen bij de marine deels echt van elkaar afhankelijk zijn.” Zijn er voorbeelden waarbij landen volledig afhankelijk zijn van elkaar? „Die hebben we niet gevonden. De meest verregaande vorm van specialisatie, waarbij je iets helemaal niet meer doet, is ook het moeilijkst.  Stel dat Nederland afscheid neemt van de gevechtshelikopters en daarvoor voortaan vertrouwt op Duitsland. Wie garandeert dat die beschikbaar zijn, als het erop aan komt? Misschien wel bij verdediging van het grondgebied, maar misschien niet bij uitzendingen. zoals in Mali. Daarom hebben we ons in het rapport verdiept in twee andere, minder  vergaande samenwerkingsvormen.” Welke? „De ene vorm is samenwerking bij de ondersteuning, zoals training en onderhoud. Het Belgisch-Nederlandse marinemodel kun je op veel plekken in Europa toepassen. De Duitsers en de Noren kopen nu samen onderzeeboten, die in fjorden en in de Oostzee kunnen. Die landen kunnen bijvoorbeeld afspreken om straks het onderhoud te doen in Noorwegen en alle trainingen in Duitsland.” We proberen specialisatie minder omstreden te maken door de nadruk te leggen op de vraag: hoe kan een land excelleren? En de andere samenwerkingsvorm? „Groepen landen, die samen een speciale taak op zich nemen. Denk aan landen als Nederland en België, die door hun ligging en havens cruciaal zijn voor het transport van Amerikaans materiaal in continentaal Europa.  Het idee voor die groep kreeg ik toen ik met mensen van defensie sprak over de mogelijkheid  om Nederland alleen raketverdediging op zee te laten doen. Ik kreeg de wind van voren. ‘Hoe moeten we de haven van Rotterdam verdedigen, als we geen eigen systeem op het land hebben?’ Dat was een goed punt, en toen bedacht ik het volgende: de Belgen beschermen op het land de havensteden  Antwerpen én Rotterdam, terwijl  wij de Belgen dekking op zee geven als dat nodig is.” Dus de geografie bepaalt mede waarin een land kan uitblinken? „Ja, plus de historie. Landen die dicht tegen Rusland aan liggen, zoals Polen, leggen de nadruk op de landmacht. Fransen en Britten zijn door hun koloniale verleden gericht op operaties ver weg; die zijn sterk op zee, met onder meer hun vliegdekschepen en nucleaire onderzeeboten. De sterke punten van Nederland zijn ontstaan doordat krijgsmachtdelen op zoek gingen naar iets waarin ze konden excelleren zoals onderzeeboten en Patriot-raketten. Het wordt wel tijd dat Nederland een beredeneerde afweging maakt van wat we zouden móeten doen. En wie bij specialisatie dan onze natuurlijke partners zijn.” Wie zijn dat? „Dat is lastig vast te stellen. Politiek is het belangrijk om veel te doen met de Fransen, maar met hen is de samenwerking vooral gericht op vredesoperaties in Afrika. Met de Baltische staten, Polen en Duitsland kunnen we goed samenwerken bij de NAVO-verdediging, die nu weer bovenaan de agenda staat vanwege de Russische agressie in Oekraïne.  Wij pleiten er wel voor een club landen niet te groot te maken. Zo doet Nederland nu in Woens-drecht het onderhoud aan de F-35, ook voor Italië. Nu veel landen extra F-35’s kopen, hebben de Noren ook een eigen onderhoudsfaciliteit opgezet en zijn er nu  weer twee. Daarom zeggen wij: begin met zijn tweeën, zoals wij met de Belgen hebben gedaan. Probeer daarna de club te vergroten.” Hoe komt het dat samenwerken ook bezuinigingen op defensie beperkt? „Doordat een bezuiniging op een gezamenlijke taak ook in het partnerland wordt gevoeld, waardoor politici daarin minder snel zullen snijden. Bezuinigingen liggen altijd op de loer. Het defensiebudget is nu gigantisch groot, maar als we straks een recessie krijgen gaat het mes er wellicht weer in. In de huidige situatie houd je dan veel mini-specialismen over. Met minder, maar grotere specialismen houd je tijdens een bezuinigingsronde je militaire slagkracht beter overeind.”||https://www.nrc.nl//nieuws/2022/08/22/wij-moeten-raketten-op-zee-verdedigen-en-het-op-land-aan-duitsland-en-belgie-overlaten-zegt-de-defensiespecialist-a4139603
2022-08-22||Wat zit er achter de escalatie van het conflict tussen Servië en Kosovo?||Anti-NAVO-retoriek. Ongefundeerde beschuldigingen van terreur en zuiveringen aan het adres van een buurland. En de belofte de eigen etnische minderheid over de grens te beschermen. De  zondagse televisietoespraak van de Servische president Aleksandar Vucic over de situatie in het grensgebied met  Kosovo heeft alle ingrediënten waar Kosovaren en internationale waarnemers buikpijn van krijgen. Servië heeft de in 2008 uitgeroepen onafhankelijkheid van haar voormalige provincie Kosovo nooit erkend.   „Wij kunnen geen kant op. We zijn in een hoek gedreven”, zei Vucic tijdens een als persconferentie verpakte speech in Belgrado. „Wij zullen onze mensen redden van vervolging en pogroms.” Hij beschuldigde „Albanezen” ervan „onze mensen te martelen om ze uiteindelijk te verdrijven (...)  van hun geboortegrond.”  Vucic ging los na een  mislukte ontmoeting met de Kosovaarse premier Albin Kurti in Brussel afgelopen week. Druk van de Europese Unie en de NAVO heeft geen deëscalatie van hun conflict kunnen forceren.  1 Wat speelt er tussen Servië en Kosovo? Formeel gaat de ruzie tussen de landen, die nu een jaar smeult en af en toe oplaait, over kentekenplaten. Kosovaren die Servië in willen rijden moeten daar al ruim een decennium een tijdelijk nummerbord voor aanschaffen. Kosovo kondigde vorig jaar aan diezelfde voorwaarde op te leggen aan  automobilisten met een Servisch kenteken. Servië veroordeelde dat  als  provocatie en onderdrukking van de Servische minderheid in Kosovo, die veelal in auto’s rijdt die in Servië zijn geregistreerd.  Ongeveer honderdduizend inwoners van Kosovo, vooral woonachtig in het noorden, identificeren zichzelf als Servisch. Kosovo telt bijna twee miljoen, overwegend etnisch Albanese, inwoners. In september vorig jaar dreigde de situatie te exploderen.  Er werden wegblokkades opgeworpen en overheidsgebouwen in brand gestoken. Beide landen stuurden militairen naar de grens. De Servische minister van Defensie besloot samen met de Russische ambassadeur in Belgrado de grens te ‘inspecteren’.  Na EU-bemiddeling bevroor Kosovo de maatregel afgelopen najaar en verviel de burenruzie weer in de  sluimerstand. Maar een  poging van Kurti om per 1 september  de nummerplatenwet alsnog in te voeren en zijn wens Servische Kosovaren een Kosovaars identiteitsbewijs te laten gebruiken, zorgt de afgelopen weken opnieuw voor plaatselijke relletjes en felle teksten uit Belgrado en Pristina. Kurti  heeft Vucic al „kleine Poetin” genoemd. 2 Wat speelt er op de achtergrond? Naast wederzijds wantrouwen delen Servië en Kosovo ook frustratie over de Europese Unie. Kosovo voelt zich aan het lijntje gehouden en het enthousiasme voor EU-toetreding in Servië is behoorlijk  bekoeld. Het land richt zich onder Vucic steeds sterker op China en Rusland en is naast Wit-Rusland het enige Europese land dat geen sancties steunt tegen Moskou vanwege de invasie van Oekraïne.  Het zijn die oorlog en Vucic’ affiniteit met Moskou die elk conflict op de Westelijke Balkan op dit moment een extra dreigende lading geven. Zowel wat betreft Kosovo als Bosnië, waar over zes weken verkiezingen zijn, wordt gevreesd voor etnisch Servische stokebranden die met steun van Vucic problemen veroorzaken. En  zelfs voor Servische troepen. Al is het maar om de aandacht van de internationale gemeenschap af te leiden van de  oorlog in Oekraïne. 3Wat zijn de internationale reacties op het conflict? De vierduizendkoppige NAVO-macht in Kosovo heeft extra militairen naar het noorden gestuurd. Secretaris-generaal Jens Stoltenberg kondigde aan in te zullen grijpen „als de stabiliteit op het spel wordt gezet”. Maar diplomatieke pogingen om Vucic’ nationalistische retoriek in te tomen of Kurti’s ontijdige maatregelen uit te stellen, brengen voorlopig niets teweeg. Als dat tot volgende week donderdag zo blijft, zal ter plekke zeker opnieuw de vlam in de pan slaan. Toch wordt internationaal en in Servië betwijfeld dat Vucic, die al acht jaar aan de macht is, zijn politieke leven op het spel zal zetten door een buurland  aan te vallen zoals Poetin dat bij Oekraïne heeft gedaan. Blijven stoken, nationalistische speeches geven en op de rand van de afgrond terugkrabbelen wordt waarschijnlijker geacht. „Kan Servië de Rubicon oversteken met een leeg geweer?”, schrijft de hoofdredacteur van het weekblad Vreme retorisch. „Vucic’ bedoeling is om de indruk achter te laten dat zijn vastberadenheid brandstichting en pogroms verhinderde.”||https://www.nrc.nl//nieuws/2022/08/22/escalatie-tussen-servie-en-kosovo-a4139600
2022-08-22||Voor het eerst veiling Russisch superjacht: schatting 75 miljoen. En de megajachten in Nederland?|| Een 3D-bioscoop. Een fitnesszaal. Een loungeruimte annex dansvloer. Twee zwembaden. Zes luxe gastenverblijven. En een master bedroom met zicht op de sterrenhemel. Het 72 meter lange superjacht Axioma „heeft het allemaal”, in de woorden van het Britse veilinghuis Howe Robinson Partners. Liefhebbers van gouden deurknoppen en trapleuningen  kunnen zeker  hun hart ophalen. De Axioma gaat dinsdag in Gibraltar onder de hamer. Het is de eerste keer sinds de Oekraïne-inval dat het in beslag genomen bezit van een Russische oligarch geveild wordt.  Eigenaar Dimitri Pumpyansky staat sinds maart dit jaar op de Europese, Amerikaanse en Britse sanctielijsten vanwege zijn nauwe banden met president Vladimir Poetin. Volgens de Europese Unie behoort hij tot een groep van 36 prominente zakenlieden die op 24 februari – de dag van de inval – met Poetin in het Kremlin sprak over de impact van eventuele sancties voor het Russische zakenleven. De 58-jarige Pumpyansky is eigenaar van TMK, een concern dat stalen pijpleidingen aan de olie- en gasindustrie in Rusland levert. De Britse overheid schat zijn privévermogen op 2,1 miljard euro. De autoriteiten in Gibraltar namen het privéjacht van Pumpyansky eind maart in beslag, en gaven eerder deze zomer toestemming het te veilen. Volgens de Britse krant The Guardian gebeurt dat op verzoek van de Amerikaanse bank JPMorgan: Pumpyansky zou een lening van  20 miljoen dollar niet op tijd hebben terugbetaald.  Het schip, dat in 2013 in opdracht van de oligarch in Turkije werd gebouwd, is volgens deskundigen rond de 75 miljoen euro waard. Maar volgens veilingmeester Nigel Hollyer schrikt dat prijskaartje potentiële kopers niet af. Meer dan dertig geïnteresseerden zouden de afgelopen weken speciaal naar Gibraltar zijn gevlogen om de Axioma te inspecteren. „Dat zijn mensen van over de hele wereld, die boten van vergelijkbare grootte bezitten of hebben gehad”, zei Hollyer tegen The Guardian. Dat het de bedoeling is het miljoenenjacht in één dag te veilen, verhoogde volgens de veilingmeester de interesse. „Mensen zijn ervan overtuigd dat ze een koopje kunnen doen.” Sinds de Oekraïne-inval namen internationale autoriteiten voor vele miljarden aan Russische bezittingen in beslag. Het Verenigd Koninkrijk had eind maart al voor 150 miljard pond (177 miljard euro) tegoeden van oligarchen en hun familieleden bevroren. De Amerikaanse overheid nam voor 30 miljard dollar (30 miljard euro) Russisch bezit in beslag. In de Europese Unie gaat het tot nu toe om 13,8 miljard euro aan jachten, villa’s, bedrijven en banktegoeden van gesanctioneerde Russen en hun families. Nederland reageerde aanvankelijk traag op de ingestelde sancties. Zo had de Kamer van Koophandel al begin maart een overzicht gemaakt van mogelijke Russische bezittingen in Nederland, maar die data bleven in Den Haag meer dan een maand op de plank liggen, schreef NRC eerder. Pas na het aanstellen van sanctiecoördinator Stef Blok kwam de opsporing van eigendommen van gesanctioneerde Russen beter op gang.  Inmiddels heeft de douane in Nederland 26 jachten aan de ketting gelegd, met een totale waarde van ruim 1,6 miljard euro. Twee van die jachten zijn zeker eigendom van een Rus op de sanctielijst. Van de overige exemplaren wordt de link met de sanctielijst nog nader onderzocht, meldde minister Wopke Hoekstra (Buitenlandse Zaken, CDA) onlangs aan de Tweede Kamer.   Of de twee jachten met een gesanctioneerde eigenaar ook in Nederland onder de hamer gaan, kon een woordvoerder van de douane maandag niet zeggen. Hoe dan ook zou een eventuele veiling  waarschijnlijk minder opbrengen dan de Axioma in Gibraltar: volgens minister Hoekstra gaat het in Nederland om twee “relatief kleine vaartuigen” met een gezamenlijke waarde van 1 miljoen euro.  De Nederlandse investeringsmaatschappij Parcom heeft een minderheidsbelang genomen in de Friese jachtenbouwer Wajer, zo maakten beide partijen afgelopen vrijdag bekend. De omzet van familiebedrijf Wajer groeide in de afgelopen twee jaar van 40 naar 100 miljoen euro. Wajer denkt met Parcom aan boord snel verder te kunnen groeien. Eerder nam Parcom al een belang in een andere jachtenbouwer, Royal Huisman. Mededingingsautoriteit ACM moet de investering nog goedkeuren.  ||https://www.nrc.nl//nieuws/2022/08/22/voor-het-eerst-veiling-russisch-superjacht-schatting-75-miljoen-en-de-megajachten-in-nederland-a4139596
2022-08-22||Nederland steunt Oekraïne met nog eens 80 miljoen euro||Nederland gaat nog eens 80 miljoen geven aan Oekraïne. Dat hebben ministers Liesje Schreinemacher (Buitenlandse Handel en Ontwikkelingssamenwerking, VVD) en Kajsa Ollongren (Defensie, D66) maandag toegezegd tijdens een verrassingsbezoek aan de Oekraïense hoofdstad Kiev, meldt Defensie in een persbericht.  Het grootste deel van het geld (65 miljoen) is bedoeld voor de wederopbouw van Oekraïense steden. Hiermee kunnen bijvoorbeeld Nederlandse bedrijven worden gefinancierd die de infrastructuur, zoals bruggen en wegen, in Oekraïne willen herstellen. Ook wordt 10 miljoen euro vrijgemaakt voor het opruimen van mijnen en andere explosieven. De Nederlandse wapenhulp aan Oekraïne gaat door, beloofde minister Ollongren. Nederland leverde al voor 210 miljoen euro aan militaire goederen. In het najaar gaat vermoedelijk opnieuw een forensisch team van Defensie naar Oekraïne om bewijsmateriaal te verzamelen van Russische oorlogsmisdaden. Het Internationaal Strafhof coördineert die missie.||https://www.nrc.nl//nieuws/2022/08/22/nederland-steunt-oekraine-met-nog-eens-80-miljoen-euro-a4139584
2022-08-22||Is er nog een toekomst voor de ‘bieb’?||Het gebouw van de Bibliotheek Venlo stamt uit 1964, maar Bart Haenens lidmaatschap dateert van voor die tijd. Ik denk dat ik op mijn achtste voor het eerst een boek leende”, vertelt de 75-jarige. „Volgens mij ging het toen allemaal van de kerk uit.” Boeken leent hij nog altijd. „Het moet wel binding hebben met de werkelijkheid. Vooral de Tweede Wereldoorlog interesseert me.” Af en toe gaat Haenen  even aan de leestafel zitten, om  kranten te lezen. Jongere mensen ziet hij  niet of nauwelijks. „Die lezen sowieso weinig van papier. Mijn eigen kinderen doen het ook met een e-reader.” Van extra activiteiten maakt Haenen geen gebruik. „Al lijkt de cursus computervaardigheid me wel nuttig. Ik kijk ernaar uit te beginnen.” Eind 2021 hadden de Nederlandse bibliotheken gezamenlijk 3,4 miljoen leden, 80.000 minder dan een jaar ervoor,  blijkt uit cijfers van de Nationale Bibliotheek die persbureau ANP/Local Focus op een rij zette. De teruggang is al jaren gaande. Onder de Friezen zijn de biebpasjes het  wijdst verbreid: 273 van de 1.000 Friezen zijn lid. Het laagst scoren de Limburgers met 146 leden per 1.000 inwoners. Dat is deels terug te voeren op  laaggeletterdheid in Limburg (onder meer een gevolg van een lager opleidingsniveau). Kerkrade en Venlo zijn de gemeenten in Limburg met het hoogste percentage laaggeletterden (respectievelijk 25 en 23 procent). Het landelijk gemiddelde is 11,9 procent.  Geja Olijnsma, directeur-bestuurder van de Bibliotheek Venlo, zegt „niet zo bezig te zijn met ledenaantallen”. 2021 was sowieso een „raar jaar”, waarin de instelling 156 dagen gedwongen dicht moest blijven.  Natuurlijk ziet Olijnsma het liefst zoveel mogelijk mensen die komen lenen, maar net als bij andere bibliotheken gaat het steeds meer om aantallen gebruikers in plaats van aantallen leden. In de gemeente Venlo is het streven om van 20.000 leden nu (het aantal liep in 2021 met 15 procent terug) te gaan naar 40.000 gebruikers. De bibliotheek is al jaren veel meer dan een uitgifte- en innamepunt van boeken, benadrukt de directeur. „Kinderen die een steuntje in de rug kunnen gebruiken op het gebied van taal en algemene ontwikkeling krijgen hier op woensdagmiddagen extra begeleiding. Eenzame buitenlandse studenten ontmoetten elkaar hier in coronatijd, deden onder meer bordspelletjes. We deden een proef als  informatiepunt digitale overheid, inmiddels in het hele land  ingevoerd. Ouderen die moeite hebben met de computer kunnen zogenaamde klik- en tikcursussen volgen.”  Speerpunten zijn volgens haar: mensen levenslang laten leren, de digitale wereld ontsluiten, en mensen naar de boeken en andere leenbare items trekken. De 37 basisscholen hebben inmiddels allemaal hun  eigen bibliotheken waaruit geleend kan worden Bibliotheek Venlo begint al vroeg met het wijzen op het belang van lezen en de strijd tegen laaggeletterdheid en ontlezing. Op consultatiebureaus zijn ‘Boekstart-coaches’ aanwezig om te wijzen op het belang van vroeg beginnen met taalvaardigheid. Olijnsma: „We wilden achter de voordeur komen,  zo bereik je alle ouders.” Omdat die niet allemaal met hun kinderen naar de vestigingen komen, brengt de bibliotheek de boeken naar de kinderen. De 37 basisscholen in de gemeente hebben inmiddels allemaal hun eigen bibliotheken waaruit geleend kan worden. „Die lijn zetten we ook door in het voortgezet onderwijs en vanaf dit schooljaar hebben ook drie instellingen van Gilde Opleidingen (mbo) hun eigen bibliotheek in huis.”    Bij lokale overheden ziet Olijnsma de laatste jaren herwaardering voor het belang van bibliotheken. „Dik tien jaar geleden moesten gemeenten scherp bezuinigen en kwam op veel plekken de bibliotheken in het vizier. Daar is men nu enorm van teruggekomen. Omdat veel duidelijker wordt welke maatschappelijke en educatieve rollen die allemaal kunnen vervullen.” Foto Chris Keulen
 Olijnsma pakt met de Venlose bibliotheek graag allerhande maatschappelijke taken op. De instelling draait ook geregeld mee met allerlei experimenten. Maar ze stoort zich wel aan het gemak waarmee andere betrokkenen het laten liggen. „Oost-Europeanen die voor werk naar hier worden gehaald en waar verder weinig tot niets voor wordt gedaan. Terwijl een deel van hen toch echt blijft. Dan maak je dezelfde fouten, als decennia geleden met de gastarbeiders. Uit onderzoeken blijkt ook werkgevers hier in de regio het minst doen aan opleidingen voor hun werknemers van alle bedrijven in Nederland. Dat vind ik niet uit te leggen: taalvaardigheid en blijven leren is ook in hun belang.” Ondertussen hebben sommige mensen geen school of baas nodig om te komen. Op  de kussens van een bank op de kinderafdeling bladert Tanja Claessen door het kabouterboek van Rien Poortvliet. Haar zoontje van zes jaar bekijkt een boek over andersoortige dwergen, de smurfen. Verderop zoekt haar zoon van tien iets van zijn gading in de bak met strips. Die leest zelf, „maar wordt ook nog graag voorgelezen”. Claessen zweert bij de bibliotheek: „Als je leent, mag een boek ook eens tegenvallen. Dan breng je het gewoon weer terug.”||https://www.nrc.nl//nieuws/2022/08/22/in-limburg-heeft-bieb-minste-leden-a4139585
2022-08-22||Anthony Fauci stopt in december als adviseur van het Witte Huis||Het is geen pensioen, zegt de 81-jarige Anthony Fauci, wel de „volgende fase” in zijn carrière. De medisch adviseur van het Witte Huis die een grote rol speelde in de Amerikaanse bestrijding van het coronavirus, stopt in december met zijn verschillende bestuursfuncties om „de volgende generatie van wetenschappelijke leiders te inspireren”. Fauci heeft een halve eeuw voor de Amerikaanse overheid gewerkt. Vorige maand zei Fauci nog dat hij van plan was in 2025 te stoppen, aan het eind van de presidentstermijn van Joe Biden. Maandag zegt hij in een interview met The New York Times dat hij de tijd waarin hij nog gezond en energiek is wil gebruiken om zonder overheidsfunctie dingen te doen als reizen en schrijven. Fauci stopt onder andere als directeur van onderzoeksinstituut NIAID, vergelijkbaar met in Nederland de functie van Jaap van Dissel als directeur infectiebestrijding bij het RIVM. Met de uitbraak van de coronapandemie werd Fauci internationaal bekend vanwege zijn optredens op persconferenties. Daar deed hij geregeld uitspraken die niet strookten met de standpunten van de toenmalige president Donald Trump. „Dat moest ik doen om mijn eigen integriteit te bewaren”, zei Fauci vorig jaar tegen The New York Times. Het leidde tot botsingen, onder andere toen Trump in april 2020 de hashtag #FireFauci, ontsla Fauci, retweette. „Dat was gewoon Trump die ‘Trump’ deed”, aldus Fauci.  Toch was de coronacrisis niet het moment waarop Fauci bij veel Amerikanen bekend werd. „Fire Fauci” werd volgens The Washington Post ook al geschreeuwd ten tijde van de aidsepidemie van de jaren tachtig, door activisten die wilden dat experimentele behandelingen toegankelijk werden voor kwetsbare groepen. Onder druk van de actievoerders breidde Fauci de behandelingen uit. Later was Fauci ook actief bij virusuitbraken als ebola en de Mexicaanse griep. Ondanks zijn werk als onderzoeker en adviseur bleef hij wekelijks in het ziekenhuis werken. Joe Biden eert het werk van Fauci maandag in een verklaring: „Dankzij Fauci’s vele bijdragen aan volksgezondheid zijn levens in de VS en rond de wereld gered.”||https://www.nrc.nl//nieuws/2022/08/22/anthony-fauci-stopt-na-halve-eeuw-als-adviseur-van-het-witte-huis-a4139581
2022-08-22||Het gepuzzel om ruimte in Amsterdam kent geen winnaars||„Welkom in ons huis. Zij die scoren gaan groeten U”. De grote, zwierige slogan op de muur van het clubhuis is het eerste wat je ziet als je het terrein oploopt van DWS. Maar het huis is verlaten.  Drie maanden geleden speelde de voetbalclub voor het laatst  op de velden van sportpark Spieringhorn, dat 49 jaar lang het thuishonk was. De thuiswedstrijden worden vanaf dit  seizoen gespeeld in sportpark Sloten,  zes kilometer verderop. 
 De verhuizing vindt plaats „met het pistool op de borst”, zegt DWS-bestuurslid Stefan Wouter, terwijl hij eind juli vanuit het  ontruimde clubhuis uitkijkt over het trainingsveld, waar de selectie onder 23 jaar een avondtraining afwerkt. Ja, het vorige bestuur van de  club ging akkoord met de verplaatsing. Maar wat konden ze anders? Er was een grote  schuld bij de gemeente, en die was heel duidelijk: tijdelijk verkassen is de enige optie om van de schuld af te komen.  DWS heeft een lange, trotse historie als volksclub in Amsterdam-West. Begonnen in 1907 als A.F.C. Door Wilskracht Sterk in de ruige Spaarndammerbuurt. Landskampioen betaald voetbal in 1964. Leverancier van vermaarde   voetballers als Rinus Israël, Rob Rensenbrink, Ruud Gullit en Frank Rijkaard. De sportieve ambitie van amateurclub DWS (circa 500 leden) is nog altijd enorm. „Wij leveren jeugdspelers aan alle grote betaaldvoetbalclubs”, zegt Stefan Wouter.  Het afgelopen seizoen, vertelt hij, zijn jongens naar Ajax, FC Groningen en FC Utrecht vertrokken. „Jonge spelers weten: DWS is een springplank.”  Jonge spelers weten: DWS is een springplank. Wij leveren aan alle grote profclubs jeugdspelers Stefan Wouter bestuurslid DWS Toch ging het de afgelopen  decennia niet goed met de vereniging. Weglopende leden, nauwelijks vrijwilligers, agressie op het veld, eindeloze bestuurswisselingen en heel veel achterstallige contributie.   Een torenhoge energieschuld – volgens Wouter door het slecht geïsoleerde clubhuis en verouderde lichtbakken op het hoofdveld – vormde het laatste zetje. Het vorige bestuur  sloot  een deal met de gemeente: de schulden werden kwijtgescholden  in ruil voor tijdelijke verhuizing. Sportpark Spieringhorn wordt de komende jaren ingrijpend verbouwd. Om die herinrichting mogelijk te maken moest één van de huurders  een tijdje weg. Dat werd DWS.  De casus    Spieringhorn laat zien hoe   ingewikkeld de puzzel met  schaarse  ruimte in Amsterdam is. Drie urgente kwesties strijden in  dit stuk stad om voorrang: woningbouw, klimaat en lichaamsbeweging. De gemeente wil ze alle drie tegelijk aanpakken. Maar  álle betrokkenen, niet alleen voetbalclub DWS, zijn ongelukkig over de manier waarop dat gebeurt.  Spieringhorn ligt nu nog aan de rand van Amsterdam. Een rommelig gebied op de grens van Geuzenveld en het Westelijk Havengebied, op tien minuten lopen van station Sloterdijk. Onder de buren bevinden zich een afvalpunt, een volkstuinencomplex, een Mercure Hotel en het islamitische Cornelius Haga Lyceum. In het gebied wordt druk gebouwd aan  Haven-Stad, een reusachtige nieuwe wijk. Om de  woningnood te lenigen moeten hier de komende decennia 40.000 tot 70.000 woningen komen, grotendeels  in het havengebied binnen de Ring A10 West. Aan de rand van sportpark Spieringhorn, net búiten de ring, verrijst nu de eerste fase van Haven-Stad. De eerste woontorens gaan al de lucht in. Ook het sportpark gaat op de schop. De gemeente wil Spieringhorn veranderen in een „kwalitatief hoogstaand stedelijk gebruiks- en verblijfsgebied”. Naast vernieuwde  velden en accommodaties moet Spieringhorn een stadspark worden, waar huidige en toekomstige bewoners kunnen wandelen, picknicken en hun hond uitlaten. Er komen „informele sport-, speel- en beweegmogelijkheden”, een sporthal en een schoolgebouw. En dat alles „energieneutraal” en met een „robuuste ecologische rand met water en groen”.  Eind vorig jaar ging de gemeenteraad akkoord met de plannen. Over die plannen zijn de  huidige gebruikers van het sportpark – twee voetbalclubs, één hockeyclub –  heel slecht te spreken. Hun belangrijkste kritiek: de gemeente gebruikt Spieringhorn voor het oplossen van andere problemen (woningnood, verduurzaming, gebrek aan groen) – en dat gaat ten koste van de sport.    De andere voetbalclub op Spieringhorn heet SDW (Sterk Door Wilskracht) - de naam leidt nogal eens  tot verwarring met DWS. Tot een jaar of tien geleden stond SDW er, net als DWS, beroerd voor. Sindsdien heeft SDW een wederopstanding beleefd. Er zit een capabel bestuur, de club is schuldenvrij. Het ledenbestand (nu ruim 800) „groeit met 10 tot 15 procent per jaar”, zegt bestuurslid René Kamerling. SDW krijgt in de plannen van de gemeente vijf velden toebedeeld. Die zullen ze, net als het clubhuis, moeten delen met DWS. En dat terwijl de clubs, zoals Kamerling het beleefd formuleert, „qua bloedgroep totaal niet bij elkaar passen”. Waar DWS de nadruk legt op presteren en het klaarstomen van jong voetbaltalent, noemt SDW zichzelf een „familieclub”, waar plezier en sportiviteit voorop staan.   Die positieve sfeer leverde  SDW een enorme aanwas aan jonge leden op, zegt Kamerling. Alleen: op tweeënhalf veld kan de club al die leden straks nooit kwijt. „En dan zijn al die nieuwe woningen in Haven-Stad nog niet eens gebouwd.” SDW, zegt Kamerling, staat nu al vijf of zes jaar noodgedwongen „in de pauzestand”. Totdat de herinrichting begint, wil de gemeente niets doen aan het complex van de club, dat behoorlijk verouderd is en „nogal achenebbisj”, zegt Kamerling. „De energierekening bedroeg afgelopen seizoen 20 procent van onze begroting. Komend jaar zal dat het dubbele zijn. Daar zit voor ons heel erge pijn.” De derde speler op Spieringhorn: hockeyclub Westerpark. De opkomst van deze club toont aan hoe snel de bevolkingssamenstelling van Amsterdam verandert. Tot tien jaar geleden was een hockeystick in dit deel van de stad een curiosum. In Amsterdam-West speelde de jeugd, veelal arm en met een migratieachtergrond, voetbal  bij een van de clubs of op straat.  Hockeyen deed je in het Amsterdamse Bos, vlak bij de witte, welvarende enclave Amsterdam-Zuid. Door de stijgende huizenprijzen in Zuid en de binnenstad zijn veel hogeropgeleide  bewoners naar West getrokken. En dus kende de Amsterdamse Mixed Hockey Club Westerpark,  begonnen op de velden van de ter ziele gegane  voetbalcub Türkiyemspor, de afgelopen twaalfenhalf jaar een onstuimige groei. Op dit moment heeft de club vier velden en bijna 1.700 leden, „met honderden op de wachtlijst”, zegt oud-bestuurslid Eva Rutten.    Rutten houdt zich bij Westerpark exclusief bezig met de toekomstplannen voor sportpark Spieringhorn. Een aparte functionaris voor uitbreiding – qua financiën, lobby en dossierkennis heeft de vereniging  haar zaakjes uitstekend op orde. Rutten krijgt steun van „een team” van bestuurs- en civielrechtelijke advocaten en ging zelfs „in de leer” bij voetbalvereniging  AFC, die als een van de weinige clubs mocht blijven  aan de Zuidas.   En toch is ook Rutten ontevreden. Terwijl de hockeyclub uit zijn voegen barst, laat een extra veld  al vijf jaar op zich wachten, vanwege technisch malheur met een rioolpersleiding. Ook  is Westerpark tegen de beoogde verplaatsing naar de westzijde van het sportpark, waar  het vertrekkende DWS tot voor kort zat. „Zonde van het  geld en de energie”, aldus Rutten. Haar belangrijkste bezwaar, net als bij SDW en DWS: de gemeente perst  veel te veel functies en activiteiten in het sportpark. „De bedoeling is dat je straks op zaterdag gezellig komt barbecuen met je vrienden naast onze velden. Dat kan  op zich, maar in  Haven-Stad komt straks geen enkele andere, nieuwe  plek om te recreëren. Dus dat wordt héél erg druk.” De drie   huurders zijn  ook ongelukkig over hóé de gemeente de zaken aanpakt. Het ‘participatietraject’  over de plannen voor Spieringhorn was een „wassen neus”, zegt Stefan Wouter van DWS. De uitkomst stond vast, de  bezwaren en alternatieve plannen van de clubs werden  terzijde geschoven. „De gemeente is vooral  bezig de besluitvorming erdoorheen te drukken”, aldus Kamerling van voetbalclub SDW. „En als we onze problemen aankaarten bij de gemeente, krijgen we  te horen: ‘daar gaat onze afdeling niet over’.” Eva Rutten van hockeyclub Westerpark: „De gemeente praat al twee jaar niet meer met de clubs gezamenlijk. Dat is kwalijk.” Het inmiddels verlaten clubhuis van voetbalvereniging DWS op sportpark Spieringhorn in Amsterdam Nieuw-West. Foto Simon Lenskens
 Ook de Sportraad Amsterdam, een onafhankelijk adviesorgaan van de gemeente, is kritisch over Spieringhorn. De plannen van de gemeente staan symbool voor wat er overal in Amsterdam gebeurt, zegt Julius Egan van de Sportraad. Er wordt de komende jaren als een dolle gebouwd in de stad en dat is goed, vindt hij. Maar voor al die nieuwe bewoners wordt geen ruimte ingetekend om te sporten. „In de plannen voor Haven-Stad is concreet nog niet één extra vierkante meter gereserveerd voor sport en beweging. En te weinig meters voor groen. Dan moet je al die voorzieningen  op elkaar stapelen op bestaande plekken.” Sport en recreatie, zegt Egan, „kunnen elkaar versterken, bijvoorbeeld als het leidt tot een intensiever gebruik van de velden overdag. Maar ze gaan niet altijd hand in hand. Sport is meer dan alleen een leuk tijdverdrijf, het is essentieel voor onze mentale en fysieke gezondheid.  Je kunt niet al die behoeftes op die paar vierkante metertjes proppen. Het is een sportpark, geen stadspark.” Ook niet bepaald geruststellend, zegt Egan, is wat er te lezen valt in het nieuwe Amsterdamse coalitieakkoord. Vanwege de bezuinigingen wil het college de gemeentelijke sportnorm (het aantal vierkante meter sportruimte per woning) en groennorm (hoeveelheid groen per inwoner) gaan „samenvoegen en flexibiliseren”. Wordt kunstgras straks als ‘natuur’ meegeteld? Egan: „We wachten nog op de uitwerking hiervan. Maar het stadsbestuur wil er 10 miljoen euro mee besparen, dus dat kán niet positief uitpakken.” Niet alleen de sportlobby, óók de  bewakers van het Amsterdamse groen zijn ontevreden over wat er te gebeuren staat in  Spieringhorn. Eind vorig jaar verstrekte de Technische Advies Commissie Hoofdgroenstructuur (TAC) van de gemeente een negatief advies over de plannen. Belangrijkste reden: het nieuwe schoolgebouw dat is ingetekend midden in het sportpark. „Stedelijke functies” zoals een school, schreef de TAC, moeten gebouwd worden in de wijk waarvoor ze bedoeld zijn. Die kun je niet „afwentelen” op het bestaande groen. Het advies werd terzijde geschoven  door het stadsbestuur: de school komt er.   Bij DWS is de avondtraining van de selectie onder 23 jaar afgelopen. Eén voor één komen de spelers een boks geven aan hun trainer. Nog één weekje trainen, dan twee weken vrijaf – en dan begint het  seizoen weer voor DWS, op de nieuwe locatie. Het oude clubhuis is vrijwel ontruimd, alleen de bekers staan nog opgestapeld in de oude bestuurskamer. Die gaan straks ook in de opslagcontainer. Verheugen op het nieuwe onderkomen doet bestuurslid Stefan Wouter zich  bepaald nog niet. In principe is alles geregeld: DWS mag gebruik maken van de kantine en kleedkamers van buurclub Blauw-Wit en ook zijn er containers neergezet die dienen voor opslag   en ruimte voor de trainers. Maar  op sportpark Sloten, zes kilometer van Spieringhorn, is  DWS  straks  ontworteld – en dat zou de bescheiden ledengroei van de afgelopen jaren zomaar weer teniet kunnen doen. Het aantal opzeggingen valt mee tot nu toe, zegt Wouter. Maar blijft dat ook zo als het seizoen straks begonnen is? Van de jeugdspelers komt „zeker de helft” uit de buurt, uit Geuzenveld. De gemeente heeft beloofd  voor een pendelbus te zorgen, van het oude naar het nieuwe sportpark. „Maar het  risico bestaat”, zegt Wouter, „dat ouders het te veel gedoe vinden en na een tijdje toch liever kiezen voor een vereniging in de buurt.”     Als DWS wil, kan het over twee seizoenen terug naar sportpark Spieringhorn. Daar moet de club vóór Kerst een besluit over nemen, laat wethouder Sofyan Mbarki (Sport, PvdA) weten. Stefan Wouter  is sceptisch over een eventuele terugkeer.  „Vijf kunstgrasvelden voor twee voetbalclubs is echt te weinig. Dan  kom je  in de knel met trainingsuren en wedstrijden.”   Terugkeer of niet – het zou de gemeente „sieren” als ze bij die besluitvorming „een andere aanpak zouden hanteren dan bij de herontwikkeling van Spieringhorn”, zegt Wouter.   „Ik hoop dat de nieuwe wethouder meer betrokken is.”     De nieuwe wethouder Sofyan Mbarki (Sport, PvdA) laat weten dat hij het, „ook als oud-voetballer van DWS”, betreurt dat  de verenigingen op sportpark Spieringhorn „zich niet voldoende gehoord voelen”. „Ik begrijp dat er veel gevraagd wordt van de verenigingen bij deze herontwikkeling.” Volgens Mbarki zullen de sportclubs op Spieringhorn ,,niet verplicht” worden  ,,samen één clubhuis te delen”. De wethouder zegt zijn best te zullen doen  om DWS „zo goed mogelijk te laten landen” op de nieuwe locatie in sportpark Sloten.  Mbarki prijst de „belangrijke maatschappelijke rol” van sportclubs. Het is een van zijn „speerpunten” om te „investeren in het versterken van het verenigingsleven”. De komende tijd wil hij „in gesprek met de verenigingen om te kijken waar ze versterking en steun nodig hebben”. ||https://www.nrc.nl//nieuws/2022/08/22/harde-strijd-om-schaarse-ruimte-roemrijk-dws-moet-verhuizen-a4139582
2022-08-22||Zwaargewonde Nederlandse militair werd door een collega in de borst geschoten||De Nederlandse militair die afgelopen zondag zwaargewond raakte bij een wapenonderhoud in de Iraakse stad Erbil, is door een collega-militair in de borst geschoten. Dat heeft de Koninklijke Marechaussee maandag bekendgemaakt op Twitter. Dinsdag vliegt een team van zeven tot acht rechercheurs naar Irak om het incident te onderzoeken. De militair, onderdeel van de eenheid 11 Luchtmobiele Brigade, is na het incident per luchttransport en in „kritieke toestand” naar een militair ziekenhuis in de Iraakse hoofdstad Bagdad vervoerd. Hoe het nu met hem gaat, is niet bekend. Commandant der strijdkrachten Onno Eichelsheim schreef maandag op Twitter op de hoogte te zijn van de gewonde militair. „Mijn gedachten zijn bij hem, zijn familie en collega’s. Ik volg de situatie nauwlettend.” De 11 Luchtmobiele Brigade, die zo’n tweeduizend militairen telt, is een gevechtseenheid van de infanterie die relatief snel in te zetten is: binnen zeven tot twintig dagen wereldwijd. De brigade kan ingeschakeld worden om eigen grondgebied te verdedigen, of bijvoorbeeld voor rampenbestrijding of humanitaire hulp. De gewonde militair is onderdeel van een eenheid van 120 militairen die het vliegveld in het Noord-Iraakse Erbil verdedigt. Nederland is daar onder meer verantwoordelijk voor de veiligheid van personeel.||https://www.nrc.nl//nieuws/2022/08/22/zwaargewonde-nederlandse-militair-in-de-borst-geschoten-door-een-collega-a4139580
2022-08-22||‘Belachelijk snel ontslag’ van Sjors Ultee bij Fortuna Sittard||„Het is opvallend snel of beter gezegd: belachelijk snel”, zegt Mario Captein, directeur van vakvereniging Coaches Betaald Voetbal (CBV), over het ontslag van Sjors Ultee (35)  bij   Fortuna Sittard. De hoofdtrainer kreeg na drie verloren wedstrijden in de Eredivisie   zijn ontslag. Daarmee werd het record van   van deze eeuw geëvenaard van Alex Pastoor, die in 2013 bij NEC gedwongen moest vertrekken. „Voor het imago van de coaches in het betaald voetbal is dit natuurlijk niet goed”, stelt Captein.      Fortuna Sittard hield het maandag bij een korte mededeling op de website van de club. „Fortuna Sittard bedankt Sjors en Robby [Alflen, assistent]  voor hun enorme inzet en toewijding gedurende hun periode in Sittard”, viel er te lezen. Technisch manager Sjoerd Ars is   zich bewust  van de impact van het besluit. „Het is pijnlijk om zo vroeg in het seizoen al deze moeilijke beslissing te moeten nemen. We maken deze keuze niet enkel op basis van de laatste drie wedstrijden. We zien onvoldoende progressie in de ontwikkelingen van het team op verschillende vlakken. Daarin ontstond een groeiend verschil van inzicht waardoor wij dit besluit noodzakelijk achten in het belang van de club.”  Captein had op maandag even kort telefonisch contact met Ultee en   Alflen. „Het is gebruikelijk dat wij onze leden dan even benaderen om te vragen hoe het met ze gaat”, zegt de oud-voetballer van PSV, Helmond Sport en FC Eindhoven. „We vragen ze bijvoorbeeld of ze bij de ontbinding van het contract juridische bijstand nodig hebben. In Nederland is zo’n ontslag doorgaans snel geregeld omdat daarover meestal bepalingen in het contract zijn opgenomen.”     Captein weet als directeur van de vakbond voor coaches dat zijn leden altijd het risico lopen ontslagen te worden als de prestaties tegenvallen. Daarmee zal Ultee dit seizoen ongetwijfeld de eerste zijn in een rij van trainers. Twee jaar geleden werden veertien trainers in het Nederlandse betaald voetbal voortijdig weggestuurd. Vorig seizoen waren dat er twaalf. „Een ontslag is part of the job geworden. Ik maak me wel zorgen over de snelheid waarmee in Sittard nu de beslissing  is genomen”, zegt Captein via de telefoon. „Je kunt niet bepaald zeggen dat Ultee de tijd heeft gehad om teleurstellende resultaten recht te zetten. Maar wij gaan er helaas niet over. We kunnen dat slechts constateren.”  Captein kan niet overzien of Ultee het slachtoffer is geworden van een nieuwe wind die onder de Turkse voorzitter Isitan Gündat door de club waait. De Turks-Nederlandse ondernemers  Atilla Aytekin en Umut Akpinar van het game- en advertentiebedrijf Azerion, spelen een belangrijke rol. Door het instappen van de ondernemers is de begroting dit seizoen gegroeid  naar  9 miljoen euro. De verwachtingen bij Fortuna Sittard gingen omhoog zeker nadat de beroemde  Turkse spits Burak Yilmaz werd vastgelegd. Verder kwamen  de Turkse middenvelder Dogan Erdogan, de Spaanse aanvaller Inigo Córdoba en de  Braziliaanse verdediger Rodrigo Guth naar Limburg. Captein:  „Fortuna Sittard deed het vorig seizoen voor de winter ook niet zo goed, maar Ultee wist zich wel te handhaven. En daarmee werd de doelstelling gehaald. Dit seizoen zijn de ambities  kennelijk veel hoger.”  Het schokeffect dat een ontslag soms moet veroorzaken, is volgens Captein in de praktijk maar gering. „Uit onderzoek blijkt dat daar in veel gevallen helemaal geen sprake van is. Neem PEC Zwolle vorig jaar. Daar moest Art Langeler vertrekken toen zijn ploeg op de laatste plaats stond. Dick Schreuder nam het over en eindigde op de onderste plek in de Eredivisie. Schreuder  zit er nu nog”, legt Captein uit. „Er spelen vaak  allerlei zaken mee waar wij geen zicht op hebben.” De directeur van Coaches Betaald Voetbal houdt  nauwgezet in de gaten of clubs het ontslag  volgens de juiste regels afwerken. Zo dient Fortuna Sittard nu eerst de overeenkomsten met Ultee en Alflen af te handelen voordat er een nieuwe trainer kan worden vastgelegd. De andere assistenten van Ultee,  Jeroen Schepens en Dominik Vergoossen nemen voorlopig de  taken waar bij de nummer zeventien uit de Eredivisie. Zaterdagavond staat een uitwedstrijd tegen sc Heerenveen op het programma. Captein: „Deze trainers beschikken niet over de vereiste diploma’s en mogen het maximaal vier wedstrijden overnemen van Ultee.”   Ultee kwam als voetballer  niet verder dan de Utrechtse amateurs van DVSU. Hij volgde zijn eigen weg als coach in het betaald voetbal.   Anders dan veel trainers klom hij stap voor stap omhoog. Hij deed de Pabo, ging aan het werk  in het speciaal onderwijs, maar werkte intussen ook voor FC Utrecht. Van clinicmedewerker werkte hij zich in enkele jaren op tot assistent van toenmalig hoofdtrainer Rob Alflen. De afgelopen jaren waren hun rollen bij Fortuna Sittard omgedraaid. Tot maandag was Ultee  de jongste coach in de Eredivisie. Sjors Ultee is dit seizoen de eerste ontslagen trainer in de Eredivisie. Hij zag als coach van Fortuna Sittard de eerste drie wedstrijden   tegen Ajax, FC Twente en Cambuur verloren gaan. Ultee evenaarde met zijn ontslag het ‘record’ van deze eeuw van Alex Pastoor. Hij werd in 2013  na drie duels door NEC weggestuurd. De kans is  zeer groot dat Ultee niet de enige ontslagen trainer zal blijven in het Nederlandse betaald voetbal. Vorig seizoen moesten twaalf trainers voortijdig bij hun club vertrekken. In de Eredivisie maakten  Johnny Jansen (Heerenveen), Fred Grim (Willem II, Art Langeler (PEC), Frank Wormuth (Heracles, Henk Fraser (Sparta) en René Hake (Utrecht) het seizoen niet af. In  2020-2021 werden  veertien coaches ontslagen. ||https://www.nrc.nl//nieuws/2022/08/22/belachelijk-snel-ontslag-van-sjors-ultee-bij-fortuna-sittard-a4139567
2022-08-22||Maureen weet hoe het is om in armoede te leven|| Ze laat een stilte vallen. Als ze  weer aan een zin begint, trilt haar stem. „Ik word er emotioneel van. Het raakt me zo.” De Amsterdamse Maureen Philippus (70) weet hoe het is om geen geld te hebben. Geen ijskast, lege keukenkastjes, „nooit eens een dagje uit, maar daar wel naar verlangen”. Zo groeide ze zelf op. Inmiddels heeft ze een „comfortabel pensioen”, waarmee ze ongeveer een modaal inkomen heeft. „Meer dan genoeg, als je niet veel eisen stelt.” Maar om zich heen ziet ze de armoede toenemen. Ze ziet dat mensen het „moeilijker krijgen”. Vanwege duurdere boodschappen, hoge energierekeningen, stijgende vervoerskosten. Kennissen die moeite hebben de boodschappen te betalen, ouders die hun kinderen zonder ontbijt naar school sturen, meer mensen die bij de Voedselbank aankloppen. „Dat mag toch helemaal niet, in zo’n welvarend land? We moesten ons schamen.”  Maureen Philippus (70) is met pensioen en heeft ongeveer een modaal inkomen. Haar uitgavenpatroon heeft ze nog niet aan hoeven te passen. Voor haar werk als organisatie-adviseur bij vrijwilligerscentrale iDOE ging ze zelf weleens langs bij de Voedselbank. „Eén krat met boodschappen kregen die mensen dan mee, voor de hele week”, zegt ze, weer met trillende stem, „hoe kan dat nou?” Van jongs af aan zag én beleefde ze armoede. Eerst in Jakarta, waar ze geboren is en mensen op straat zag leven, „of op een vuilnisbelt”. Daarna in Amsterdam, waar ze op haar negende naartoe verhuisde en waar het voor haar gezin lastig rondkomen was. Dat meer gezinnen vanwege de huidige economische situatie in de armoede zullen belanden, daar maakt Philippus zich „grote zorgen” over. Zelf heeft ze haar uitgavenpatroon nog niet hoeven aanpassen, „maar ik ben nooit iemand geweest die heel veel uitgeeft”.  De vakantie dit jaar was, net als meestal, in eigen land: met de trein naar Limburg. „Ach, als je vroeger geen luxe hebt gehad, mis je het nu ook niet. En je waardeert wat je wél hebt.” Sinds haar pensioen koopt ze wel vaker nieuwe kleding. De meeste van haar kleren draagt ze al „tig jaar”, maar de laatste jaren staat ze zichzelf toe „het er een beetje van te nemen”. Mocht het leven ook voor haar te duur worden, dan is dat het eerste waar ze op zal besparen. „Behalve op warme sokken. Och, die koude winters vroeger, zonder warme kleding. Dat was een crime!” Politici doen niet genoeg hun best minder bedeelden te helpen, vindt Philippus. Ze weet er wel iets tegen: iedereen die een hoge positie gaat bekleden, moet éérst twee jaar leven op bijstandsniveau. Kijk naar de Toeslagenaffaire, zegt ze. „De slachtoffers werden niet geloofd, gewantrouwd. Waarom? Omdat die hoge piefen zich niet kunnen voorstellen hoe de situatie is. Als ze zélf in die situatie hadden gezeten, hadden ze dat misschien wel gekund. Ik gun het iedereen in een goede wieg geboren te worden. Maar je moet wel weten waar je het over hebt.” Meer afleveringen 
				Duurder leven
			||https://www.nrc.nl//nieuws/2022/08/22/maureen-weet-hoe-het-is-om-in-armoede-te-leven-a4139566
2022-08-22||PSV-supporters na antisemitische spreekkoren niet welkom bij volgende uitwedstrijd tegen Ajax||Bij de volgende thuiswedstrijd van Ajax tegen PSV in november zijn geen PSV-supporters welkom. Dat heeft de Amsterdamse burgemeester Femke Halsema maandag per brief laten weten aan Marcel Brands, algemeen directeur van de club uit Eindhoven. Halsema schrijft dat PSV-supporters sinds 2017 tijdens iedere uitwedstrijd tegen rivaal Ajax antisemitische leuzen hebben gebezigd. „De maat is nu dan ook vol”, besluit ze. Tijdens de vorige editie, die PSV met 5-3 won, bedienden enkele PSV-supporters zich van een breed scala aan — volgens Halsema — „volstrekt onacceptabele en in sommige gevallen zelfs strafbare” leuzen en liederen. Voorbeelden hiervan zijn „Hamas, Hamas, alle Joden aan het gas” en „Samen verbranden zij Joden, want Joden branden het best”. Dat soort spreekkoren wordt door de Amsterdamse driehoek niet getolereerd, aldus Halsema. Wie het de afgelopen wedstrijd tussen Ajax en PSV ook moesten ontgelden waren Steven Bergwijn en Mohamed Ihattaren. Beide voetballers speelden jarenlang in de jeugd van PSV, waar ze ook hun profdebuut maakten, en staan nu bij Ajax onder contract. Uitsupporters van PSV maakten Bergwijn, aan wie PSV in 2020 nog ruim 30 miljoen euro verdiende, tijdens die wedstrijd uit voor „vieze vuile kankerjood”. Zowel Bergwijn als Ihattaren kreeg doodverwensingen. Het besluit van Halsema om uitsupporters van PSV te weren komt niet uit de lucht vallen. In de zomer van 2021 heeft de gemeente Amsterdam aan PSV en de KNVB laten weten dat ze antisemitische spreekkoren niet langer zou accepteren. De eerstvolgende thuiswedstrijd van Ajax tegen PSV was het alsnog raak, waarop een laatste waarschuwing volgde. De gemeente Amsterdam gaat na de aankomende wedstrijd tussen beide clubs na of ze al dan niet aan de maatregel vasthoudt. PSV heeft begrip voor het besluit van Halsema. „We kunnen niets anders dan dit accepteren”, zegt een woordvoerder van de club tegen persbureau ANP. „Wij willen ook niet dat zulke geluiden gebezigd worden. Wel is zonde dat de goede supporters weer onder de kwade moeten lijden. Laten we hopen dat er nu een algemeen besef gaat intreden. Het aanmoedigen van eigen spelers geeft hen een boost. Maar zij hebben er niets aan dat rivalen worden beledigd.”||https://www.nrc.nl//nieuws/2022/08/22/psv-supporters-niet-welkom-bij-volgende-wedstrijd-tegen-ajax-a4139565
2022-08-22||Mysterieuze moordaanslag op ultranationalistische Doegins ‘brengt oorlog naar Moskou’|| „Een nieuwe politieke realiteit.” Zo noemde de Russische dissident en Poetin-tegenstander Ilja Ponomarjov de bomaanslag bij Moskou  waarbij afgelopen zaterdagavond de Russische publicist Darja Doegina, dochter van de ultranationalistische ideoloog Aleksandr Doegin, om het leven kwam. In een zondagavond vanuit Kiev de wereld in gestuurde videoverklaring stelde Ponomarjov dat de aanslag het werk is van het Nationale Republikeinse Leger (NRA), een tot nog toe relatief  onbekende Russische verzetsgroep, die zich ten doel heeft gesteld Poetins regime ten val te brengen.  Ponomarjov verklaarde zich in zijn video tot een bondgenoot van het NRA en zei door de groep gevraagd te zijn hun manifest voor te lezen. „Wij, Russische activisten, militairen en politici, nu partizanen en strijders van het Nationale Republikeinse Leger, stellen de oorlogsstokers, de rovers en onderdrukkers van de volkeren van Rusland buiten de wet. Wij verklaren president Poetin tot machtswellusteling en oorlogsmisdadiger, die de grondwet heeft gewijzigd, een broederoorlog tussen de Slavische volkeren heeft ontketend en Russische soldaten naar een zekere en zinloze dood heeft gestuurd”, aldus de tekst van het manifest, die  ook werd gepubliceerd  in het Telegram-kanaal van het NRA. In de video komt  een volledig gemaskerde, in militaire kleding gehulde man aan het woord die lid zou zijn van de groep. De 47-jarige, links-liberale Ilja Ponomarjov is een voormalig lid van de  Russische Doema. Hij stemde in 2014 als enige parlementariër tegen de Russische annexatie van de Krim. Hij vluchtte naar de VS en vestigde zich in 2016 in Kiev. In een interview op de Oekraïense televisie zei Ponomarjov vooraf door het NRA geattendeerd te zijn over de op handen zijnde aanslag. Hij noemde het NRA een „nieuwe groep partizanen”, die tevens achter een reeks aanslagen zou zitten  op militaire rekruteringsbureaus in Rusland.  De 29-jarige Darja Doegina kwam zaterdagavond om het leven toen de Toyota Landcruiser explodeerde waarmee zij terugkeerde van een culturele bijeenkomst buiten Moskou. De auto behoorde toe aan haar vader Aleksandr, die echter op het laatste moment niet was ingestapt. De zestigjarige Doegin arriveerde kort na de aanslag ter plaatse en zou volgens berichten diezelfde avond met een hartaanval zijn opgenomen in het ziekenhuis. Doegins toestand is onbekend, maar hij kwam maandag met een reactie. „Het enige wat wij nodig hebben is onze Overwinning. Op haar altaar heeft mijn dochter haar jonge leven gelegd. Alstublieft, zorg voor een overwinning! Wij wilden haar opvoeden als een intelligente vrouw en een held. Laat zij nu de zonen van ons Vaderland inspireren.” Het Russische OM, onder leiding  van Poetin-bondgenoot Aleksandr Bastrykin, zegt bewijs te hebben dat er sprake was van een vooraf „zorgvuldig geplande” aanslag en opende een moordonderzoek. Poetin heeft zijn condoleances overgebracht en Doegina postuum een orde van moed gegeven voor haar werk, maakte het Kremlin maandag bekend. De Doegins zijn bekende figuren in Russische ultraconservatieve kringen en fervent voorstanders van de Russische inval in Oekraïne. Doegin senior is een van de ideologische leiders van het zogenoemde neo-Eurazianisme, een sterk anti-westerse, antiliberale en door velen als ‘fascistisch’ aangemerkte stroming, die de laatste tien jaar in Rusland opmars heeft gemaakt. Volgens Doegins theorieën, die hij in boeken en via de  tv-zender en website Tsargrad verspreidt, moet Rusland een dominante rol opeisen in de ‘multipolaire’ wereld en moeten buurlanden als Oekraïne zich aan de Russische macht onderwerpen.  Darja Doegina stond onder sterke invloed van haar vader. Na haar studie in Moskou en een stage aan de universiteit van Bordeaux klom ze in korte tijd op als politiek commentator en publicist en trad ze in pro-Russische media op als kenner van de Franse politiek. Op haar eigen Telegram-kanaal Platonova-Z, verkondigde ze harde anti-Oekraïense standpunten en deelde ze nieuws uit de Donbas. Daarnaast was Doegina hoofdredacteur van de nieuwssite United World International van de Russische oligarch en propagandist Jevgeni Prigozjin, tevens oprichter van huurlingenleger Wagner. Het leverde haar een plaats op de westerse sanctielijsten, waar ze naar eigen zeggen trots op was. In een necrologie op Tsargrad wordt Doegina omschreven als een „patriot die de waarheid niet schuwde” en iemand die een belangrijke rol speelde in de vorming van een „nieuwe ideologie in het moderne Rusland.” Haar plotselinge dood bracht een stroom van speculaties op gang over de mogelijke dader(s) en motieven. Pro-Russische commentatoren wezen zondag direct naar de Oekraïense regering, die betrokkenheid in alle toonaarden ontkende en stelde dat de aanslag het resultaat is van een  machtsstrijd binnen het Kremlin. De Russische inlichtingendienst FSB verklaarde  een zekere Natalia Vovk te verdenken, zo meldden Kremlingezinde media maandag. Deze Oekraïense vrouw zou tot het Oekraïense Azov-bataljon behoren en een maand geleden naar Rusland zijn gekomen om de aanslag in opdracht van de Oekraïense geheime dienst voor te bereiden. Inmiddels zou zij naar Estland zijn gevlucht. Doegins eigen Tsargrad schreef ten slotte dat de aanslag zou zijn gepleegd door „pro-Oekraïense strijders, die zich al jaren in slapende cellen in ons land ophouden. Zij zijn opnieuw een rode lijn overgegaan”. Onduidelijk is echter waarom de leden van het NRA, indien zij werkelijk achter de aanslag zitten, juist de Doegins uitkozen om Poetins regime te verzwakken. Hoewel Doegin in de westerse pers vaak wordt omschreven als ‘Poetins brein’, is die status volgens kenners van Russische extremistische kringen overdreven. „Hij heeft geen persoonlijke band met Poetin en is slechts één van een hele reeks Russische ‘politiek ondernemers’, die hun plannen en doctrines bij het Kremlin proberen te pitchen”, schreef de Britse Ruslanddeskundige Mark Galeotti zondag op nieuwssite The Spectator. Anton Sjechovtsov, een Oekraïense onderzoeker van extreemrechts meent eveneens dat Doegin in het Westen sterk wordt overschat.  Op haar altaar heeft mijn dochter haar jonge leven gelegd. Alstublieft, zorg voor een overwinning! Aleksandr Doegin Russische ideoloog Doegins denkbeelden vinden al jaren weerklank onder populistische politici in Europa, onder wie FVD-leider Thierry Baudet. Baudet uitte zondag op Twitter zijn afschuw over de aanslag en beschuldigde westerse media ervan niets van Doegin te snappen. Daarnaast was Doegin een graag geziene gast op bijeenkomsten van het Nederlandse Nexus Instituut, dat zich bezighoudt met de bestudering van Europese cultuurfilosofie. Zelf zei Doegin in 2019 over het fascisme-etiket in een interview met NRC: „Iemand die het niet eens is met het liberalisme is niet meteen een fascist. In plaats van demoniseren is het beter om rustig een intellectueel gesprek te voeren over de toekomst.” Ondanks de vele vragen zal de dood van Darja Doegina onvermijdelijk gevolgen hebben voor de politiek in Rusland, en mogelijk zelfs voor het verdere verloop van de oorlog in Oekraïne. Ook Doegins aanhangers lijken tot die conclusie te komen, zo bleek uit de zondag gepubliceerde necrologie van Doegina op zijn nieuwssite Tsargrad. „De Russische wereld heeft opnieuw een van zijn bondgenoten verloren. Het lijkt erop dat de oorlog naar Moskou is gekomen.”||https://www.nrc.nl//nieuws/2022/08/22/mysterieuze-moordaanslag-op-ultranationalistische-doegins-brengt-oorlog-naar-moskou-a4139564
2022-08-22||Opinie | Importeer Jemenitisch gas  (en laat de Waddenzee ongerept)||We zien, lezen en horen veel over gebrek aan olie en gas en prijzen die door het dak gaan, als gevolg van de oorlog om Oekraïne. Tegelijkertijd zien, lezen en horen we weinig over het luwen van de oorlog in het verre Jemen. Terwijl het tweede toch een deel van de oplossing voor het eerste kan zijn.  Anthon Keuchenius is journalist en als politiek geograaf gespecialiseerd in de Arabische wereld. Jemen geldt als een vergeten conflict. Af en toe duikt het land op in de kolommen, dan meestal als humanitaire ramp van superlatieve omvang. Beelden van hongerende kindertjes, iets met rebellen en buurland Saoedi-Arabië, een zucht van medelijden, misschien een donatie en hup: volgende onderwerp. Het zijn reportages zo oppervlakkig dat ze verraden dat Jemen niet zozeer vergeten is, maar dat het graven naar onderliggende oorzaken – en dus ook oplossingen – kennelijk te vermoeiend is.   In het voorjaar kwam Jemen regelmatig langs in een vergelijking, namelijk met Oekraïne; want waarom deden we ineens alles om de oorlog dichtbij te stoppen, maar al zeven jaar zo weinig aan de oorlog ver weg? Het zijn vergelijkingen die verraden dat de vergelijker wellicht een goed hart, maar weinig weet heeft van het conflict in Jemen, dat zoveel verschilt van de oorlog om Oekraïne.   Anders dan in Oekraïne zijn ellende en honger in Jemen minder gevolg van oorlogsgeweld dan van perverse prikkels die eromheen gegroeid zijn, samen te vatten in het begrip oorlogseconomie. Waarbij de meeste Jemenieten slachtoffer zijn, maar andere Jemenieten de belangrijkste daders. Waarbij buurlanden, regionale machten, wereldmachten en via die perverse prikkels zelfs hulporganisaties Jemen al zeven jaar van de drup in de regen helpen.   Het conflict reduceren tot slachtoffer van Saoedi-Arabië en de kroonprins van dat land de  Poetin van het Midden-Oosten noemen verdient in elk geval de kwalificatie: lui, gemakkelijk en selectief denken.  Nee, als je echt nieuwsgierig bent zou je bijvoorbeeld te weten kunnen komen dat Jemen ook olie en gas exporteert, althans exporteerde, in beter tijden. Je zou ontdekken dat er een redelijk groot gasveld ligt bij Marib en een lange pijpleiding naar Balhaf: een moderne gashaven, deels gefinancierd door het Franse gasbedrijf Total. Je zou horen dat de gasexport al sinds 2015 stilligt, kort gezegd: vanwege de oorlog. Langer gezegd: de gasvelden liggen in het territorium van de ene partij, de pijplijn gaat door territoria van drie andere partijen, de haven wordt betwist door nog twee andere partijen.   Als je goed ingevoerd bent zou je misschien mailtjes krijgen van ingenieurs in de Jemenitische hoofdstad Sana’a die voor Total werken maar al zeven jaar werkloos thuis zitten. Die – in weerwil van wat Total zelf op hun website stelt – hun salaris helemaal niet doorbetaald krijgen. Wier spaargeld na zeven jaar echt op is en die nu aan de bedelstaf geraakt zijn. En of je daar iets aan kunt doen.   Je krijgt dan vast ook mailtjes van mensen uit de oostelijke olieprovincies, die beelden met bijschriften doorsturen van jarenlange olielekkages in dorpen, waar niets meer wil groeien. Berichten uit andere dorpjes die onder de dikke zwarte rook liggen van affakkelvuurtjes, waar ook niets meer wil groeien en waarvan een bovengemiddeld deel van de bevolking kanker heeft, van de voortdurende walm. En of je daar ook iets aan kunt doen.  Tussen idee en uitvoering liggen veel barrières en ook nog Total Energie. Maar Total wil vast het imago wel oppoetsen Je zou weten dat sinds april in Jemen een gewapende vrede heerst waardoor het land weer voorzichtig op gang leek te komen. Je zou weten dat dit broze proces de laatste weken weer langzaam uitdooft terwijl krijgshaftige taal juist toeneemt en ook schermutselingen in aantal en omvang groeien, dus dat alle hulp welkom is. Waarbij het handig is als de zo makkelijk omkoopbare bestuurders en krijgsheren zien dat vrede meer loont dan oorlog.   En dan bedenk je dat onze energiecrisis misschien wel verlicht kan worden door hun gas af te nemen. Meteen daarna bedenk je dat je journalist bent en dat idealisme daarin niet thuishoort. Maar dan verschijnt er ineens een rapport van denktank ACAPS, met dezelfde koppeling: tussen hun gasveld en ons verlangen minder afhankelijk te worden van Russisch gas.   Tussen idee en uitvoering liggen veel barrières en ook nog Total Energie. Maar Total wil vast het imago wel oppoetsen. Bovendien heeft Nederland in Jemen een streepje voor, zien we aan de lekke olietanker die voor de kust van Jemen voor een mondiale ramp kan zorgen, maar dankzij Nederlandse inzet hopelijk toch nog net op tijd wordt vlotgetrokken.  Kortom, misschien kan het gasveld in de Waddenzee wel onaangeroerd blijven door gas uit Jemen hierheen te verschepen. Daarmee kan Jemen wellicht nog net op tijd gerepareerd, bijvoorbeeld door die ingenieurs terug aan het werk te helpen en de Europese oliemaatschappijen in Jemen te bewegen de olie voortaan zonder affakkelvuurtjes op te boren en zonder lekken naar de terminals te pompen.   Wellicht kunnen ze dan meteen hun Jemenitische partners bewegen wat minder olievlekken in de kwetsbare zee achter te laten, of overhalen te stoppen de interne olieprijs onder het mom van oorlog kunstmatig op te krikken, ten koste van de rest van Jemen. Of misschien zelfs overtuigen dat het tijd is die lucratieve olie-inkomsten niet in de al zo propvolle eigen zakken te stoppen, maar in Jemen te investeren.   Kort daarna kunnen we misschien ook wel Jemens superieure koffie importeren en op de wat langere termijn er zelfs weer heen, om dat verrassend mooie land te bezoeken en in zijn volle potentieel te zien. ||https://www.nrc.nl//nieuws/2022/08/22/importeer-jemenitisch-gas-en-laat-de-waddenzee-ongerept-a4139562
2022-08-22||De rivier Yangtze in China droogt op||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/22/de-rivier-yangtze-in-china-droogt-op-a4139523
2022-08-22||Een tweede uitvaart: waarom nabestaanden na begrafenis alsnog kiezen voor opgraven en cremeren||In de vijfentwintig jaar na het overlijden van haar vader  bezocht   Caroll Sieders zijn graf steeds minder vaak. Soms kreeg ze bij het naderen van de begraafplaats al een vervelend gevoel, ze associeerde de plek niet met hem. Ze hield de herinnering vooral thuis levend, als ze met haar moeder of broer over haar vader sprak. Haar moeder bezocht het graf  elke week. Het was een belangrijk ritueel, zeker nadat ook Sieders’ zus  was overleden. Maar toen ze ouder en slechter ter been werd, ging het ook  haar moeder  tegenstaan. Zeker bij slecht weer in herfst en winter. Toen Caroll Sieders en haar moeder van een uitvaartondernemer hoorden dat het mogelijk zou zijn om hun vader en zus te laten opgraven en alsnog te cremeren, waren ze er snel uit. Want de vader en de dochter hadden de keuze voor begraven of cremeren destijds aan het gezin overgelaten. De verandering voelde goed. „Het klinkt vreemd”, zegt Sieders (50)   nu, „maar toen ik met mijn broer bij de opgraving van mijn vader was,  heb ik nog een van de schoenen die hij aanhad vastgehouden, en mijn broer zijn schedel.” Het voelde alsof ze weer even dicht bij haar vader was, die stierf toen zij achttien was. Nu staan er twee urnen in de woonkamer van haar moeder. Met ernaast foto’s en bloemetjes. Een deel van de as is verwerkt in een kunstwerk in de tuin. Haar moeder is blij met de beslissing tot crematie, en dat te zien geeft „een goed gevoel”, zegt Sieders. „Het is fijn dat mijn vader en zus weer thuis zijn.” Geliefden of naasten na een begrafenis alsnog cremeren is een keuze die nabestaanden sinds enkele decennia, maar vooral de laatste tien jaar, vaker maken. Soms uit gemak – een  graf moet immers verzorgd worden –  maar vaker omdat de nabestaanden hun geliefde dicht bij zich willen hebben. En soms wil  iemand na zijn overlijden met  de as van een eerder begraven partner bijgezet worden in een urn.  Het bedrijf van Steven van Turenhout, GT Begraafplaatstechniek in Breda, is gespecialiseerd in de technische kant van de begraafplaats: van graafwerk tot grafmonumenten. Twintig jaar geleden maakte hij voor het eerst een opgraving met herbestemming mee, inmiddels doet Van Turenhout, tevens voorzitter van de Branchevereniging Ondernemers Begraafplaatsbeheer, er elk jaar zo’n 150 tot 250. „Dat kan gaan om bijzetten in een familiegraf, verplaatsing naar een ander kerkhof of een natuurbegraafplaats, maar het grootste deel is voor crematie.” In Nederland zijn een kleine tien bedrijven gespecialiseerd in het onderhouden van graven en zijn er tientallen aannemers die het werk ‘erbij doen’. Exacte cijfers zijn er niet, maar een kleine rondgang geeft een beeld. Zo waren in 2021 bij ruim twintig crematoria van uitvaartverzorger Dela, van de ongeveer 120 crematoria in Nederland, 168 crematies van mensen die eerder begraven waren. Tot en met juli van dit jaar waren dat er 87. De exacte reden voor opgraving kan niet worden nagegaan, wel weet Dela dat er bij 29 van de afgelopen 255 crematies een kort afscheid was.  Piëtas BV in Kaatsheuvel is een van de bedrijven die opgravingen met herbestemming doen. Gemiddeld vier tot zes keer per week, zegt eigenaar Gerrit Verhagen. Hij regelt het door de burgemeester af te geven ‘verlof tot opgraving’, doet de opgraving, plaatst de lichamelijke resten in een kist en maakt afspraken met het crematorium. Alles op een respectvolle manier. „Als de regels het toelaten mogen de nabestaanden bij de opgraving zijn, of ik maak foto’s als ze daarom vragen.” Het bedrag voor een opgraving verschilt per gemeente. Verhagen: „Voor het hele proces – van vergunning tot opgraving, de kist, het vervoer, de technische crematie, zonder dienst, en urn – zou iemand tussen de 2.000  en 2.500 euro kwijt moeten zijn.”  De specialisten werken door het hele land, maar Verhagen komt vooral in de steden en in de geseculariseerde en voormalig katholieke regio’s. „In de Biblebelt wordt bijvoorbeeld nog hoofdzakelijk begraven.”  In Nederland mogen overleden mensen pas na tien jaar ‘grafrust’ opgegraven worden, zo staat het in de Wet op de lijkbezorging. „Wie dat   eerder wil doen, moet een goede reden hebben.” Verhagen heeft nog maar weinig verzoeken daartoe gehonoreerd zien worden. Meestal horen mensen pas na twintig jaar van de  mogelijkheid tot crematie,  als de grafrechten zijn verlopen  en ze moeten beslissen over verlengen.  Die onbekendheid komt ook door het onderwerp, denkt uitvaartondernemer Marie-José Peters Boerman uit Groesbeek. Je moet er ook van andere mensen over horen. „Zo’n opgraving is niet iets waarover mensen op verjaardagsfeestjes spreken. Het is een wat onbekender fenomeen.” Peters Boerman werkte jarenlang voor een grote uitvaartverzorger en hoorde daar van de mogelijkheid tot  opgraven met herbestemming. Dat van die optie nu vaker gebruik wordt gemaakt,  past volgens Roel Stapper, vicevoorzitter van de Landelijke Vereniging voor Crematoria, in een  al langer zichtbare ontwikkeling:  rouwen en afscheid nemen hebben een veel persoonlijker karakter gekregen. „Vroeger werd iemand begraven in een net graf, veel andere opties waren er niet. Nu zijn de graven kleurrijker en anders van vorm. En mensen kunnen de urn laten begraven, thuis houden of uitstrooien.”  Opgraven en cremeren is volgens hem ook „een niet meer dan  logisch gevolg” van het gegeven dat cremeren de afgelopen veertig jaar is opgekomen. In 2021 liet 67 procent van de overledenen in Nederland zich cremeren. Eveneens speelt een rol dat nabestaanden rond het overlijden van een dierbare meer zélf willen en mogen doen. „Dan moet je denken aan  de overledene verzorgen, de kist dragen, de kist in een eigen auto vervoeren of de uitvaart op een persoonlijke locatie houden.” Dat mensen hun geliefden alsnog laten cremeren, merkt ook Daniela Glandrup-van Dijk. Ze is edelsmid en in haar atelier ‘Ik draag je bij me’ in Winterswijk maakt ze herinneringssieraden: een ring met daarin de as van een overledene, een ketting met een haarlok of  juwelen met daarin gegraveerde vingerafdrukken. „Ik merk steeds vaker dat mensen hun dierbare dicht bij zich willen hebben.” Zo maakte ze een sieraad voor een moeder die haar zoon zestien jaar eerder was verloren en had laten begraven. Door een verhuizing lag het graf ver van haar nieuwe woonplaats. Zij liet haar zoon opgraven en alsnog cremeren. Glandrup-van Dijk verwerkte de as in een ketting die de moeder ooit van haar kinderen had gekregen. Zij krijgt meer verzoeken voor sieraden  ter herinnering aan overledenen die alsnog worden gecremeerd. „De grafrechten verlopen en dan komt  familie informeren.”  Een herinneringssieraad is niet zomaar een ding, zegt ze. „Het is geen impulsieve beslissing, ik adviseer altijd er de tijd voor te  nemen.” Vaak komen mensen meerdere keren naar Winterswijk, of maken er een weekendje van met de familie.   Uiteindelijk is het laten opgraven en cremeren een uiterst persoonlijke keuze, zegt uitvaartleider Marie-José Peters Boerman. Soms brengt ze de optie ter sprake als ze denkt dat het mensen helpt bij de rouwverwerking.   „Het moet toegevoegde waarde hebben, bijvoorbeeld om een traumatisch voorval te verwerken, of omdat een weduwnaar graag gecremeerd wil worden met zijn eerder begraven partner.” Zo verzorgde Peters Boerman onlangs in Nijmegen de uitvaart van een 78-jarige vrouw. Die wilde  gecremeerd worden met haar 38 jaar eerder verongelukte dochtertje. Het meisje was destijds 13 jaar, de vrouw te aangeslagen om de begrafenis bij te wonen. Het overlijden drukte op de familiedynamiek, een goed afscheid was er nooit geweest.  Toen de vrouw overleed, regelde Peters Boerman binnen enkele dagen de vergunning voor opgraving. Een steenhouwer verwijderde de grafsteen, een delver groef en hij plaatste de lichamelijke resten van het meisje   in een grafkist. Op de dag van de uitvaart stopte de rouwauto kort  bij de begraafplaats voor een laatste groet – de plek was belangrijk geworden voor de familie –  en ging vervolgens door naar het uitvaartcentrum. Daar, in de aula,  was het hele gezin na 38 jaar weer even samen.||https://www.nrc.nl//nieuws/2022/08/22/dichterbij-na-de-dood-2-a4139561
2022-08-22||‘Mensen hebben geen zin meer om in het weekend zelf te klussen’||Pas om 08.00 uur beginnen met werken, en binnenshuis in plaats van „op een koude bouwplaats”? Je moet wel „een beetje handig” zijn en wat ervaring hebben met „kleine klusjes” – veel meer eisen stelt maatwerkbedrijf en -winkel Haverkamp Deventer niet aan een timmerman of -vrouw. Met zulke teksten probeert het bedrijf, gespecialiseerd in kasten, deuren en hang- en sluitwerk (‘beveiliging’), jonge mensen uit de bouw aan te trekken. Toch lukt het eigenaar Rowin Winkels (31) niet de vacature gevuld te krijgen, vertelt hij. Hij zit in zijn winkel, voor een muur die behangen is met sloten, deurklinken, brievenbussen en huisnummers. Functie: timmerman Bedrijf: Haverkamp Locatie: Deventer Open sinds: oktober 2021 Een nieuwe deur nodig? Dat kan het bedrijf nog wel regelen – als je nu bestelt nét voor Oud en Nieuw. In een hoek van de winkel staan een stuk of twintig deuren, op maat gemaakt en verpakt in plastic – klaar voor de timmerman die ze bij de mensen thuis afhangt. Maar voordat dit gebeurt, zijn er zo een paar maanden voorbij. De wachttijd was in 2019, pre-corona, zo’n vier weken. Nu zijn het er twaalf tot zestien. Klanten krijgen er soms een „kort lontje” van, zegt Winkels.  Het komt niet alleen door het personeelstekort in de bouw; mensen doen steeds minder zelf. Een tijdje terug verkocht Winkels een elektronische deurbel. Of die ook gemonteerd kon worden, vroeg de klant. Het zijn maar twee schroefjes, zei Winkels. Ja, maar ik heb geen schroevendraaier thuis, antwoordde de klant.  Winkels: „We monteren het met plezier, maar het maakt wel dat we steeds meer mensen nodig hebben. En die kunnen we nou juist niet vinden.” Ook medewerker Jan Westerhuis (64), gespecialiseerd in beveiliging, merkt een „andere mentaliteit” bij klanten. „Mensen hebben geen zin meer om in het weekend zelf te klussen.” Een extra collega, zegt hij, zou „wel fijn zijn. Dan krijgen we misschien minder zeurende klanten.” Normaliter werkt Jan in de winkel,  achter de toonbank of in de werkplaats achterin. Nu wordt hij er vaker op uit gestuurd, om een slot te verwisselen of een spoedklus te doen. Hij vindt dat niet meer dan normaal, maar het kost hem soms wel „rustmomenten”. „Je doet het er gewoon bij. Als iemand zichzelf heeft buitengesloten, laat ik die niet staan.” We monteren met plezier, maar het maakt wel dat we steeds meer mensen nodig hebben. En die kunnen we nou juist niet vinden Rowin Winkels eigenaar maatwerkbedrijf en -winkel Haverkamp Veel werk, weinig mensen: Winkels ziet die trend al enkele jaren, en corona was er een katalysator van. Mensen ontvingen vakantiegeld, maar konden niet op vakantie. „Dus kochten ze maar een nieuwe kast.” Die trend zag de Koninklijke CBM ook, brancheorganisatie voor meubelindustrie en interieurbouw. Directeur Kees Hoogendijk: „In de Covid-periode zijn mensen meer gaan besteden aan klussen in huis.” Een halfjaar geleden hield CBM een enquête onder leden, waaruit volgens Hoogendijk een duidelijke trend van personeelstekorten waarneembaar was. „Bedrijven nemen daardoor minder opdrachten aan.” In de enquête werden geen cijfers bijgehouden. Winkels heeft nu vier timmerlieden in dienst (van de twaalf medewerkers in totaal), maar heeft er zeker twee extra nodig om de vraag te kunnen bijbenen. Nu vangt hij dat op met zzp’ers. „Die zijn veel duurder, en het maakt kwaliteitsborging lastiger. Je kent die mensen minder goed, weet niet altijd hoe ze werken. Het is weleens tegengevallen.” Naast timmerlui voor de ‘buitendienst’, die klussen bij mensen thuis doen, heeft Winkels ook mensen voor de ‘binnendienst’, zoals Westerhuis. Zij doen de verkoop en fungeren als aanspreekpunt. „Maar steeds vaker moeten zij ook op pad, omdat er gewoon niemand anders is.” Dat betekent dat Winkels zelf achter de toonbank moet – zonder dat hij een relevante achtergrond in de bouw heeft. „De binnendienst is er ook voor kleine klusjes in de winkel. Als ik er sta en iemand heeft specialistisch advies nodig over een slot of er moet ergens aan gesleuteld worden, dan moet die klant wachten of later terugkomen.” Ellen Vet (30) is zo iemand van de binnendienst die er sinds kort vaak op uit gaat. Zij zou in eerste instantie – ze werkt er pas vijf maanden – alleen ‘opnames’ doen van huizen waar kleine klusjes gedaan moeten worden of beveiliging moet komen. „Nu doe ik ook grotere dingen.”  Ze heeft zojuist een sleutelkluis geïnstalleerd, en stapt net weer het deurendoolhof in de winkel binnen. „De agenda zit steeds voller. Soms denk je van tevoren dat een week wel gaat meevallen, maar dat vult zich altijd vanzelf.”  Vaak genoeg heeft Vet winkeldienst, maar is ze de hele dag op pad. „Extreem leuk”, vindt ze dat. „Ik leer supersnel daardoor.” Maar soms is het lastig. „Dan kom ik bij een klus en denk ik: hoe ga ik dit nu doen?” Dan is het improviseren, of even een collega bellen om mee te denken. „Meestal lukt het wel, maar soms zou het fijn zijn als er een wat ervarener collega bij was.” Als het écht niet alleen lukt, zegt Vet tegen de klant „niet het juiste gereedschap” bij zich te hebben voor deze klus. Dan komt ze later terug, mét het missende gereedschap: een collega. Zo is het namelijk bedoeld – ook in de openstaande functie bij Haverkamp: een nieuweling krijgt intensieve begeleid van een ervaren collega en kan daardoor leren.  Als het écht niet alleen lukt, zegt Vet tegen de klant „niet het juiste gereedschap” bij zich te hebben voor deze klus. Dan komt ze later terug, mét het missende gereedschap: een collega Maar in de praktijk pakt dat nu anders uit. Door het personeelstekort schiet de begeleiding van de lerende timmerman of -vrouw er soms bij in. En dat wreekt zich dan ook weer, want de beoogd begeleider krijgt het steeds drukker omdat hij minder uit handen kan geven. Klussen duren daarom soms nóg langer.  Ook dat tekort aan leerlingen is waarneembaar in de gehele branche, zegt Hoogendijk van branchevereniging CBM. „Eerder zagen we die niet in het lijstje van tekorten, nu is er duidelijk veel behoefte aan.”  Winkels heeft zijn openingstijden er al op aangepast. Eerst was de winkel van 09.00 tot 18.00 uur open, nu van 09.30 tot 17.00 uur. Ervoor en erna is  er dan meer tijd voor klussen bij mensen thuis. Het helpt, een beetje. Maar niet genoeg. Sommige collega’s moeten er ook in het weekend nog op uit.  „Een van mijn timmermannen heeft de afgelopen twee weken van maandag tot en met zaterdag moeten werken”, vertelt Winkels. Soms is hij bang te veel van zijn personeel te vragen. „Iedereen probeert waar nodig te helpen. Maar je merkt dat zij, terecht, ook denken: in het weekend liever vrij dan werken.” Voor de werving probeert Winkels zijn vacature op te leuken. Jonge bouwvakkers beginnen vaak op een bouwplaats, vroeg, en doen veel sjouwwerk. „Dan kan in een winkel staan of klussen bij iemand thuis best aanlokkelijk zijn.” Genoeg is het niet, reacties blijven vooralsnog uit. Maar „agressiever” werven vindt hij lastig. „Ik ga geen mensen benaderen die al ergens anders werken. Dat voelt wel erg direct, en een beetje oncollegiaal.”  Bij de vacature staat geen salarisindicatie. „Omdat dat echt afhangt van de ervaring. Moeten we iemand nog opleiden, waardoor er in het begin altijd een collega meegaat, of kan iemand alles al?”  Zo dacht Winkels er tenminste altijd over. „Maar misschien moet ik er toch een indicatie bij zetten. Op die banensites van recruiters staat dat het de kans op reacties verhoogt… Ik heb er eigenlijk niet veel over nagedacht. Nu je het zegt: ik moet dat maar eens heroverwegen.” Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/08/22/soms-mis-ik-het-juiste-gereedschap-een-collega-a4139559
2022-08-22||Ziekenhuis Ikazia in Rotterdam lijdt miljoenenverlies, &#8216;belemmerend voor de continuïteit&#8217;||Het ziekenhuis Ikazia in Rotterdam heeft over 2021 een verlies van 8,5 miljoen euro geleden, zo blijkt uit het maandag gepubliceerde jaarverslag. De raad van bestuur noemt de situatie „zorgwekkend” en spreekt van een „ernstige belemmering voor de continuïteit van het ziekenhuis”. Het Ikazia werkt met zorgverzekeraars en banken aan een gezamenlijk herstelplan, waarvan de inhoud in de komende maanden bekend wordt. De oorzaak van de rode cijfers ligt volgens het ziekenhuis onder meer in de tegenvallende compensatieregeling van de overheid, die gederfde inkomsten en onkosten vanwege de coronapandemie zou vergoeden. Eind 2019, vlak voor de pandemie, nam het Ikazia een nieuwe vleugel in gebruik. Kort daarna kwam de reguliere zorg door de pandemie grotendeels stil te liggen, maar de kosten voor de nieuwe vleugel liepen door. Het is het derde jaar op rij dat het Ikazia verlies lijdt. In 2010 bedroeg het verlies 5,2 miljoen euro, dat slechts ten dele vergoed werd. De compensatiekosten werden berekend op basis van de cijfers over het jaar 2019, voor de pandemie en (ten dele) de ingebruikname van de nieuwe vleugel. Daarnaast leidde het virus tot een hoog ziekteverzuim onder het zorgpersoneel in het ziekenhuis. Beide factoren tezamen hebben volgens het Ikazia geleid tot de huidige situatie, met een „te lage” liquiditeit, waardoor door banken gestelde eisen - over onder meer de verhouding tussen betalingscapaciteit en financiële verplichtingen - niet meer worden gehaald.  Huisbankier ING heeft per oktober alle kredieten opgezegd. Partners van het Ikazia nemen maatregelen en werken aan een herstelplan, omdat het ziekenhuis „te weinig financiële ruimte” heeft om de problemen „op eigen kracht” op te lossen. De vijf grootste zorgverzekeraars hebben de raad van bestuur van Ikazia toegezegd het ziekenhuis in ieder geval financieel te ondersteunen tot 1 oktober aanstaande. Ikazia wil extra financiële steun van hen en van banken waarmee het samenwerkt. Ook kondigt het bezuinigingen aan. Wat de consequenties voor personeel en patiënten zijn is vooralsnog onduidelijk. In een persbericht laat het Ikazia weten dat het „de bedoeling” is dat het ziekenhuis zelfstandig verder gaat. Tot 2020 was het Ikazia naar eigen zeggen financieel gezond. In 2019 groeide het ziekenhuis nog zo hard dat de zorgverzekeraar VGZ alle huisartsen in de regio verzocht geen nieuwe patiënten naar het Ikazia te verwijzen, omdat de zorg die de verzekeraar had ingekocht opraakte. In het huidige zorgstelsel is het zo geregeld dat verzekeraars moeten zorgen voor voldoende zorg en tegelijkertijd de kosten binnen de perken houden. Het Ikazia is niet het enige ziekenhuis dat recentelijk financieel in de problemen raakte. In april kondigde ziekenhuis Bernhoven in Uden aan noodgedwongen 110 banen te schrappen. Het Zaans Medisch Centrum in Zaandam moest in mei 2 miljoen euro lenen van de gemeente Zaanstad om het vakantiegeld van medewerkers te kunnen betalen.||https://www.nrc.nl//nieuws/2022/08/22/ziekenhuis-ikazia-in-rotterdam-leidt-miljoenenverlies-belemmerend-voor-de-continuiteit-a4139538
2022-08-22||Oekraïense generaal: bijna 9.000 militairen gesneuveld||In de oorlog tegen Rusland zijn tot op heden bijna 9.000 Oekraïense militairen gesneuveld. Dat heeft Valeri Zaloezjny, commandant van de Oekraïense krijgsmacht, maandag
volgens persbureau Reuters gezegd op een bijeenkomst om omgekomen militairen te eren. Het dodental is niet door onafhankelijke bronnen bevestigd. Oekraïne heeft tot nu toe bijna niets gezegd over de verliezen aan eigen kant.  Maandag schreef de Oekraïense legerleiding daarnaast dat er aan de Russische kant 45.400 militairen zijn overleden. Met gewonden erbij zou dat aantal veel groter zijn dan het door de Amerikaanse onderminister van Defensie Colin Kahl begin augustus genoemde cijfer: tussen de 70.000 en 80.000 Russische doden en gewonden. Rusland laat er zelf weinig over los en heeft publicaties over oorlogsdoden strafbaar gesteld.  Veel Russen zijn bang voor een algehele mobilisatie, schreef NRC eerder, hoewel die vooralsnog niet aan de orde is. Wel is er een ‘schaduwmobilisatie’ op gang waarbij lokale legerafdelingen inwoners proberen te verleiden mee te vechten voor geld en privileges.  Ook Oekraïne is intussen bezig vrijwilligers op te leiden tot militair, van wie sommigen al sinds het begin van de oorlog meevechten. Het Verenigd Koninkrijk heeft Oekraïne daar hulp bij geboden, en Nederland sloot zich daar onlangs bij aan.||https://www.nrc.nl//nieuws/2022/08/22/oekraiense-generaal-bijna-9-000-militairen-gesneuveld-a4139554
2022-08-22||Boten op het droge, bodems die zichtbaar worden: tuffen over de uitgedroogde Rijn met tien kilometer per uur||De Mercator trilt. Het tv-scherm in de hoek van de stuurhut wiebelt, het water in de flesjes op tafel schudt heen en weer. „Laag water”, zegt kapitein Shiraz Olivier (34). „Als er weinig water tussen het schip en de bodem van de rivier zit, trilt het schip.” En het schip trilt voortdurend – het is vrijdag en het schip is eerder vandaag vanaf Antwerpen vertrokken naar de Duitse industriestad Ludwigshafen, eerst over de Waal, inmiddels op de Rijn, ter hoogte van de Nederlandse grensplaats Lobith. Daar zakte het water donderdag naar een historisch lage stand, tot 6,48 meter boven NAP.  Olivier is binnenvaartschipper en vervoert chemicaliën. Deze week heeft hij glycol aan boord, een antivriesmiddel. In de tanks op het voordek van het vrachtschip zit 500 ton van het goedje. Lang niet zoveel als de 1.400 ton waarvoor ruimte is. „Maar anders wordt het schip te zwaar en liggen we te diep.” Zelfs met de beperkte belading kan de Mercator, met een diepgang van 1,70 meter, niet overal varen. Vanaf Düsseldorf ligt er te weinig water in de rivier – het schip zal in een haven iets daarvoor moeten wachten tot het waterpeil stijgt.  Met 35 procent van de laadcapaciteit heeft Olivier het nog enigszins getroffen: bevriende schippers moeten het doen met 10 of zelfs 8 procent. Binnenvaartschepen van logistiek dienstverlener Contargo varen met nog maar 15 tot 30 procent van de capaciteit, zei directeur Cok Vinke eerder tegen NRC.  De lage waterstand is daarmee een flinke potentiële kostenpost voor de Nederlandse en Duitse industrie. Er moeten meer schepen ingezet worden voor dezelfde hoeveelheid  grondstoffen en materialen, met productievermindering of zelfs een productiestop als uiterste consequentie voor fabrieken. In 2018 richtte een soortgelijke droogte in  Nederland 295 miljoen euro aan economische schade aan. De Duitsers waren nog slechter af: daar bedroeg de schade 2,4 miljard euro, omdat Duitsland meer grote industriële complexen langs de rivier heeft.  De Mercator tijdens de tocht over de Waal. Foto Walter Herfst
 De droogte van de laatste jaren baart Olivier wel zorgen, maar ergens maakt het zijn werk ook interessanter, zegt hij. Je leert er veel van over de rivier, vooral over wat zich doorgaans onder het water bevindt. „Dat daar keien lagen”, hij wijst naar een drooggevallen deel in de binnenbocht, of ‘de oord’ in scheepsjargon, „dat wist ik niet”. Hier en daar ligt ook een schip op het droge, omdat de oever helemaal is opgedroogd. Langzaam tuft de Mercator over de rivier, met een kilometer of tien per uur. Veel sneller gaat niet: hoe hoger de snelheid, hoe harder de schroef van het schip draait, en dat trekt water weg. Dat is ook vervelend voor andere vaartuigen, die verliezen dan nóg meer diepte. Een tanker passeert, met hoge snelheid. De Mercator zakt. „Mafkees.” Studio NRC Door het lage water vaart Olivier niet over de brede rivier zoals hij die kent, maar over een smallere, ondiepere versie. Het lijkt daardoor druk op het grijsgroene water, maar dat is het niet per se. „Er is niet meer verkeer, we zitten elkaar gewoon meer in de weg.” Niet erg, vindt Olivier: „Een brede rivier is niet spannend.” Nu moet hij opletten, in de vele kronkels van de Rijn. Bochten neemt hij zoveel mogelijk via de buitenbocht, ‘de hang’, want daar ligt het meeste water. Maar als een bocht naar rechts gaat, ligt de hang links. „Dan vaar je eigenlijk aan de verkeerde kant. Maar schippers in de afvaart [tegenliggers die, in tegenstelling tot de Mercator, met de stroom mee varen] begrijpen wel dat wij ook water nodig hebben. Je geeft elkaar de ruimte.”  Op sommige stukken ligt de rivier wel drieënhalf meter lager dan normaal, volgens Olivier. „Kijk maar”, zegt hij, wijzend naar een betonnen plaat aan de kade, „aan de verkleuring kun je zien hoe hoog het water hoort te staan.”  Zulke extreme droogte maakte Olivier als binnenvaartschipper nog niet eerder mee. De Katwijker begon al op zijn vijftiende met de matrozenopleiding op het STC College, en vaart al bijna twintig jaar. Maar bij de vorige droogte in 2018 voer hij niet over de Rijn. Ook leerling-matroos Mats van Duijn (18), een van Oliviers drie bemanningsleden, voer toen nog niet, maar hij herinnert zich de droogte nog goed. Zijn vader, ook binnenvaartschipper en compagnon van Olivier, voer toen wel al over de Rijn. Van Duijn: „Hij kwam zeven weken stil te liggen in Ludwigshafen. Ze zaten er vast.”  Van Duijn zit op het aanrecht in de ruime stuurhut, het is zijn tweede week op de Mercator. Liefst was hij veel eerder begonnen als matroos. Als baby voer hij al met zijn vader mee, maar hij moest eerst zijn havo afmaken. En op de chemietanker van Olivier moeten bemanningsleden achttien jaar of ouder zijn, vanwege de gevaarlijke stoffen. „Super”, vindt hij het, dat het eindelijk zover is.  Voorheen vervoerde Olivier mineralen, dat vond hij maar saai. „Het is simpeler werk, altijd hetzelfde.” Bij chemische stoffen moet je opletten: het ene product moet verwarmd worden en het andere gekoeld (daartoe dienen de kronkelende buizen op het voordek), weer een ander product mag niet met water in aanraking komen. Na ieder tochtje moeten de tanks en het schip grondig gereinigd worden. Gelukkig houdt Olivier van een schoon schip, getuige de opgeruimde en brandschone, haast steriele stuurhut. „Ze noemen me ook wel de Dettol-gek.”  Krrt, krrt, tik. Grind en zand schrapen langs de onderkant van het schip. Het is niet gebruikelijk, maar Olivier en zijn bemanningsleden zijn er inmiddels aan gewend. Vooral in de machinekamer, waar door de ronkende motor een warme dieselwind waait, is het goed te horen. De stand op de dieptemeter, die meet hoeveel afstand er tussen de bodem en de onderkant van het schip zit: 30 centimeter. „Een meter of drie, drieënhalf is comfortabel varen.” In Duitsland zou het schip nu lek zijn, zegt Olivier. „Daar bestaat de bodem niet uit zand, maar uit rotsen.” De droge oevers van de Rijn. Foto Walter Herfst Heel ver Duitsland kunnen ze dan ook nog niet in: rond Düsseldorf staat het water te laag. Het plan is daarom om iets daarvoor, bij de haven van Duisburg, te stoppen en daar te wachten tot het water stijgt. „Er komt een aardig golfje aan, van een meter of anderhalf.” Een golf in een rivier wordt veroorzaakt door regen, die de waterstand even doet stijgen, om vervolgens weer te zakken. Dat geeft een ‘vaarvenster’ van een paar dagen. Net genoeg voor Olivier om ook de droogste stukken bij Keulen en Kaub door te steken richting Ludwigshafen. „Maar als het schip vol beladen was geweest, had ik nog te diep gelegen.”   De golf waar Olivier op wacht is het gevolg van flinke regenval in Zwitserland en de Italiaanse Alpen, en komt uit Basel. „Daar was-ie nog 92 centimeter, maar tegen de tijd dat hij hier is, is het nog maar 10 centimeter. Zo snel zwakt de golf af.” Het lage water heeft niet alléén maar nadelen op financieel gebied: de schade wordt ietwat gecompenseerd doordat de binnenvaartsector een hogere omzet realiseert in tijden van droogte. Een deel van de schippers, zoals Olivier, vaart onder contract bij logistiek dienstverlener Interstream Barging. Voor hen is er geen verschil in inkomsten. Maar een ander deel begeeft zich op de ‘spotmarkt’ en kan, nu de vraag naar schepen toeneemt (omdat er meer nodig zijn voor dezelfde lading), hogere tarieven vragen – in sommige gevallen gaat het om verdriedubbelingen.  Voor die schippers zijn het „goede tijden”, zegt Olivier, maar voor de sector is droogte ondanks de hogere tarieven volgens hem geen goede zaak. „Bedrijven kunnen op zoek gaan naar andere vormen van transport, over de weg of over het spoor.” Dat zal echter een uiterst geval zijn: „Vrachtwagens en treinen kunnen niet op tegen de hoeveelheid die een schip kan vervoeren. Laatst kon ik ergens niet komen, toen moest de klant 45 vrachtwagens inzetten voor diezelfde hoeveelheid.” Pas als de Rijn écht onbevaarbaar wordt voor langere tijd, hoeft hij te vrezen voor zijn vak. „Tot nu toe zijn het altijd korte periodes.” Inmiddels valt de schemering in. Het duurt niet lang meer voordat de Mercator haar nachtelijke  bestemming bereikt, vestingstad Wezel. Meestal gaat het schip ’s nachts voor anker, maar „met deze waterstand ga ik niet ankeren”, zegt Olivier, „dan slinger je alle kanten op”. Elk passerend schip zou de Mercator een stukje meetrekken. „Normaal houdt de stroming je tegen, maar die is er nauwelijks met laagwater.”  En dus gaan de brandvertragende overalls en zwemvesten aan zodra de Mercator rond tienen de haven van Wezel in glijdt, zodat de bemanning het schip met zware touwen kan afmeren, „in een dubbele steek, graag, ze komen hier soms vrij hard voorbij”.  Het dek van de Mercator is nat, het heeft vannacht flink geregend. De startende motor voegt een vleugje diesel toe aan de geur van regen. De grijze wolken voorspellen meer nattigheid. En dat is niet overbodig: de regen van vannacht maakt volgens Olivier „geen enkel verschil” voor de waterstand van de Rijn. „Daarvoor is één nacht echt veel te weinig.” Islands in the stream, that is what we are. In de stuurhut heeft Olivier een afspeellijst met muziek uit de jaren tachtig opstaan, „om lekker wakker te worden”. De Mercator vervolgt haar weg, verder het Ruhrgebied in, op koers naar Duisburg. Langs de oevers happen graafmachines in grote, zwarte bergen: kolen, voor de energiecentrales.  Sail away with me, to another world  „Wil je ook een stukje varen? Dan ruim ik hier wat op”, zegt Olivier, en hij staat op uit  zijn stoel. Ondergetekende neemt, onder uitvoerige instructies, het roer over. Althans, het roer: het stuurstokje, een kleine dunne joystick, van nog geen tien centimeter lang. „Goed in de hang blijven, hoor.” De zon, die al een tijd op is maar zich schuilhield achter het wolkendek, tracht door te breken.  In de verte doemt het silhouet op van een van de vele industrieterreinen in het Ruhrgebied. Het lijkt mistig, maar dat is het niet: het is de uitstoot van de stoomovens die, even verderop, kolen stoken. Stomende, dampende torens spugen dikke wolken de lucht in. Olivier: „Hier wordt Duitsland van energie voorzien.”  Veel schepen liggen hier stil. Ze zijn zwaar beladen met kolen of ijzererts, en groter dan de Mercator, waardoor ze minder ver door kunnen varen. Want hoe verder de Rijn op, hoe lager de waterstand.   Langs de oevers zuchten ook de Duitse bomen onder de droogte. Het levert een herfstachtig tafereel op: van de takken dwarrelen bruine blaadjes naar beneden, de rivier in.  Rond half tien nadert de Mercator de haven van Duisburg. Via de marifoon vraagt Olivier toestemming aan te leggen: „Hafenmeister, mögen wir hinter den Mainfranken liegen, mit fünfhundert Tonnen Glykol?” Na een positief antwoord  meren de bemanningsleden het schip weer behendig af aan de kade. En dan is het afwachten. Voor het water bij Keulen ligt de Mercator nu nog zeker twintig centimeter te diep. Het zal minstens een dag duren voordat het schip zijn weg richting eindbestemming Ludwigshafen kan vervolgen. Maar zodra de golf uit Zwitserland het Ruhrgebied bereikt, kan het weer even voort. Verwachte aankomst: woensdag, in de loop van de middag. Daarna zal de golf weer afzwakken. Op dat laatste beetje golf kan de Mercator nog net aan naar huis varen.  Correctie (22 augustus 2022): in een eerdere versie van dit stuk stond dat varen in de afvaart tegen de stroom in varen was. Dat moest met de stroom mee varen zijn.||https://www.nrc.nl//nieuws/2022/08/22/boten-op-het-droge-bodems-die-zichtbaar-worden-tuffen-over-de-uitgedroogde-rijn-met-tien-kilometer-per-uur-2-a4139551
2022-08-22||Opinie | Een Integraal Zorgakkoord zonder duurzaamheid is onverantwoord||In het Integraal Zorgakkoord (IZA) worden geen afspraken gemaakt voor verduurzaming van de zorgsector, zo blijkt uit de uitgelekte conceptversie van het document. Dit terwijl de zorgsector jaarlijks meer dan 300.000 ton afval produceert en 8 procent van de Nederlandse CO2-uitstoot veroorzaakt. Ironisch genoeg wordt klimaatverandering beschouwd als de grootste bedreiging van de volksgezondheid. Dat het IZA, als richtinggevend akkoord voor de zorg, hieraan voorbij gaat is onbegrijpelijk en onverantwoord.  Marije Baan is beleidsmedewerker bij de Groene Zorg Alliantie;  Evelyn Brakema is voorzitter van de Groene Zorg Alliantie;  Diederik Gommers  is intensivist bij het Erasmus MC;   Michel van Schaik is directeur Gezondheidszorg bij de Rabobank.  Het doel van het Integraal Zorgakkoord is om voor de komende vier jaar de inhoudelijke en financiële kaders te schetsen voor de zorg binnen de Zorgverzekeringswet. Door onder andere de toenemende zorgvraag en de schaarste op de arbeidsmarkt liggen er grote uitdagingen op het gebied van de betaalbaarheid en toegankelijkheid van de zorg. Middels het IZA wil het ministerie van VWS samen met de zestien betrokken zorgpartijen (de zogenaamde binnenring die bestaat uit branche-organisaties) een toekomstvisie schetsen. In de 113 pagina’s van de nagenoeg laatste versie (0.9) worden slechts enkele regels gewijd aan het belang van verduurzaming, met de opmerking dat afspraken hierover buiten het IZA vallen. Maar om financiële middelen vrij te maken voor verduurzaming zou dit juist integraal onderdeel moeten uitmaken van het IZA.   Dit klemt temeer omdat tijdens de Klimaatconferentie in Glasgow in  november 2021 toenmalig minister van Volksgezondheid, Hugo de Jonge, namens de Nederlandse overheid de inspanningsverplichting aanging voor een ‘duurzame en weerbare’ gezondheidssector. De zorgsector staat, net als de rest van de maatschappij, voor de taak 55 procent minder CO2 uit te stoten in 2030 en 100 procent minder in 2050. Op het moment zijn deze doelstellingen van het coalitieakkoord ver uit beeld, want de CO2-uitstoot van de zorgsector loopt alleen maar verder op. Jaarlijks wordt er 18 megaton uitgestoten; meer dan dubbel zoveel als staalproducent Tata Steel.  Dit is problematisch, want klimaatverandering, het verlies van biodiversiteit en de vervuiling van het milieu hebben grote gevolgen voor de volksgezondheid. De afgelopen twintig jaar steeg het aantal hittedoden onder 65-plussers met meer dan 50 procent. Daarnaast zijn hogere temperaturen veelal gunstig voor ziekte overbrengers, zoals teken en muggen. Zo komt Lyme inmiddels vier keer vaker voor en heeft het Westnijlvirus zijn intrede gemaakt in Nederland. De gevolgen van droogte en overstromingen treffen bovendien bevolkingsgroepen die al een gezondheidsachterstand hebben het hardst. Door op de huidige voet door te gaan draagt de zorgsector indirect bij aan deze gezondheidsschade en -ongelijkheid.  Verduurzaming van de zorg is daarom hard nodig. Toch raakt de zorgsector steeds verder achterop in het behalen van de klimaatdoelstellingen door een gebrek aan leiderschap en strategie. In plaats van achterloper te zijn zou de zorg juist een voorbeeldfunctie moeten vervullen op het gebied van duurzaamheid.  Tegelijkertijd komt de houdbaarheid van de zorg in het geding. Door klimaatverandering zal de druk op de zorg alleen maar toenemen. Het belang van preventie is na de coronacrisis duidelijker dan ooit. En terwijl deze crisis de barsten en scheuren in het gezondheidssysteem blootlegde, wacht ons een nieuwe gezondheidscrisis. Eén waar de nog herstellende zorgsector absoluut niet op voorbereid is.  Het zou dan ook niet meer dan logisch zijn voor het IZA om juist duurzaamheid als uitgangspunt te nemen voor de toekomstvisie op de zorg. Voor het toegankelijk en betaalbaar houden van zorg, moét deze klimaatvriendelijk en -bestendig worden. Een enorme opgave die een integrale en bindende leidraad vereist: een strategie waarin klimaatvisie en zorgvisie bij elkaar komen.  Dat het kabinet deze rol voor het IZA laat liggen is op zijn zachtst gezegd verbazingwekkend. Als vertegenwoordiger van het maatschappelijk belang zou zij duurzaamheid als kernwaarde naar voren moeten schuiven in de onderhandelingen. Maar de ministers van VWS en EZK geven niet thuis, ondanks pleidooien van verontruste zorgprofessionals en partijen langs de zijlijn (waaronder de banken). Er wordt gewezen naar elkaar en naar de betrokken branchepartijen. En al zal geen van deze partijen het belang van duurzaamheid ontkennen, uiteindelijk wegen de financiële belangen van de eigen achterban zwaarder aan de onderhandeltafel. Dat blijkt wel.  Daardoor is het enige wat het IZA op dit moment biedt een verwijzing naar de Green Deal Duurzame Zorg 3.0 (GDDZ 3.0). Deze in ontwikkeling zijnde deal tussen zorgpartijen en het ministerie van VWS moet de verduurzaming van de zorgsector aanzwengelen. En al staan er mooie afspraken in de conceptversie van de GDDZ 3.0, er zit geen enkele druk achter. De gesprekken blijven haken op het gebrek aan draagvlak voor bindende afspraken zonder financiering. En dat geeft gelijk aan waar de crux zit; door onvoldoende verplichting en geen structurele financiering kan de Green Deal Duurzame Zorg niet snel genoeg de benodigde transitie teweeg te brengen. Zo blijft verduurzaming zowel in het ministerie van VWS als in de zorgsector een vrijblijvend hobbyproject.  Het is hoog tijd dat duurzaamheid integraal onderdeel gaat uitmaken van het denken en doen van de zorgsector. Dat vraagt om visie en duidelijke, afdwingbare doelstellingen in het IZA, die passen binnen de generieke klimaatcommitments van Nederland. Nog tot half september is er de tijd voor het ministerie van VWS om leiderschap te tonen en voor de onderhandelende partijen om eisen te stellen omtrent duurzaamheid. Want zonder duurzaamheid als uitgangspunt heeft dit Integraal Zorgakkoord geen toekomst. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/22/een-integraal-zorgakkoord-zonder-duurzaamheid-is-onverantwoord-a4139550
2022-08-22||Op theaterfestival Noorderzon grappen Argentijnen over Nederlandse klimaatvluchtelingen||Voor de opening van Groningse festival Noorderzon nemen we plaats in een strandstoel. En waarom ook niet. De ligstoel, in de open lucht op het gras voor de Apollo-tent, sluit goed aan bij de ontspannen sfeer in de amusante show van de Zweeds-Spaanse Soon Circus Company. In Gregarious mengen de twee acrobaten hun salto’s en radslagen met een flinke portie theatrale slapstick. Centraal staat een grote wip, waar ze op springen om elkaar de lucht in te schieten. Tussendoor nemen ze de tijd voor gekkigheid, waarbij ze elkaar uitdagen en hun vriendschap etaleren. Dan doet de een alsof hij bewusteloos is of begint de ander een maffe snelwandelwedstrijd. Prettig zomeravondentertainment. Een flink stuk ambitieuzer en origineler is Los Años (De jaren) van de Argentijnse regisseur Mariano Pensotti en zijn Grupo Marea. Het is al de zesde keer dat Pensotti door Noorderzon is uitgenodigd en dat is goed te begrijpen. Pensotti, ook een lieveling van veel andere Europese festivals, verwerkt op een verfrissende wijze filmtechnieken in zijn theaterstijl.   De ligstoelen voor de Apollo-tent tijdens de voorstelling Gregarious van de Zweeds-Spaanse Soon Circus Company.  Foto Pierre Borasci   In Los Años staan op het toneel twee identieke appartementen naast elkaar, met dezelfde bewoner. Alleen is het links 2020, met een bijna dertigjarige Manuel, en rechts is het 2050, met een bijna zestigjarige Manuel. Daartussen pendelt voortdurend een actrice, die in 2050 zijn dochter speelt en in 2020 zijn vrouw, terwijl ze daarnaast optreedt als verteller om het publiek uitleg en context te verschaffen. Doordat de tijd voortdurend soepel verspringt, toont Pensotti subtiel en geestig overeenkomsten en verschillen: hoe en in hoeverre is de wereld, zijn de mensen en is Manuel veranderd? Opmerkelijk in tijden van klimaatdoem is zijn schets van een relatief optimistisch klimaatscenario. In Argentinië zijn in 2050 namelijk al twintig jaar milieupartijen aan de macht, waardoor het bos Buenos Aires overneemt en herten een plaag zijn. Vlees eten is weer hip. Speciaal voor het publiek in Groningen is er het grapje over een Argentijnse stad die wordt overspoeld door Nederlandse asielzoekers die zijn gevlucht nadat Nederland in zee verdween. Betekent die politieke verandering dat een mens ook verandert? Dat ligt anders, volgens Pensotti. Manuel blijft grotendeels dezelfde. In 2020 werkt hij obsessief aan een documentaire over de tienjarige Raul, die alleen leeft. Zijn monomane werkdrift gaat ten koste van zijn huwelijk. In 2050 keert hij, na jaren in het buitenland vergelijkbare documentaires te hebben gemaakt, terug in Argentinië en stort hij zich op het terugvinden van zijn verdwenen hoofdpersoon. En opnieuw vervreemdt hij zijn partner van zich. Zijn aandacht voor het lot van verwaarloosde kinderen botst in beide gevallen met zijn gebrek aan interesse voor zijn eigen dochter. Dat geeft te denken.   Grote delen van de documentaire over Raul worden geprojecteerd, waardoor Pensotti nog een laag aan zijn toch al dynamische voorstelling toevoegt, zonder de helderheid en toegankelijkheid uit het oog te verliezen. Dat alles maakt Los Años tot een briljant gestructureerd klimaatsprookje annex familietragedie annex sociaal commentaar op onze omgang met kinderen. Hopelijk blijft Noorderzon Pensotti nog vaak terugvragen. Het festival, dat in het Noorderplantsoen een ruim opgezet en bruisend festivalhart heeft, onderscheidt zich sowieso met een goed gescoute internationale programmering. En met een grote variatie aan theaterstijlen. Bij de illusies die het Franse Compagnie 32 Novembre op het podium tovert, valt je mond open. In A Vue. Magie Performative maken ze ook indruk met hun sobere aanpak, zonder de in het genre gebruikelijke showy elementen. In elke scène bouwen de vijf performers geduldig en handmatig een decor op: houten stellages, kabels, kleding. Daarbij componeert een geluidsman live van de timmergeluiden een soundtrack. Wat volgt zijn onnavolgbare trucs: zwevende mensen, persoonsverwisselingen, verdwijningen. Hogeschoolwerk. Aan de andere kant van het spectrum op Noorderzon bevinden zich onderhoudende en boeiende documentaires, live vertoond met video. Zoals 32 Sounds van de Amerikanen Sam Green & JD Samson, over opvallende manifestaties van geluid, en Out of the Blue van het Belgische duo Silke Huysmans & Hannes Dereere, over het mogelijk verwoestende effect van toekomstige diepzeemijnbouw. En The Shadow Whose Prey the Hunter Becomes van het Australische Back to Back Theatre, eerder te zien op Kunstenfestivaldesarts, is weergaloos, slim en geestig theater, gespeeld door acteurs met een verstandelijke beperking. Bij zo veel kwaliteit kan de conclusie niet anders zijn dan dat Noorderzon 2022 een excellente editie is. Theater Noorderzon festival. Verschillende locaties in Groningen. Nog t/m 21 september. Inl: noorderzon.nl Mariano Pensotti/ Grupo Marea:  Los Años  Soon Circus Company: Gregarious  Compagnie 32 Novembre: A Vue. Magie Performative  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/op-theaterfestival-noorderzon-grappen-argentijnen-over-nederlandse-klimaatvluchtelingen-a4139549
2022-08-22||Mijn opa, de leeuwentemmer||Ik ben geboren in Bergerac – het stadje in de Dordogne, de streek die al oud was toen Jezus nog moest worden geboren – en werd tot vervelens toe ‘Cyrano’ genoemd.  Mijn opa had een circus, althans dat maakte ik ervan, in elk geval werkte hij als leeuwentemmer. Met zijn ‘majestic roaring number’ moet hij elke hoofdstad in Europa vanuit de piste tot opwinding hebben gebracht.  Hij was een korte, robuuste man met stekeltjeshaar en altijd opgestroopte mouwen waaruit stevige armen met driftige knuisten staken, die weinig aansporing nodig hadden om een dreun uit te delen. Maar voor z’n leeuwen was hij goed. En voor mij ook.  Dat stekeltjeshaar kwam, vertelde hij, omdat als hij z’n hoofd in de opengesperde muil van Brutus, de grootste der leeuwen, stak, die soms stukjes van z’n kuif had afgeknabbeld – niet uit agressie, maar uit liefde om te spelen.  Dat hoofd in die leeuwenbek was nog maar een bijzaakje in wat hij zoal met zijn roofdieren uitspookte. Opa leverde spektakel. In zijn mooiste tijd had hij een nummer gehad met zowel leeuwen als tijgers – het moeilijkste wat er bestaat, want beide diersoorten zijn niet dol op elkaar, en er sluimerde altijd oorlog. De enige manier om de rust te bewaren, was door zelf de absolute meester in de piste te zijn. Maar hij werd oud, net als zijn leeuwen. In Bergerac waren ‘we’  blijven plakken nadat, op de dag van mijn geboorte, een van de leeuwen opa had gebeten. „Dat is voor het eerst in 63 jaar!” had opa uitgeroepen bij de stadsdokter, die de jaap in zijn bovenarm dichtnaaide, terwijl opa om de pijn te verbijten een dik stuk touw tussen z’n tanden klemde. Elke dag reed opa op een Solex naar de stad om bij slagers vleesrestanten en botten te halen Het was de zomer van 1959, die prachtige zomer toen de zon in het blauw vastgemetseld leek te zitten. De drie oude leeuwen zaten puffend opgesloten onder het geboomte. Elke dag reed opa op een Solex naar de stad om bij slagers vleesrestanten en botten te halen. Ik, al bijna vijf, was met twee emmertjes water tussen verbogen tralies de kooi binnengekropen naar die zonhoofdige dieren, met hun imposante manen en muilen vol ivoren uitsteeksels. Ze begroetten me als een weergekeerde vriend. Nu, jaren later, kan ik nog de leeuwengeur ruiken, de warme ademhaling voelen uit hun geopende bekken. Net kwam opa aanrijden op zijn Solex. Geschrokken stapte hij, zonder z’n machtige zweep, de kooi in. De leeuwin die hem ooit had gebeten, had mij tegen zich aan getrokken en toonde weinig bereidheid mij af te staan. Een maai met een klauw deed opa terugdeinzen. Vaak had hij gezegd dat het pas gevaarlijk wordt wanneer leeuwen angst bij je bespeuren. En hij wás bang geworden.  Wie juist aan kwam lopen, was Tobias, de ook al bejaarde clown. Doortastend reikte hij opa het jachtgeweer aan dat altijd in de buurt van de leeuwen klaarstond. „Schieten”, zei hij zacht. Maar opa kon het niet.  En toen deed Tobias het. Met één schot raak.  Ik had nog nooit een volwassene zien huilen; al draaide opa zijn hoofd weg, van zijn rug droop het verdriet. Zeker een week heeft hij mij geen aandacht geschonken. Maar op een dag tilde hij me op en droeg me naar de leeuwenkooi. Waar er één ontbrak. Ooit zou ik de lacune opvullen. Dat wist hij zeker. „Leeuwen houden van jou, zoals ze dat ooit van mij deden.”   Het is niet gelukt. De zomer snelde weg. Opa ging dood, ik erfde zijn zweep, maar de leeuwen werden verkocht.  En ik werd clown. Met een Solex, heimwee naar de geur van leeuwen en met de naam Cyrano.||https://www.nrc.nl//nieuws/2022/08/22/mijn-opa-de-leeuwentemmer-a4139547
2022-08-22||De zeebaars de baas||Slenken, slikkers, kwelders, geulen. Alles ritselt, alles wriemelt, alles bruist, zuigt, stroomt. Waar Slauerhoff misschien wel z’n gelukkigste jaren beleefde, hoorde ik in de duinpan de hartenklop van een jonge Kluut, en zag ik Visdiefjes op zandspieringen duiken. Spel van schemer en licht, dan daalt het inzicht: de visser koopt zijn aas niet maar sprokkelt deze.  Ik leg de fiets aan tegen de dijk en daal af in het slik. Twee kaplaarzen voorkomen dat ik wegzak. De riek harkt rondom ‘de strontjes’ dikke kluiten blubberklei omhoog. Pieren als waterballonnen friemelen tussen m’n vingers, soms verschijnt een dappere zeeduizendpoot. Achter mij geniepige meeuwen die het gemunt hebben op ’t feestdiner in de emmer. Ik pak een duizendpoot bij de kop, meteen schuiven twee grijpkaken naar buiten die in m’n vinger bijten. Ik denk aan die Syrische visser uit Rotterdam. Wanneer het hengelen op z’n gat lag, zette ’ie aan elk oor een duizendpoot. Als de kaken zich vastgrepen aan z’n harige lellen ging ’ie buikdansen met lange oorbellen.  Na het modderzeven giet ik de kronkelaars in een emmertje met laagje zeewater. Zo blijven ze vers en vief. De pijnsteken in m’n onderrug vormen de voorbode op de pijn van de vis die ergens in de diepte op mij wacht. Op weg naar mijn geheime stek (in mijn oor gefluisterd door een snakerige Vlielander) stelt de omgeving zich hoffelijk aan mij voor. Lepelaar uit Mauritanië, Eidereend uit Rusland, Noordse Stern uit de Zuidpool, Steenloper uit de Noordpool. Vliegveld De Wadden is internationaler dan Schiphol, maar zonder vieze uitstoot en lange rijen.   Foto hdere  Opkomend water, er hangt wat in de lucht, ik voel het. Mijn hart begint sneller te kloppen als ik mijn hengel optuig, extra stevige montage, het water is ruig en de zeebaars niet kinderachtig. De onfortuinlijke wormen rijg ik aan een spies en schuif ze in één beweging over de haak; saté ver de terre. De worp eindigt midden in de vaargeul. De hengel klem ik tussen twee blokken en mijn blik kleeft zich aan de top. Ben ik vandaag de zeebaars de baas of andersom? Zijn aanbeet, zijn dril, dopamineshotjes die ze bij Jellinek niet kennen. Ik sprak eens een potige zeebaarsvisser die regelmatig in zijn slaap had uitgehaald, waardoor zijn vrouw, die naast hem lag, nogal wat batsen kreeg.  Ik hoor de ademtocht van de kieuwen, een golfslag… dan de klap! De hengel buigt en schudt als bezeten.  „De kim wordt wreed, de golven tuimlen wild,/ Van mild en groen, spoorslags hardgrijs en grauw;/ Eén nacht waarin de wind door ’t luchtruim rilt,/ Dan, als een plotselinge dood, de kou.” Rood golft de zee uit zijn bek als de steen op zijn kop neerploft.  Dan, als een plotselinge kou, de dood.||https://www.nrc.nl//nieuws/2022/08/22/de-zeebaars-de-baas-a4139539
2022-08-22||Rioolwater stinkt niet meer dankzij een plantenbak van 70 meter||Het valt de gewone passant in de Sint-Pieterstraat te Ledegem op een goed moment misschien wel op; ter hoogte van een stuk West-Vlaams boerenland, tegenover een langgerekt lint huizen, is in een gracht een zeventig meter lange bak met bloemen aangelegd. Wild kattenkruid, blauwe geraniums; planten met vlezige wortels, uitlopend in fijne haartjes,  die zich tot een meter in de bodem vertakken. En terwijl ze dat doen, helpen ze de bewoners van een probleem af dat steeds penetrantere vormen had aangenomen. Het stonk er. Naar poep.  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

 Van die „geurhinder”, zoals de Ledegemse burgemeester Bart Dochy het noemt, hebben mensen op meerdere plekken in Vlaanderen last. Bijna een half miljoen woningen zijn er niet op het riool aangesloten – in Nederland zijn dat er nog zo’n achtduizend. Dat komt door de fameuze Vlaamse lintbebouwing. Die maakt riolering duur. In gemeenten als Ledegem, West-Vlaanderen, kwam afvalwater vaak terecht in grote tanks in tuinen. En veertien huizen aan de Sint-Pieterstraat loosden hun afvalwater middeleeuws in een grachtje. Ledegem zou een systeem van drukriolering krijgen. Daarbij wordt afvalwater eerst verzameld in tanks en dan door buizen onder hoge druk naar de zuivering geperst. „Maar eigenlijk geloofde ik er niet in”, zegt de burgemeester. De aanleg zou lang duren. „En het leek me vanwege de droogte beter om water ter plaatse te houden. In de wetenschap dat we in 2027 Europese waterrichtlijnen moeten halen, was ik erg blij toen ik twee jaar geleden Wouter Igodt leerde kennen.” Igodt, een 43-jarige tuinarchitect uit de streek, was toen al twaalf jaar aan het prakkeseren over een systeem om water met planten te zuiveren. Dat deed hij in vijvers die hij bij mensen thuis aanlegde met riet, maar het moest slimmer en efficiënter kunnen. In 2016 mocht Igodt meedoen aan een Nederlands-Vlaamse samenwerking om duurzame afvalwatervoorzieningen in de buitengebieden te ontwikkelen. En dat is nodig, nu die Europese richtlijn eraan komt. Igodt: „Het liefst wil je afvalwater ter plaatse houden, aan een betere kwaliteit. Dat komt de bodem en de biodiversiteit ten goede. Al dat water moet sowieso niet steeds verplaatst worden. Dat kost alleen maar energie.” Dus sleutelde Igodt aan een helofytenfilter  die op locatie kan worden aangelegd. Waarbij de mens de natuur zijn problemen laat oplossen. Twee jaar geleden legde hij een helofytenfilter aan voor een restaurant in Kuurne. De Vlaamse Milieumaatschappij VMM, de toezichthouder voor lucht, water en bodem, was sceptisch. „Bij riolering is het gemakkelijk; er gaan buizen in de grond en die zie je niet meer”, zegt Igodt. „Maar dat verandert als er een installatie boven de grond komt. Bij de VMM willen ze vooral weten: wie gaat dat managen en onderhouden?” Het zijn de bacteriën die het water zuiveren Wouter Igodt tuinarchitect Toch ging Dochy anderhalf jaar geleden met Igodt en zijn bedrijf in zee voor de aanleg van een helofytenfilter voor de Sint-Pieterstraat. De gemeente betaalde een deel zelf, en gebruikte geld uit een potje van de Vlaamse regering om droogte te bestrijden. In Ledegem moest vooral aan de stank snel wat gedaan worden. Met de aanleg van traditionele drukriolering zou dat nog tot 2032 op zich laten wachten. Het systeem van Igodt lag er in drie weken. Dochy zag bovendien financiële mogelijkheden. „Vlaanderen had al 1,8 miljoen euro toegekend voor drukriolering in de Sint-Pieterstraat”, zegt hij. „Dat geld wil ik gaan gebruiken voor de filter van Wouter, die in totaal nog geen derde kost; 540.000 euro.” Wie aan de Sint-Pieterstraat in Ledegem gaat kijken, heeft geen idee van de technologie die er in de reusachtige plantenbak verstopt zit. De leek ziet slechts bloemen, bijen en vlinders. Maar naast de oprit naar een strook land ligt onder een putdeksel een systeem dat meer kost dan een sportwagen. In een ingegraven voorbezinktank wordt het afvalwater uit de woningen opgevangen. Vaste deeltjes zinken en alles wat vloeibaar blijft, loopt over in een pompput waar sensoren waarden als het zuurstofgehalte en de temperatuur opmeten voordat twee pompen het water naar de plantenbak brengen. Daar vindt de magie plaats, zegt Igodt. „In dwarsdoorsnede zie je van boven naar beneden eerst planten. Dan een laag lavasteen uit Duitsland. Dat is een poreus gesteente waar  huishoudvetten aan blijven plakken. Daaronder heb je een laag van 70 centimeter met ons substraat. Dat is een materiaal waar we acht jaar geleden al onderzoek naar deden, en dat planten zeer goed in staat stelt om te doorwortelen. Het zorgt voor een optimale samenwerking tussen wortels en bacteriën, in de bovenste laag mét (aëroob) en de onderste laag zonder zuurstof (anaëroob). Het zijn de bacteriën die het water zuiveren.” Zeventig meter bloemen verderop, aan de andere kant van het filter, stroomt een zwak straaltje kristalhelder water naar buiten, ontdaan van uitwerpselen en ander schadelijks. Ook dat water wordt vlak voor de uitgang van het filter doorgemeten. De resultaten publiceert Igodt in realtime op een website. Zo hoopt hij de VMM en andere Vlaamse gemeenten van zijn systeem te overtuigen. Na een uitzending op de Vlaamse tv kreeg hij al 75 aanvragen.  Van burgemeester Bart Dochy mag hij blijven bouwen. Even verderop komen twee grote plantenbakken met helofytenfilters die gaan zorgen dat nog eens zestien woningen en een café niet langer stankoverlast veroorzaken. Dochy is ervan overtuigd dat de Vlaamse instanties met geld gaan komen, omdat de oplossing van Igodt  sneller en  goedkoper is dan traditionele riolering. En ook bijdraagt aan de oplossing voor een actueel probleem: de aanhoudende droogte.||https://www.nrc.nl//nieuws/2022/08/22/magie-met-afvalwater-in-een-west-vlaamse-plantenbak-a4139333
2022-08-22||Leer de nieuwe chef van het Concertgebouworkest,  Klaus Mäkelä, kennen in vier stappen||Klaus Mäkelä ziet vandaag voor het eerst zijn eigen chef-dirigentenkamer, verstopt in de kelders van het Amsterdamse Concertgebouw. Ramen heeft de ruimte niet, wel een zitje en een muziekinstallatie. „Mooie bank, lekker stofje”, zegt hij bij binnenkomst, monter en ontspannen.  Waar kijken we naar uit dit culturele seizoen? Wat als eerste opvalt: soepele veterdansschoentjes van wit kalfsleer. Meteen daarna: een tros bananen op tafel, Mäkelä’s beproefde powerfood. Lang concert? Twee bananen voor aanvang. Kort concert? Eén banaan. Vandaag liggen er vier. „We moeten nog flink werken aan  Mahlers Zesde symfonie”, zegt hij.  De benoeming van de 26-jarige Fin Klaus Mäkelä tot nieuwe chef van het Concertgebouworkest vanaf 2027 was op 10 juni hét muzieknieuws van het jaar. Na de vier chefloze seizoenen die volgden op het vroegtijdig vertrek van de vorige chef Daniele Gatti in de zomer van 2018 heeft het beste orkest van Nederland in Mäkelä eindelijk zijn nieuwe muzikale leider gevonden. De orkestmusici toonden zich opgetogen, het publiek wacht af: Mäkelä leidde tot dat ene stijf uitverkochte zomerconcert vorige week (dit weekend in Berlijn en Keulen te beleven) alleen nog corona-concerten. Zeker is in elk geval dat Amsterdam met Klaus Mäkelä de innemende, oermuzikale teamplayer strikte op wie wereldwijd al tal van grote orkesten aasden.   U begint als chef in 2027, tot dan bent u gebonden aan uw orkesten in Oslo en Parijs. Wat maakte het aanbod van het Concertgebouw desondanks aantrekkelijk? Uw agenda ligt  nu vast tot u 36 bent.  „De klik met het Concertgebouworkest: die bezorgde me een niet te negeren ja-gevoel. Ik houd sowieso van lange verbintenissen. Met een vaste groep musici de diepte in kunnen, vind ik zowel muzikaal als menselijk veel interessanter dan losse concertweken als gastdirigent.  „Het punt was natuurlijk wel dat die verbonden- en betrokkenheid óók voor mijn orkesten in Oslo en Parijs geldt – en daar ben ik pas net begonnen. Deze tussenoplossing voelt daarom goed. Vijf weken in Amsterdam is genoeg om wel echt ‘aanwezig’  te zijn. En daarna: we zullen zien.  „Het fascineert me dat dirigenten als Jevgeny Mravinsky, Willem Mengelberg en George Szell bij hun vaste orkesten in Petersburg, Amsterdam en Cleveland vroeger decennialang succesvolle chefs waren, terwijl zulke lange verbintenissen nu heel ongebruikelijk zijn. Waarom? Maar laten we voor het begin niet aan het einde denken.” Dit seizoen leidt u symfonieën van Mahler en Sibelius, maar ook Mozart en eigentijdse muziek. Is dat veelzeggend voor uw koers? De breedte in? „In zekere zin. Pas het volgend seizoen, ’23-’24, is gepland vanuit de zekerheid dat ik hier chef zou worden. Daaruit volgt dus ook een focus op het Amsterdamse ‘kernrepertoire’: Mahler, Bruckner, Strauss. Maar daarnaast zal er zeker ruimte zijn voor funky stukken. Bachs Hohe Messe staat al, daar ben ik dol op – met de belofte dat de Matthäus-Passion zal volgen. En zeker ook moderne muziek, van Thomas Larcher, bijvoorbeeld. Het publiek hoort meestal het liefst wat het al kent, maar ik ben erg voor verrassen.” Bij het Rotterdams Philharmonisch Orkest is de chef Lahav Shani ook vaak als pianist te horen, gaan we u ook als cellist aan het werk horen? „Eind november speel ik met Concertgebouworkest-musici al Brahms’ Sextet in het Muziekgebouw aan ’t IJ. Als cellist soleren bij mijn eigen orkest voelt wat al te groots, maar wat me wél geweldig zou lijken, is een programma met bijvoorbeeld twee oorlogssymfonieën van Sjostakovitsj en dan daartussen meespelen in Messiaens Quatuor pour la fin du temps, met twee pauzes eromheen.”  U bent chef nr. 8. Welke u voorganger vindt u het meest inspirerend? „Puur muzikaal en voorbijgaand aan zijn menselijke zwakten: Willem Mengelberg. Ik bestudeer nu zijn oude opnames en partituren. Naar hedendaagse normen klinken die extreem en ouderwets, maar de kwaliteit die het orkest verwierf onder zijn leiding: ongelooflijk. De flair, de elegantie, de stilistische ruggengraat. Maar ik ben ook de opnames onder Eduard van Beinum aan het ontdekken, verrukkelijk om de emotionaliteit. En zo hebben ze allen iets om te bewonderen. Haitink: legende. Chailly: geweldige Berio-opnames. Jansons heb ik helaas nooit ontmoet, terwijl ik nu zowel in Oslo als Amsterdam zijn orkesten heb ‘geërfd’. In Oslo bouw ik echt voort op een Mariss Jansons-fundament, ik merk dat hij daar twintig jaar keihard aan de klank heeft gewerkt.” Hoe verhoudt het Concertgebouworkest zich tot uw orkesten  in Oslo en Parijs? „Het zijn drie totaal verschillende ensembles. Dat is ook het leuke, en het maakt van mij  een betere dirigent met die verschillen om te leren gaan.  „Oslo staat als een huis, de klank is compact, helder, donker en onmiddellijk. Parijs is een geïnspireerd, hypersensitief cluster van individuele spelers, allen Frans of Frans getraind. En Amsterdam is als een karaktervolle goulash – sorry, en dat terwijl ik geen vlees eet! – van nationaliteiten en speelstijlen, maar dan met een sterk teamsportgevoel. En de spelstandaard is extreem hoog. Die trombonekoralen in Mahler: wow. En bij de solo van hoorniste Katy Woolley dacht ik: ik geloof niet dat ik ooit eerder zulk mooi hoornspel heb gehoord. In één zin zou ik dus zeggen: de gelaagde schoonheid van klank, díe typeert het Concertgebouworkest. Wil je dat het orkest lelijk speelt, dan moet je daarop echt aandringen. Wat niet wil zeggen dat er geen werk te doen is. Maar nee, dat ga ik niet concretiseren.” Uw eerste concert heeft deze week Mahlers Zesde – ‘Tragische’ – symfonie als hoofdmoot. Opmerkelijke keuze. Klaus Mäkelä Foto Marco Borggreve
 „Eerst stond Sjostakovitsj’ Zevende  symfonie gepland, de ‘Leningrad’, maar ik ben blij dat het Mahler is geworden, juíst de Zesde. Het is de eerste Mahler-symfonie waar ik als jonge dirigent verliefd op werd.  Dat heeft iets met de duisternis ervan  te maken, waarschijnlijk omdat ik Fins ben en daar een aangeboren antenne voor heb. Meesterwerken als Bachs Hohe Messe of Mahlers Negende symfonie komen voor mij gevoelsmatig van een andere planeet, die zijn ‘verheven’. Mahlers Zesde is aards, mensenwerk, een dikke en gecompliceerde partituur, zwaar en doorleefd. Je moet je erin storten, half werk gaat niet. Dat geldt voor iedereen, alle instrumentgroepen – strijkers, koper, slagwerk, hout. Zoals dirigent Herbert von Karajan zei: er zijn maar twee symfonieën die eindigen in totale wanhoop: Mahler 6 en Sibelius 4. Dat is trouwens de volgende symfonie die ik hier in november dirigeer. (lacht)” Was u zenuwachtig voor het concert vrijdag – toch een soort vuurdoop? „Ik ben geen nerveus type. Ik vond het meer opwindend, een beetje zoals ik me voorstel hoe een bruiloft is, waarop je ook voor de eerste keer je liefde deelt voor een publiek.” Meer over liefde: een van uw helden is cellist Daniil Shafran (1923-1997). Shafran was genadeloos streng voor zichzelf bij het studeren. U ook? „Dirigent Alan Gilbert, de vorige chef van het New York Philharmonic, zei eens: ‘Ik ben lui, maar ik word wakker als er wat moet gebeuren’. Zo ben ik ook. Uit liefde voor de muziek studeer ik hard – en met veel plezier. Elke dag kun je een stuk anders aanvliegen. Dat houdt het spannend.”  Beluistert u alleen klassieke muziek? „Soms jazz. Evans. Coltrane. Sporadisch.” Als chef-dirigent bent u het uithangbord van het orkest. Rondom Lorenzo Viotti – de nieuwe  jonge chef van De Nationale Opera – ontstond een ‘Viotti-effect’: zalen vol jongeren en hordes Insta-volgers. Wat wordt het Mäkelä-effect? „Het creëren van ‘buzz’ gaat voor mij over samen excellent muziek maken. Dat nieuws moet zich verspreiden. In Oslo en Parijs ben ik aangetreden tijdens de pandemie, niet ideaal voor publieksopbouw. En toch is daar wél nieuwsgierigheid ontstaan. Ik geloof in de kracht van interessante programma’s. Idealiter creëer je een situatie waarin het publiek afkomt op het orkest en mij, en niet op de naam en faam van de gespeelde stukken. Maar ik voel me bezwaard dingen te zeggen over het publiek, omdat ik dat hier nog helemaal niet heb leren kennen.”  Wat zijn voor u ‘interessante’ programma’s? „Ik bezoek graag musea, deze week was ik eindelijk in het Rijksmuseum. Bij het zien van grote kunst kan me een spiritueel gevoel van extase overvallen – al ben ik niet gelovig.” „Van de doordachte manier waarop tentoonstellingen worden gecureerd, kunnen we bij het samenstellen van  concertprogramma’s nog veel leren. Wat helpt is dat het Concertgebouworkest als een van de weinige toporkesten sowieso al goed is in uiteenlopend repertoire. Mahler, Bruckner en Strauss zijn pilaren, maar Franse muziek hoort er ook echt bij, en eigentijds repertoire óók.” Tijdens corona ontstond discussie over zin/onzin van globetrotten - óók door grote orkesten. Hoe ziet u het belang van tournees voor het Concertgebouworkest? „Lange internationale tournees langs veel zalen, met elke avond een concert in een andere stad,   hebben hun beste tijd gehad, denk ik. Ook omdat dat soort reizen artistiek niet verrijkend zijn; bij éénmalige optredens willen zalen  de voornaamste showcases brengen. Maar het heeft wél zin om langere ‘residencies’ te hebben in belangrijke zalen als de Weense Musikverein of Carnegie Hall in New York. Als je daar een aantal concerten achter elkaar verzorgt, kun je je breder presenteren. Met mijn orkest uit Oslo hebben we dit voorjaar een tournee gemaakt met alle symfonieën van Sibelius, dat was top. Met het Orchestre de Paris gaan we nu een soortgelijk project doen met alle balletten van Stravinsky. Die gaan we dan ook opnemen.” U tekende eerder dit jaar een exclusief opnamecontract met label Decca. Wat betekent dat voor het Concertgebouworkest? „Dat we voor Decca gaan opnemen, niet voor RCO Live. Wel een heerlijk label, RCO live, ik smul van de anthologieën met oude radio-opnames. Ik ben een beetje een opname-nerd. Aan mijn eigen box met Sibelius’ symfonieën heb ik 150 uur ge-edit.  Dat zal ik met plezier ook doen voor opnames met het Concertgebouworkest. Opnemen geeft me het gevoel onderdeel te zijn van een traditie, van een continuüm.”  M.m.v. Rahul Gandolahage  1996 Geboren in een muziekfamilie; vader cellist, moeder pianist, opa violist, zus ballerina.  2003 Rol als jongenssopraan bij de Finse Opera in Carmen van Bizet leidt tot fascinatie voor het dirigentenvak.  2008 Mäkelä (12) begint met directielessen in de legendarische klas van dirigentenpedagoog Jorma Panula op de Sibelius Academy in Helsinki. Daarnaast studeert hij cello.  2017 Mäkelä debuteert als gastdirigent voor het Swedish Radio Symphony Orchestra en krijgt er meteen een vaste baan als ‘principal guest conductor’ – als jongste ooit.  2018 Debuut Oslo Philharmonic leidt tot benoeming als nieuwe chef-dirigent vanaf  2020–2021.  2019, Mäkelä debuteert  bij Orchestre de Paris.  2020 Orchestre de Paris benoemt Mäkelä als nieuwe ‘music director’, vanaf  2021-2022  2020 Debuut Concertgebouworkest.  2021 Label Decca tekent Mäkelä exclusief, als eerste dirigent in 40 jaar.  2022 Concertgebouworkest benoemt hem tot artistiek partner voor de periode 2022-2027, chef-dirigent vanaf 2027-2028 – om te beginnen voor 5 jaar. Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/leer-klaus-makela-de-nieuwe-chef-van-het-concertgebouworkest-kennen-in-vier-stappen-2-a4139537
2022-08-22||Opinie | Laat feiten leidend zijn in het migratie- en asieldebat||In gepolariseerde debatten  zijn het meestal de feiten die als eerste het onderspit delven. Als het om migratie gaat,  laten met name radicaal-rechtse politieke partijen, maar ook politici van middenpartijen als de VVD en het CDA  zich niet onbetuigd. Zo schilderen Wilders, Baudet, en iets mindere mate Eerdmans, asielzoekers af als de baarlijke duivel: testosteronbommen, criminelen en terroristen, die bovendien een niet te dragen maatschappelijke last  vormen.  Leo Lucassen is directeur van het Internationaal Instituut voor Sociale Geschiedenis en hoogleraar te Leiden. Dat frame wordt grotendeels overgenomen door parlementariërs als Bente Becker (VVD), die het   doen voorkomen alsof het ons over de schoenen loopt en daarom voor een tijdelijke ‘asielstop’ pleiten. Afgezien dat het zeer de vraag is of dit juridisch stand houdt, zou zo’n stop de huidige situatie alleen nog maar verergeren. Er is immers geen oorlogs- of vervolgingsstop en asielzoekers zullen blijven komen. Bovendien wijkt het aantal asielzoekers momenteel nauwelijks af van het gemiddelde van de afgelopen drie decennia (te weten zo’n 22.000) en is het een stuk lager dan in 2015. Verder ligt het aantal asielaanvragen per 100.000 inwoners in de afgelopen tien jaar met 1.250 onder het gemiddelde van de EU (1.500).  De opvangcrisis is dan ook een door de politiek zelf gecreëerd probleem. In plaats van een goede buffercapaciteit aan te houden, worden als er even wat minder asielzoekers komen tientallen azc’s gesloten. En als de aantallen weer stijgen, kan de staatssecretaris weer van vooraf  aan beginnen met  smeken bij gemeenten. Het beschamende gevolg van dit jojo-beleid kunnen we deze zomer dagelijks in de media aanschouwen. Dit paniekbeleid tast het draagvlak aan en lokt allerhande xenofobische en  racistische reacties uit. Dat beeld was toch al niet florissant door de selectieve aandacht van politici en media voor  overlastgevende asielzoekers uit zogenaamd veilige landen als Marokko en Tunesië. Die maken echter hooguit 5 procent van het totaal uit, terwijl driekwart van de asielzoekers uit alom erkende  oorlogshaarden als Afghanistan,  Syrië en de Hoorn van Afrika komen. Die kleine groep is grotendeels verantwoordelijk voor de iets hogere criminaliteit onder asielzoekers (2,2 procent als geregistreerd dader tegen 1,1 procent voor de rest van de bevolking), waarbij we vooral moeten denken aan vernielingen en vechtpartijen in  azc’s en winkeldiefstallen in de wijdere omgeving en niet zozeer in de gemeentes waar de centra zijn gevestigd.  Tot slot wordt vaak beweerd dat Nederland de bevolkingsaanwas door de vestiging van statushouders niet aankan. Kijken we naar de feiten, dan blijkt momenteel nog ongeveer de helft van de 756.000 asielzoekers die sinds 1989 naar Nederland zijn gekomen (23.000 per jaar) hier nog te wonen. Dat is gemiddeld genomen over de afgelopen 33 jaar 11.000 vluchteling-immigranten per jaar. Dat mag je natuurlijk veel vinden, maar ondraaglijk lijkt me sterk overdreven.  Dit zijn allemaal feiten die door  onafhankelijke instituten als het CBS en het SCP worden bijgehouden en gepubliceerd en die een politiek assistent in een uurtje bij elkaar kan harken. Dat  gebeurt niet, want politici menen dat het problematiseren van asielzoekers en hen tot zondebok maken van allerlei problemen, zoals de woningnood, stemmen oplevert. Tegelijkertijd vindt een meerderheid van de kiezers (77 procent in 2017) dat Nederland vluchtelingen moet opvangen die door oorlog en vervolging uit hun land zijn verdreven.  Ook uit welbegrepen  eigenbelang zouden politici er dus goed aan doen om feiten weer leidend te maken in dit onzalige debat.||https://www.nrc.nl//nieuws/2022/08/22/laat-feiten-leidend-zijn-in-het-migratie-en-asieldebat-a4139536
2022-08-22||Provincies zijn tegenstrijdige signalen van kabinet over stikstofdoelen zat||De provincies willen dat het kabinet snel duidelijk is over de stikstofdoelen. Dat hebben ze maandag in Arnhem kenbaar gemaakt in het stikstofoverleg, waarbij kabinetsleden en afgevaardigden van de provincies onder begeleiding van Johan Remkes met elkaar spraken, meldt persbureau ANP. De Noord-Hollandse afgevaardigde Edward Stigter gaf na afloop van het gesprek namens de andere provincies kritiek op de tegenstrijdige signalen die het kabinet afgeeft — vermoedelijk een hint naar CDA-leider Hoekstra, die de stikstofdoelen vorige week in AD ter discussie stelde. Waar het kabinet de stikstofdoelen formuleert, zijn het provincies die ze moeten uitvoeren. De plannen hiervoor moeten voor 1 juli 2023 zijn uitgewerkt. Daarmee willen ze snel aan de slag, zei Stigter. Wat dan niet helpt, benadrukte hij, is dat er opnieuw discussie is over die doelen: wanneer ze behaald moeten zijn en op welke manier. Zelf bleef Remkes positief. Na afloop was hij blij dat de provincies duidelijk maakten snel van start te willen gaan. Dat is belangrijker dan de einddatum, meende Remkes. De provincies Friesland en Drenthe hebben tijdens het overleg opnieuw aangegeven dat ze een halvering van de stikstofuitstoot in 2030 moeilijk haalbaar vinden, zei Remkes. „Op het boerenerf leeft een groot aantal vragen.” Beide provincies willen meer tijd, maar Remkes benadrukte dat ook de provincies zich aan de wettelijke eisen uit Den Haag moeten houden. „Als het parlement 2030 in de wet opneemt, kan het toch niet zo zijn dat de vrije republiek zus of zo er eigen opvattingen over heeft.” Volgens het ANP heeft minister Christianne van der Wal (Natuur en Stikstof, VVD) na het stikstofoverleg gezegd met haar collega Dilan Yeşilgöz-Zegerius (Justitie en Veiligheid, VVD) te willen praten over de „bizarre” intimidatie van boeren die willen overstappen op natuurvriendelijke landbouw. Net als tijdens eerdere stikstofoverleggen, hoorde ze maandag dat sommige boeren hierdoor niet mee durven doen met verduurzaming. Zelf werd Van der Wal ook slachtoffer van dergelijke intimidatie, toen een groep boeren op de trekker naar haar huis trok.||https://www.nrc.nl//nieuws/2022/08/22/provincies-klaar-met-de-tegenstrijdige-signalen-van-kabinet-over-stikstofdoelen-a4139534
2022-08-22||Rob B. is ‘met de natte vinger’ veroordeeld in Rosmalense zaak|| Vijftien jaar nadat hij werd veroordeeld voor het om het leven brengen van zijn vriendin, staat de inmiddels 64-jarige Rob B. weer voor de rechter. In het Arnhemse gerechtshof zit hij, met lichtblauw overhemd en bretels, ietwat voorovergebogen te luisteren als de raadsheer hem vragen stelt. Zijn leven is overhoop gehaald doordat hij onterecht werd veroordeeld voor het doodsteken van zijn levenspartner, zegt hij meerdere keren. „Ik heb haar niet vermoord”, aldus Rob.  De zaak draait om de dood van de 37-jarige Regie van den Hoogen, in haar Rosmalense flat in april 2000. Ze werd gevonden met doorgesneden keel, en in het halletje gevonden met een mes onder haar arm. Haar vriend Rob B. werd uiteindelijk veroordeeld voor het om het leven brengen van Regie. Hij kreeg tbs, die inmiddels is afgelopen, maar hij zit nog steeds in een kliniek. Rob werd vooral veroordeeld op basis van twee rapporten van deskundigen, Selma Schieveld en Richard Eikelenboom, waaruit zou blijken dat een misdrijf waarschijnlijker is dan zelfmoord.  Toen de veroordeling definitief was, bogen meerdere andere deskundigen zich over de zaak, die de onderbouwing voor een misdrijf uiterst mager vonden. Daarop diende advocaat Pieter van der Kruijs in 2016 een verzoekschrift in bij de Hoge Raad, om nader onderzoek te doen. Dat gebeurde ook: deskundigen van het Nederlands Forensisch Instituut veegden de eerdere onderzoeken van tafel. Zo zou het bloedspatscenario meer passen bij een zelfdoding dan bij een misdrijf, en zou ook de snijwond niks vertellen over of er al dan niet sprake was van een misdrijf. Daarnaast verklaarde een huisarts dat het slachtoffer kort voor haar dood had gevraagd of hij iets uit haar hals kon snijden, omdat er iets zat wat er niet thuishoorde.  Dus oordeelde de Hoge Raad dat de zaak in 2020 opnieuw moest, op basis van twee rapporten en de verklaring van de huisarts. De Rosmalense flatmoord is waarschijnlijk een zelfdoding, en kan dus in het rijtje komen van de Puttense moordzaak, Lucia de B. en de Pettense campingmoord: zaken die opnieuw moesten en uiteindelijk leidden tot vrijspraak.  De huisarts in kwestie, Ad Loonen, werd in het begin van de ochtend gehoord als getuige. Loonen bevestigde zijn verhaal en zei dat hij al voor de veroordeling met de vader van Rob B. had gesproken over wat Regie tegen hem had gezegd. Maar daar is destijds niks mee gedaan, dat gebeurde pas na de veroordeling in hoger beroep. Ofwel: het hof heeft Rob B. veroordeeld zonder het verhaal van de huisarts te kennen.    Als de advocaat-generaal deze maandag nog eens minutieus door de zaak gaat in haar requisitoir, leest Rob B. ingespannen mee, zijn beide handen op zijn hoofd, zijn bril naast het dikke pak papier. Het OM stelt onder meer dat het rapport van de nieuwe deskundige over de bloedsporen meer plausibel is dan de „vergezochte redenatie” van deskundige Eikelenboom, zijn conclusies zouden „te stellig” zijn. Eikelenboom had verder niet als deskundige benoemd mogen worden, omdat hij eerder in de zaak aanwezig was geweest bij een experiment.   In het oorspronkelijke scenario, waarop de veroordeling is gebaseerd, zou Rob na het doden van zijn vriendin weer op zijn fiets zijn gestapt. Maar, zegt het OM nu, op de fiets is geen bloed gevonden, en uit niks is gebleken dat Rob in de flat bloed heeft schoongemaakt. Dus moet Rob worden vrijgesproken.   Advocaat Pieter van der Kruijs, eigenlijk al met pensioen, zegt in de rechtszaal deze zaak nog te willen doen „voor Rob en zijn familie.” De zaak heeft volgens Van der Kruijs vooral laten zien hoe het niet moet. Hij benadrukt dat de kwaliteit van Robs leven sinds het jaar  2000 enorm achteruit is gegaan. Mensen om hem heen dachten vanaf toen dat Rob tot moord in staat zou zijn. Niemand die ambtshalve bij de zaak betrokken was, heeft geloof gehecht aan Robs verhaal, zegt de advocaat. Zijn cliënt is „onherstelbaar leed” aangedaan. „De natte vinger heeft in deze zaak het meeste werk gedaan.” Alles wijst er dus op dat Rob B. onterecht is veroordeeld voor de dood van zijn vriendin. Advocaat Van der Kruijs vraagt of het hof daar meteen uitspraak over wil doen, omdat nog twee weken wachten voor Rob heel zwaar zal zijn. Dat gaat niet, het hof wil het oordeel nauwkeurig uitwerken. Toch lijkt de kans zeer groot dat Rob B., 22 jaar na de dood van Regie van den Hoogen, officieel wordt vrijgesproken.    Door deze zaak ben ik voor het leven getekend. Het was gewoon zelfmoord. Wat hier is gebeurd was tunnelvisie, dat was het Rob B.  De schade zal hoe dan ook groot blijven, zegt Rob in de rechtszaal. „In deze zaak is het altijd onterecht gegaan over een flatmoord.” Hij zegt dat hij eerherstel wil, en een eventuele schadevergoeding aan een psychiatrische inrichting te willen schenken. „Door deze zaak ben ik voor het leven getekend. Het was gewoon zelfmoord. Wat hier is gebeurd was tunnelvisie, dat was het.”    ||https://www.nrc.nl//nieuws/2022/08/22/rob-b-is-met-de-natte-vinger-veroordeeld-in-rosmalense-zaak-a4139535
2022-08-22||Brandbrieven lokale VVD&#8217;ers om asielbeleid: &#8216;principiële grens overschreden&#8217;||Het kabinetsbesluit om gemeentes te dwingen asielzoekers te huisvesten blijft de gemoederen bezighouden binnen de VVD. Nadat eerder al Limburgse fractievoorzitters een brandbrief stuurden aan de Tweede Kamerfractie en het partijbestuur, uitten nu ook andere lokale VVD’ers in een brief hun onvrede over het asielbeleid. Volgens de politici is het kabinet „een principiële grens” overgegaan door „tegen de wil van democratisch verkozen bestuur” een door het COA aangekocht hotel in Tubbergen aan te wijzen als locatie voor asielzoekers. In de brief, die onder meer is ondertekend door lokale VVD-politici uit Rotterdam, Den Haag, Leeuwarden en Maastricht en is ingezien door NRC, stellen de leden dat het kabinet met het besluit „niet alleen lokale overheden tegenover het Rijk plaatst”, maar dat het ook bijdraagt aan „het verlies van vertrouwen in de politiek en (…) de democratie.” Volgens de VVD’ers draagt het Rijk, „met pijnlijk genoeg steeds VVD-bestuurders in leidende positie”, verantwoordelijkheid voor het „alsmaar opbouwende probleem van het disfunctionerende asielstelsel”. Twee weken geleden kondigde Eric van der Burg (Asiel en Migratie, VVD) aan gemeenten desnoods te dwingen asielzoekers op te vangen, als gesprekken tot niets zouden leiden. Dit onder meer vanwege de asielcrisis bij het aanmeldcentrum in Ter Apel, waar deze zomer bijna elke nacht mensen buiten slapen vanwege capaciteitsgebrek. De aankondiging van Van der Burg leidde meteen al tot een brandbrief van Limburgse fractievoorzitters. Zij waarschuwden voor een nog lager draagvlak onder de lokale bevolking indien het kabinet dwang zou inzetten, een besluit dat bovendien bij hen „in het verkeerde keelgat” zou schieten indien het hun gemeente betrof. Van der Burg voegde ondanks de kritiek vorige week de daad bij het woord. Hij kondigde aan de vergunningverlening van de gemeente Tubbergen naar het Rijk toe te halen, om zo de vestiging van een asielzoekerscentrum in een hotel in Albergen mogelijk te maken. De gemeenteraad van Tubbergen en de lokale bevolking reageerden fel op het besluit. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/22/brandbrieven-lokale-vvders-om-asielbeleid-principiele-grens-overschreden-a4139531
2022-08-22||Verfijnd Japans lakwerk vol goudpoeder en eierschalen in het Rijksmuseum|| Niet alleen de prenten uit Japan, ook de mooi gelakte dozen en schalen met subtiele landschappen, Japans lakwerk, zorgden voor een droombeeld van Japan bij Westerse kunstliefhebbers. Zo reisde de Nederlandse estheet en schrijver Louis Couperus met zo’n  kunstzinnig droombeeld naar Japan in 1921 – en de rommelige werkelijkheid viel hem bitter tegen. Hij moest zich geweld aandoen om „in het landschap de afbeeldingen op lakwerk en porselein te herkennen” schreef Rico Bulthuis over Couperus’ reisverslag Nippon.  Dat de bomen vol mooie Japanse kersenbloesem bijvoorbeeld met menselijke uitwerpselen bemest werden, schokte Couperus zeer, en de geur van poeptonnen bedierf zijn esthetische ervaring volledig. Hij prefereerde het gedroomde Japan van de kunst. Liefhebbers daarvan kunnen nu terecht in het Rijksmuseum in Amsterdam, waar onder de titel Modern Japans lak nu een deel van de collectie Japans lak te zien is van de verzamelaars Jan Dees en René van der Star. Dees, inmiddels lakwerkexpert, schreef er het boek De gedroomde wereld bij.    Die titel van de tentoonstelling slaat op de verfijnde gestileerde afbeeldingen die aanvankelijk met goud- en zilverpoeder gesprenkeld werden op de vaak zwarte opbergdozen. Vaak zijn dat traditionele natuurvoorstellingen, zoals Tempel in de storm, maar ook beelden uit de Japanse literaire traditie. Prachtig voorbeeld daarvan is de zwarte schrijfdoos (met inktwrijfsteen) Het Geluid der Dingen uit 1909. Op het deksel, dat rechtop in de vitrine staat, zien we in een herfstige  nevel een oude blinde man met een luit zitten, een eenzame verbannen prins, in goud en in reliëf onder het lak uitgebeeld. Hij luistert naar iets wat je niet ziet. Daarvoor moet je op de binnenkant van het deksel kijken, waar je in zilver de volle maan ziet, boven een landschap van bloeiende herfstbrem, door een regenbui platgeslagen, in goudpoeder weergegeven. Daar luistert de oude blinde man naar, naar ritselende planten, druppelend water en misschien krekels die weer beginnen te tsjirpen.  Op de podcast van het Rijksmuseum  vertelt Dees bevlogen over dit mooie lakobject, dat van de Japanse keizer Meiji is geweest, die het weer aan een van zijn haremvrouwen schonk.  Het is een van de zeventig decoratieve stukken op  de expositie, die lakwerk toont van tussen 1890 en 1950 – de periode waarin Japan zich open stelde, zich in de Tweede Wereldoorlog stortte, en modern werd. Die modernisering is ook in het getoonde lakwerk te zien: de lakmeesters van een eeuwenoude traditie wilden niet langer als ambachtslieden maar als kunstenaars gezien worden. Ze begonnen te experimenteren: de houten dozen en andere objecten die ze met vele lagen lak uit de Japanse urushiboom bedekten en glimmend glad polijsten, werden steeds kleurrijker.   Het deksel van de schrijfdoos Het Geluid der Dingen uit 1909 met de oude blinde man met zijn luit. Foto Frans Pegt
 Naast traditionelere zwart-gouden dozen zijn er kleurige varianten te zien. Zoals de knalrode opbergdoos met gestileerde plantmotieven, de Anna Pauwlona boom uit 1930. In veel grovere vorm, in massaproductie, zag je dergelijke  art-deco-esthetiek terug in het Westen, waar de toen  populaire theeblikken en koektrommels mede geïnspireerd moeten zijn op de decoratieve charme van Japans lak.   En al kijkend naar al die lakobjecten, vroeg ik me af of je ook de glimmend gladde iPhone, vol designdetails, niet als moderne verre neef van de  Japanse lakesthetiek kunt zien. Het zijn in ieder geval behalve gebruiksvoorwerpen ook objecten die de eigenaar glans moeten geven: pronkstukken, net als Japans lakwerk. Hoogtepunt van de kleurrijke lakwerktrend is een grote kleurige doos met een natuurgetrouwe aalscholver erop, die op een rots aan zee staat. Het opspattende zeeschuim van de prachtig blauwe zee is met witte stukjes kwarteleierschaal gemaakt, net als het wit op de aalscholverkop. Het is een mooie expositie, Modern Japans lak, maar soms ook wat frustrerend. Je begrijpt  dat in die verfijnde lakobjecten enorm veel tijd en kunstzinnig vakmanschap zit. Maar de subtiele details kun je af en toe amper zien, hoe je ook tuurt. Zo zijn er pijphouders (17 cm lang) waar in het harde lak afbeeldingen zijn uitgesneden. De afgebeelde vissers met aalscholvers op Vissers in de rivier zijn zo klein dat je ze niet goed ziet bij het gedempte licht (lakwerk is gevoelig voor uv-licht). Gelukkig hebben we de foto’s nog, met scherp uitvergrote details, in Dees’ boek. Expositie Modern Japans lak: de kunst van het detail. T/m 4/9, Rijksmuseum, Amsterdam.  Inl: Rijksmuseum.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/verfijnd-japans-lakwerk-vol-goudpoeder-en-eierschalen-in-het-rijksmuseum-a4139533
2022-08-22||‘Verdriet van de Zuiderzee’:  spectaculair locatietheater aan het IJsselmeer||„Het zout stroomt door ons bloed, maar wat voor een toekomst wacht ons in het zoet?” vraagt kantjesvisser Minne zich af. Terwijl zijn broer Inne gegrepen wordt door het idee van vooruitgang – of op z’n minst niet voor de rest van zijn leven in een „tjotter van niks” wil blijven varen – komt Minne in verzet. Tevergeefs: de Afsluitdijk komt er toch. In Het verdriet van de Zuiderzee staat de inpoldering van de Zuiderzee centraal. De locatievoorstelling speelt aan de rand van het IJsselmeer, op het Oudemirdumerklif, waar een schitterend gaas als een zee over de speelvloer is getrokken en zeilen fier in hun masten wapperen onder onze lage, dreigende Hollandse luchten.  In dat weidse, verstilde openingsbeeld klinkt ineens getjilp. Dan doemen de vogels op: uit de kluiten gewassen, theatrale adaptaties van onder meer de roerdomp, tjiftjaf en de grutto. Zij leiden ons „in vogelperspectief” door deze geschiedenis, die toont hoe mens en dier gaandeweg onthecht raken. Ze vertellen ons over Minne en Inne en ook over Grietje Bosker, die als eerste over de Afsluitdijk liep en de bijnaam ‘Keileem Kenau’ verwierf. Ze werd verliefd op Minne, maar koos voor Inne – vastbesloten haar toekomst als bokkingverkoper te ontvluchten.  Het verdriet van de Zuiderzee is een tegelijkertijd poëtische en grappige voorstelling die het moet hebben van grote gebaren en spectaculaire beelden. Op muzikaal vlak is deze voorstelling opvallend veelzijdig: van opzwepende protestraps tot sfeervolle, meerstemmige zangstukken en zelfs een enkele meezinger. Het is jammer dat het liefdeslijntje rondom Grietje – waarmee schrijver en regisseur Geert Lageveen de menselijke maat terugbrengt in het verhaal – hooguit in vogelvlucht voorbijkomt, waardoor het nauwelijks beklijft.  Gelukkig brengt de uitstekende cast met aansprekend en energiek spel toch reliëf aan in de soms te vlakke personages.  Kloppend hart vormen Jasper Stoop en Keja Klaasje Kwestro, die als Inne en Grietje desillusie op desillusie gestapeld krijgen. Stoop speelt zijn personage genereus zoekend en sensitief, Kwestro toont groot verdriet achter een stuurs, onstuimig masker. Uit hun samenzijn tegen wil en dank spreekt ook een stugge liefde, of op z’n minst een ontroerende afhankelijkheid. Halverwege wijkt het water, masten worden neergehaald, de Zuiderzee is verleden tijd. Het is een ronduit sensationeel changement, inventief vormgegeven door scenografen Ruben Wijnstok en René Vullings.  De kwetterende vogels verbazen zich intussen vrolijk over de mens, die de liefde –  voor zichzelf, de ander én de omgeving – steevast zo ingewikkeld maakt. Theater Het verdriet van de Zuiderzee door Orkater en De Lawei. Gezien: Oudemirdumerklif (Friesland). Daar t/m 17/9. Inl: verdrietvandezuiderzee.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/verdriet-van-de-zuiderzee-spectaculair-locatietheater-aan-het-ijsselmeer-a4139532
2022-08-22||Fortuna Sittard ontslaat trainer Sjors Ultee na drie wedstrijden in nieuwe seizoen||Fortuna Sittard heeft trainer Sjors Ultee al na drie wedstrijden in het nieuwe seizoen per direct ontslagen. Dat laat de club maandag weten. Volgens technisch directeur Sjoerd Ars zag de directie „onvoldoende progressie in de ontwikkelingen van het team op verschillende vlakken”. Ultee is de eerste Eredivisietrainer dit seizoen die zijn ontslag heeft gekregen. Ultees gedwongen vertrek volgt op drie competitienederlagen. Uit verloor Fortuna met 3-0 van FC Twente, terwijl de club thuis nederlagen leed tegen Ajax (3-2) en afgelopen weekend tegen SC Cambuur (4-1). Volgens Ars ontslaat Fortuna Ultee, die in november 2020 hoofdtrainer werd, desondanks „niet enkel op basis van de laatste drie wedstrijden”. Het afgelopen seizoen eindigde Fortuna op de vijftiende plaats, het seizoen ervoor werd de club elfde. Fortuna hoopt dit seizoen juist op meer succes in de Eredivisie dan in de voorgaande jaren. De begroting van de club ging omhoog van 7,5 naar zeker 9 miljoen euro, grotendeels door het instappen van de Turks-Nederlandse ondernemers Atilla Aytekin en Umut Akpinar. „Een aanzienlijk deel” van dat budget is naar het spelersbudget gegaan, liet een woordvoerder van de club eerder weten aan NRC. De meest verrassende aankoop van deze zomer was zonder twijfel de Turkse topspits Burak Yilmaz. Hij speelde 77 interlands voor het Turkse nationale elftal en scoorde daarin 31 keer. Yilmaz maakte in de eerste drie competitiewedstrijden twee goals.||https://www.nrc.nl//nieuws/2022/08/22/fortuna-sittard-ontslaat-trainer-sjors-ultee-na-drie-wedstrijden-in-nieuwe-seizoen-a4139530
2022-08-22||Politieagent zet knie op torso bewusteloze man, Rijksrecherche doet onderzoek||De Rijksrecherche is een feitenonderzoek begonnen naar een incident in Hengelo waarbij twee agenten een bewusteloos ogende man uit een politieauto slepen. Dat heeft de Rijksrecherche maandag bevestigd na berichtgeving van RTV Oost. In een filmpje van de casus is te zien dat een van de agenten een knie op de torso van de man plaatst. Kort daarvoor was de man aangehouden omdat hij onder invloed van drugs aan het rijden was. Volgens RTV Oost verkeert hij in levensgevaar. Een inzittende van een andere auto heeft het incident gefilmd. Te zien is hoe twee agenten de man op onhandige wijze uit de auto trekken. De man verroert zich niet, maar een van de agenten plaatst alsnog een knie op zijn borst — tot twee keer toe. De andere agent kijkt toe. Volgens RTV Oost behoort de man tot de Suryoye-gemeenschap, een groep Syrisch-orthodoxe christenen. In Nederland woont het leeuwendeel van deze gemeenschap in de regio Twente.  De politie onderwierp de man afgelopen donderdagavond aan een speekseltest, waaruit bleek dat hij drugs had gebruikt. Tijdens de rit naar het politiebureau, waar hem een bloedproef te wachten stond, werd hij onwel. Nadat de twee agenten hem uit de politieauto trokken heeft een ambulance hem naar het ziekenhuis gebracht, waar hij maandag nog steeds verblijft, in kritieke toestand. De Rijksrecherche onderzoekt nu hoe dat heeft kunnen gebeuren en of de agenten in kwestie een kwalijke rol hebben gespeeld. Omdat de agenten geen verdachten zijn, blijven ze gedurende het onderzoek gewoon in functie. Op basis van de beelden is volgens Jaap Timmer, politieonderzoeker aan de Vrije Universiteit, niet vast te stellen of de agenten ongeoorloofd hebben gehandeld. „Het kan zijn dat een van de agenten zijn knie tegen de borst van de man plaatst, maar het kan ook zijn dat de agent alleen hurkt. En ja, drukken tegen de borst van een ogenschijnlijk bewusteloze man is niet handig. Maar als dat zonder kracht gebeurt, dan is de houding wel verklaarbaar: je wilt als agent niet dat iemand die niet bij kennis lijkt, plots overeind komt. Daar wil je als agent op bedacht zijn.” Juist om speculaties te voorkomen, zegt Timmer, is het goed dat de Rijksrecherche bij de zaak is betrokken. „In het verleden is bij vergelijkbare gevallen weleens alleen intern politieonderzoek gedaan. Maar juist in zo’n zaak, die tot maatschappelijke of juridische discussie kan leiden, is het nuttig dat een onafhankelijke instantie direct onderzoek doet.”||https://www.nrc.nl//nieuws/2022/08/22/politieagent-zet-knie-op-torso-bewusteloze-man-rijksrecherche-doet-onderzoek-a4139529
2022-08-22||Aantal asielzoekers dat buiten slaapt in Ter Apel loopt op tot 400||In de nacht van zondag op maandag was het voor het aanmeldcentrum in Ter Apel opnieuw zo druk dat mensen die wachten op een aanmeldplek buiten hebben moeten slapen. Volgens een woordvoerder van het Centraal Orgaan opvang asielzoekers (COA) gaat het om zo’n 400 asielzoekers. Het aantal mensen dat buiten moest slapen loopt op in vergelijking met de afgelopen nachten. In de nacht van vrijdag op zaterdag moesten volgens het COA ongeveer 250 mensen de nacht buiten het aanmeldcentrum doorbrengen; in de nacht van zaterdag op zondag ging het om zo’n 300 mensen. Het aanmeldcentrum in Ter Apel, waar iedereen die in Nederland asiel wil aanvragen eerst naartoe moet, is al maanden overvol. Sinds enkele weken slapen mensen rondom het Groningse centrum noodgedwongen buiten. De mensen hebben vaak niet meer dan uitgeklapte kartonnen dozen en eigen bagage om op te liggen. In sommige gevallen werden de wachtenden wel binnengelaten en sliepen ze op stoelen of op de grond in wachtruimtes.  Het Rode Kruis heropent maandag zijn ‘humanitaire servicepunt’ op het terrein, zo liet een woordvoerder weten aan het NOS Radio 1 Journaal. Vorige week maandag sloot het Rode Kruis het servicepunt, nadat in het weekend ervoor een vechtpartij was uitgebroken. Bij het servicepunt kunnen de wachtenden terecht voor informatie, drinken en medische hulp. De omstandigheden voor het aanmeldcentrum leidden eerder tot onrust onder de wachtenden. Vrijdag wees de gemeente Westerwolde, waar Ter Apel onder valt, het voorterrein van het aanmeldcentrum daarom aan als veiligheidsrisicogebied. Dat houdt in dat de politie preventief kan fouilleren op het terrein. De mensen voor het aanmeldcentrum in Ter Apel willen de mogelijkheid op een afspraak om asiel aan te vragen niet mislopen en blijven daarom, soms dagenlang, wachten tot hun aanvraag in behandeling wordt genomen. Na een aanvraag te hebben ingediend, plaatst het COA de mensen in asielzoekerscentra (azc’s) door het land van waaruit ze, als hun aanvraag wordt toegewezen, doorstromen naar gemeenten die hen een woning moeten bieden. De situatie is overal nijpend. Niet alleen komen de azc’s duizenden plekken tekort, ook gemeenten hebben onvoldoende woningen beschikbaar.  Afgelopen week bracht NRC naar buiten dat 15 van de 25 veiligheidsregio’s niet aan het afgesproken aantal opvangplekken voldoet. Het kabinet heeft de veiligheidsregio’s gevraagd 5.600 opvangplekken extra te regelen voor asielzoekers, 225 per regio. Maar de onwillige veiligheidsregio’s en gemeenten noemen verschilende redenen om niet aan dit verzoek te voldoen. Gelderland-Midden zegt „uit humanitair oogpunt” geen crisisnoodopvangplekken voor asielzoekers aan te bieden.||https://www.nrc.nl//nieuws/2022/08/22/aantal-buitenslapers-in-ter-apel-loopt-op-tot-zon-400-mensen-a4139519
2022-08-22||Wetenschappers reageren op stikstofdiscussie: uitstel kan niet||Er bestaat „meer dan genoeg wetenschappelijke consensus” die de noodzaak van de stikstofaanpak van het kabinet onderschrijft. Dat schrijven 36 wetenschappers van acht Nederlandse universiteiten maandag in Trouw in een opiniestuk getiteld ‘Ga niet wéér twijfel zaaien: aan die stikstofdoelen valt echt niet te ontkomen’. De wetenschappers reageren daarmee op de stikstofdiscussie, waarin steeds vaker wordt gesuggereerd dat technologische innovaties ook tot de benodigde stikstofreductie kunnen leiden. De wetenschappers noemen de huidige situatie een gelegenheid om verschillende problemen, zoals droogte, klimaat en natuurherstel, tegelijkertijd aan te pakken. „Dat vraagt om een integrale aanpak van het landschap, dus van landbouw én natuur.” Volgens de wetenschappers moet het kabinet ook consumenten, retailers, banken en de agro-industrie in de plannen betrekken. Gezamenlijk zouden dan afspraken gemaakt kunnen worden over onder meer beprijzing, ruimtelijke ordening en de prikkels om mensen anders naar voeding te laten kijken. Aanleiding voor de oproep vormt een plan van wetenschapper Han Lindeboom, die eerder deze maand in De Telegraaf opperde dat krimp van de veestapel niet nodig is als het kabinet investeert in een aantal technologische innovaties. Ook CDA-leider en vicepremier Wopke Hoekstra zaaide twijfel bij de stikstofaanpak van het kabinet, toen hij afgelopen vrijdag in een interview met het AD zei dat de in het regeerakkoord voorgenomen halvering van de stikstofuitstoot „niet ter discussie staat”, maar dat het doel van 2030 voor het CDA „niet heilig” is. ||https://www.nrc.nl//nieuws/2022/08/22/wetenschappers-uitstel-kan-niet-stikstofreductie-moet-a4139522
2022-08-22||OM vraagt vrijspraak verdachte bij herziening Rosmalense flatmoord||Het OM heeft maandag vrijspraak gevraagd in de zaak rond de zogeheten Rosmalense flatmoord. Volgens de openbaar aanklager heeft nieuw, uitvoerig onderzoek het bewijs op basis waarvan Rob B. (64) in 2007 in hoger beroep werd veroordeeld ondergraven. Het gerechtshof in Arnhem herziet de zaak in opdracht van de Hoge Raad. De zaak draait om de dood van de 37-jarige Regie van den Hoogen, B.’s partner. Hij trof haar op 10 april 2000 met een doorgesneden keel aan in de hal van hun flatwoning in Rosmalen. B. schakelde de politie in en werd nog dezelfde dag aangehouden als verdachte. Hoewel hij zijn schuld altijd heeft ontkend, achtte de rechter zowel in eerste aanleg als in hoger beroep doodslag bewezen. B. werd veroordeeld tot tbs met dwangverpleging. Het bewijs in de zaak bestond voornamelijk uit bevindingen van deskundigen. Zij stelden dat de vrouw zichzelf niet gedood kon hebben en dat een ander persoon verantwoordelijk moest zijn voor het doorsnijden van haar keel. Deze bevindingen worden nu betwist.  Zowel B. als zijn partner kampten met psychiatrische problemen. Het OM laat in het midden of de zelfdoding opzettelijk was, omdat dit eveneens niet bewezen kan worden. Het kan bijvoorbeeld ook zo zijn dat de vrouw onder invloed van waanbeelden iets wilde wegsnijden uit haar nek en haar dood een ongeluk betreft. Praten over zelfdoding kan bij de landelijke hulplijn 113 Zelfmoordpreventie. Telefoon 0800-0113 of www.113.nl||https://www.nrc.nl//nieuws/2022/08/22/om-vraagt-vrijspraak-verdachte-bij-herziening-rosmalense-flatmoord-a4139527
2022-08-22||Vergis je niet, ik ben terug. Dat lijkt de boodschap van de levensveranderende show van Stromae||Alleen de eerste drie nummers van Stromaes optreden op Lowlands mogen via de livestream worden uitgezonden en het Noord Nederlands Orkest werd afgebeld vanwege alle voorbereidingen voor zijn show. Als we zijn avatar als jonge professor Barabas met zelf spelende piano’s in de weer zien, begrijpen we bijna waarom. Bijna, want 160 muzikanten last minute afbellen wegens logistieke problemen blijft natuurlijk genant. Maar de strak geregisseerde show van de Belgisch-Rwandese artiest is een cross mediaal kunstwerk met eigen narratief vol bioscoopfilm-elementen, een robothond waarvoor de zanger drie technici meenam en een creatief team dat groter is dan een voetbalelftal. Hij wordt begeleid door een percussionist, piano, elektronische gitaar, bas en drums; de muzikanten staan achter Kraftwerk-achtige zuilen gekleed in uniformen met zonneklep.   Als de glorieuze koorklanken klinken van ‘Invaincu’, kleurt het scherm rood en breekt het open in goudkleurige vlakken zoals de eerste zonnestralen de Afrikaanse savanne raken. Vergis je niet, ik ben terug, lijkt Stromae te willen zeggen. Na een periode van zeven jaar afwezigheid met ziekte en depressie was daar plots weer zijn album Multitude. Op drie kwart van de show zingt de chansonnier het nummer over zijn depressies, ‘L’Enfer’ (de Hel) dat in maart viral ging dankzij het Franse journaal. Er is geen licht zonder donker, is de centrale boodschap.   Je hoort het in de nummers (‘Mauvaise journée’, ‘Bonne journée’), je ziet het op het podium. Dan weer zien we hoe de popster niet vooruitkomt terwijl hij zijn luie stoel vooruitschuift, dan weer spatten vlakken in knalkleuren uiteen. Hij zingt ‘La Solassitude’, over hoe je elkaar kan kwijtraken in een lange relatie, super hoog en loepzuiver met Flamenco-vibrato. Hij zingt ‘Quand c’est?’ een mistroostig nummer met trage beats over een vrouw die longkanker kreeg, omsingeld door zwarte zeewier-visuals die hem lijken te verstikken. Zijn grote hit ‘Papaoutai’, over zijn afwezige vader, laat de Alpha juist exploderen met een grote lichtshow. Mensen lichtvoetig laten dansen op donkere liedjes, dat is knap. Daarvoor komt een futuristische robothond hem zijn jasje brengen die hij op commando laat twerken. „Holy shit”, zegt een jongen. Inderdaad.  Het hele oeuvre van Stromae is een muzikale caleidoscoop. Dat hoor je terug in zijn liveshow: van het Afrikaanse koor bij ‘Invaincu’, het klavecimbel-intro bij ‘Fils de joie’ tot het zonovergoten getokkel op de Afrikaanse kora op ‘Mon Amour’, de zijdeachtige klanken van de Chinese viool in ‘La Solassitude’ en het Zuid-Amerikaanse gitaartje bij een wiegende cumbiabeat op ‘Santé’. Zoals de man zelf creatief duizendpoot is – modeontwerper, muzikant, zanger en ook acteur blijkt tijdens ‘Formidable’ – is zijn show ook een smeltkroes van invloeden. Daarbij neemt hij het publiek volledig mee met charmante pogingen in het Nederlands voor tekst en uitleg. Hij doet een TikTok-dansje met hulp van zijn avatar en muzikanten die als Nederland-in-beweging-soldaten iedereen instrueren. Tot slot zien we zijn avatar aarzelend zelf de toetsen van een synthesizer aanslaan en maakt hij het verhaal rond met ‘Alors on Danse’. Het is passend dat hij het nummer over het belang van samen dansen speelt als grote uitsmijter na drie jaar pandemie.   Voor dit soort levensveranderende shows kom je naar Lowlands.  Pop Stromae, Gezien: 21/8, Lowlands, Biddinghuizen. 
●●●●●
 1. Invaincu2. Fils de joie3. Tous les mêmes4. Mon amour5. La Solassitude6. Quand c’est?7. Mauvaise journée8. Bonne journée9. Papaoutai10. Ta fête11. Pas vraiment12. Formidable13. Riez14. L’enfer15. C’est que du bonheur16. Santé17. Alors on danse 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/22/stromae-is-de-grote-internationale-headliner-waar-lowlands-op-wacht-a4139528
2022-08-22||Hoe een gigantische volksverhuizing generaties lang werd weggestopt||Maandag vertelde correspondent Lisa Dupuy in NRC Vandaag over haar gesprekken met ouderen die bij de grens van India en Pakistan wonen. Lisa zocht daar naar hedendaagse effecten van de Brits-Indische onafhankelijkheid, die deze week precies 75 jaar geleden is.  Vond je deze aflevering nou interessant? Met deze tip kun je meer horen over de zogenoemde Partition: een gigantische volksverhuizing als gevolg van het opsplitsen van de voormalige Brits-Indische kolonie tot India en Pakistan. Deze volksverhuizing ging met veel geweld gepaard, een traumatische gebeurtenis die de meeste (indirect) gedupeerden nog steeds het liefst onbesproken laten. Zo leerde Neha Aziz, geboren in 1990 in Pakistan, pas op haar 27ste over het trauma van haar familie. In Partition onderzoekt ze de zwarte bladzijde. Partition, wekelijks afleveringen van een half uur, iHeartPodcasts. ||https://www.nrc.nl//nieuws/2022/08/22/hoe-een-gigantische-volksverhuizing-generaties-lang-werd-weggestopt-a4139526
2022-08-22||Willekeurige sportfeitjes||Waaraan moet een dartpijltje voldoen? Wat is de oorsprong van de ollie, de bekendste skatetrick? Komt de driepunter het basketbal wel ten goede? Fichebak is een uitzondering in het genre. Deze sportpodcast doet niet aan wedstrijdbesprekingen en beperkt zich ook niet tot één sport. Op zeer onregelmatige basis bespreken Joris Brys en Astrid Demeure van het Vlaamse Sporza een bepaalde sportterm met professionals of analisten.  Veelzijdig, informatief en vrolijk: een podcast op instapniveau, leuk voor zowel de sportliefhebber als het brede publiek. De recentste aflevering trekt een uur uit om verhalen van topsportende LHBTQIA+-ers te vertellen. Fichebak, maandelijks afleveringen van 40-80 minuten, Sporza.||https://www.nrc.nl//nieuws/2022/08/22/willekeurige-sportfeitjes-a4139525
2022-08-22||Keniaanse presidentskandidaat Odinga vecht verkiezingsuitslag aan bij Hooggerechtshof||Raila Odinga, de verliezende kandidaat van de Keniaanse presidentsverkiezingen, stapt naar het Hooggerechtshof om de uitslag aan te vechten. Een officieel bezwaarschrift is maandag ingediend bij de rechter, meldt een juridisch adviseur van Odinga aan internationale persbureaus. Een anonieme bron van het gerechtshof bevestigt bij persbureau Reuters het beroep te hebben ontvangen. De uitslag wees Odinga’s tegenstrever William Ruto vorige week maandag aan als nieuwe president. Doordat hij meer dan de helft van de stemmen binnenhaalde (50,49 procent), was er geen tweede ronde nodig om een winnaar te bepalen. Odinga behaalde 48,85 procent van de stemmen.  Een dag na de bekendmaking van de uitslag kondigde oppositieleider Odinga al aan „alle wettelijke en constitutionele mogelijkheden” te willen aangrijpen om de uitslag ongeldig te verklaren. Hoewel hij hierbij niet expliciet benoemde naar het Keniaanse Hooggerechtshof te zullen stappen, werd hier wel rekening mee gehouden. Odinga vocht in 2017 de verkiezingsuitslag al eens succesvol aan. Maandag was de laatste dag dat er bezwaar kon worden ingediend tegen de verkiezingsuitslag. Het Hooggerechtshof moet nu binnen twee weken uitspraak doen over het verzoek om de uitslag ongeldig te verklaren.||https://www.nrc.nl//nieuws/2022/08/22/keniaanse-presidentskandidaat-odinga-vecht-verkiezingsuitslag-aan-bij-hooggerechtshof-a4139524
2022-08-22||De vrouw van Gandhi||Wat een mooie term is dat eigenlijk, significant other. Een mysterieus begrip waarmee je toch meteen duidelijk maakt dat je spreekt over niet een ander, maar jouw ander. Deze podcast onderzoekt de belangrijke rol van de significant others van bekende mensen (lees: mannen) uit de geschiedenis.  Op welke manier heeft Kasturba Gandhi bijgedragen aan de Indiase onafhankelijkheidsstrijd? Had Leo Tolstoj Anna Karenina wel kunnen schrijven zonder zijn vrouw Sofia? Hoe heeft Mary Lincoln, ondanks haar instabiele mentale gezondheid, haar man aan zijn presidentschap geholpen?  Er zit veel historisch onderzoek in deze podcast die écht een andere kant van de geschiedenis weet te tonen. De verhalen zijn meeslepend verteld en iedere aflevering wordt opgevolgd door een thematische nabespreking met een kenner of fan.  Significant Others, wekelijks afleveringen van 20-50 min, Team Coco.||https://www.nrc.nl//nieuws/2022/08/22/de-vrouw-van-gandhi-a4139521
2022-08-22||Na twee jaar thuisonderwijs mogen kinderen op de Filippijnen weer naar school||Voor miljoenen Filippijnse scholieren is het maandag een bijzondere dag. Ruim twee jaar nadat de scholen vanwege de coronapandemie de deuren sloten, krijgen de kinderen in het nieuwe schooljaar weer fysiek les in het klaslokaal. Voorlopig gelden in de scholen nog wel de nodige regels, zoals een mondkapjesplicht, metingen van de lichaamstemperatuur en een maximaal aantal scholieren in een lokaal. De schoolsluitingen op de Filippijnen behoorden tot de de langst durende ter wereld tijdens de coronacrisis. De terugkeer van de scholieren in het klaslokaal ging maandag gepaard met speciale ceremonies, waarbij de vlag van het Zuidoost-Aziatische land werd gehesen. Volgens internationale persbureaus verplicht het Filippijnse ministerie van Onderwijs tot en met november minimaal drie dagen fysiek onderwijs. Vanaf november moeten alle kinderen weer vijf dagen naar school kunnen gaan. De overgang van fysiek naar digitaal onderwijs verliep op de Filippijnen moeizaam. Slechts een vijfde van de bevolking heeft thuis een internetverbinding. Behalve online klassen werden ook thuisleermodules gebruikt om onderwijsachterstanden te voorkomen. Ook zonden tv- en radiozenders educatieve programma’s uit. De directeur van het Filippijnse economische planbureau Arsenio Balisacan benadrukte eerder deze maand het belang van fysiek onderwijs voor de economische voorspoed van het land: „We zetten in op volledige heropening van het land, inclusief fysiek onderwijs om de leerachterstanden terug te dringen.”  
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/22/na-2-jaar-thuisonderwijs-mogen-kinderen-op-de-filippijnen-weer-naar-school-a4139520
2022-08-22||‘Het is jouw programma’, zei Raven van Dorst. Maar toch ging die van gast steeds meer naar presentator||Zinnenprikkelende zonderlingen, had de vijfde VPRO-zomergast de kijker in het vooruitzicht gesteld. Raven van Dorst (37) beloofde „een ode aan de Einzelgänger” te brengen. De muzikant (die/hen) wilde slingers ophangen voor mensen die inspireren door „expliciet zichzelf” te zijn. Idealistisch, tegendraads of „simpelweg bloedirritant”. Het werd een Zomergasten met veel muzikanten. Kurt Cobain die verstopt onder een tafelkleed in een interview het belang van onafhankelijke platenzaken beklemtoont. Sinead O’Connor, uitgefloten door publiek omdat ze een foto van de paus verscheurde, die voor gelijke behandeling pleit en daarna weg beent. Maar ook mannen met beperkte verstandelijke vermogens die punkmuziek maken, of Blue Öyster Cult. Andere kleurrijke gasten die Raven toonde waren de Friese trucker Harm die na dertig jaar huwelijk in fysieke transitie gaat omdat hij liever Hariette wil worden. En Anton LaVey, oprichter van de Satanskerk. Hij pleitte voor agressie als iemand je iets aandoet en dat is volgens Van Dorst een stuk zinvoller dan de andere wang toekeren, zoals die als kind leerde „in het half christelijke, half criminele slaapstadje Maassluis”. Alle fragmenten waren uiteindelijk slechts onderbrekingen van een openhartig gesprek over hermafroditisme. Doordat een gynaecoloog zich versprak tegenover de twintigjarige die op consult kwam, toen nog als Ryanne van Dorst, ontdekte ze waarom ze zich tot dan toe nooit echt een meisje had gevoeld. Van Dorst werd geboren met vrouwelijke en mannelijke geslachtskenmerken. Op advies van de dokter werd Van Dorst „gemutileerd” om van het kind een vrouw te maken. En voortaan nergens meer over praten, was het devies aan de ouders. Door het maken van muziek en de Rijnmondse mentaliteit van niet-lullen-maar-poetsen heeft Van Dorst naar eigen zeggen de tienerjaren uiteindelijk redelijk schadevrij doorstaan. Vorig jaar, op Bevrijdingsdag, maakte Van Dorst bekend voortaan Raven te heten. Geen man en geen vrouw. „Ik ben allebei en allebei niet”.  De openhartigheid van Raven was opvallend want het gesprek met presentator Janine Abbring nam af en toe vreemde wendingen. „Je lijkt wel gek in je hoofd dat je mij uitnodigde”, zei Raven na de begroeting. „Je zit me aan te kijken of ik niet helemaal spoor”, zei Abbring toen ze net de zin van headbangen probeerde uit te leggen. Daarvoor had Van Dorst al gezegd Abbring „een beetje eng” te vinden. De gast voelde zich naakt in de studio. De succesvolle tv-presentator Raven (programma Boerderij Van Dorst) leek steeds meer de rol van Janine te willen, en Abbring ging steeds meer praten als Van Dorst. „Ik ben vroeger ook heel erg gepest”, zei Abbring. Raven: „Hoe ging je daar mee om?” Abbring: „Ik ben eerst in mijn schulp gekropen, gestopt met eten en ging toen naar een andere school”. Daarna had Abbring voortaan „ook een grote bek”. Tegen het einde van de avond, toen Raven en Janine allebei aan het bier waren, stelde de gast inmiddels meer prikkelende vragen dan de gastvrouw. Vooral na de documentaire over de progrockband Rockbitch waarin te zien is hoe vrouwelijke muzikanten zich tijdens het optreden laten vingeren door het publiek. „Voel jij je vrij om te doen en laten in je seksualiteit wat je wil?” vroeg Raven. „Ja, heel erg”, zei Abbring. De publieke tribune, die zich via Twitter kranig roerde, had inmiddels al met grote meerderheid van stemmen besloten dat Raven voortaan een betere presentator zou zijn voor het zomerse VPRO-programma. Halverwege vroeg Abbring aan Van Dorst „een bruggetje te maken” naar een nieuw televisie fragment. „Het is jouw programma”, zei Raven. Nog één aflevering. Volgend seizoen kan alles anders zijn. Marcel Haenen vervangt deze week Rinskje Koelewijn. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/22/zomergast-raven-van-dorst-werd-van-gast-steeds-meer-presentator-a4139518
2022-08-22||Ruim 40 procent Oekraïense vluchtelingen in Nederland aan het werk||Ruim vier op de tien Oekraïners die vanwege de oorlog naar Nederland zijn gevlucht, hebben inmiddels werk gevonden. Dat bevestigt het UWV na berichtgeving door BNR. Het gaat om zo’n 31.100 Oekraïners, die met name in de horeca en land- en tuinbouwsector aan de slag zijn gegaan. Het aantal werkende Oekraïners ligt boven verwachting hoog. Volgens een woordvoerder van het UWV willen de mensen graag aan het werk en iets te doen hebben. Ook zorgt het werk voor afleiding van de oorlog. Ongeveer de helft van de werkende Oekraïners wordt via een uitzendbureau ingezet, de rest is direct bij een werkgever in dienst. Normaal gesproken moeten werkgevers een speciale vergunning aanvragen voor werknemers buiten de EU, maar voor Oekraïners is vanwege de oorlog een uitzondering gemaakt. Sinds 1 april hebben Oekraïense vluchtelingen hierdoor vrije toegang tot de Nederlandse arbeidsmarkt. Bedrijven moeten een melding doen bij het UWV als zij Oekraïners in dienst nemen.||https://www.nrc.nl//nieuws/2022/08/22/ruim-40-procent-oekraiense-vluchtelingen-in-nederland-aan-het-werk-a4139517
2022-08-22||Opnieuw beschietingen bij kerncentrale van Zaporizja||						Dit blog is gesloten. 						De kerncentrale van Zaporizja is opnieuw beschoten. Dat heeft het Oekraïense staatsenergiebedrijf Energoatom zaterdag gemeld in een statement op Telegram, melden internationale persbureaus. Hoe groot de schade is die de centrale heeft opgelopen, moet nog worden vastgesteld. Energoatom beweert dat de Russen schuldig zijn, volgens Moskou heeft Kiev het gedaan. Over de veiligheid van de door Rusland bezette kerncentrale in het Zuid-Oekraïne bestaan door de constante beschietingen grote zorgen. Donderdag werd de stroomtoevoer van de centrale afgesloten en moesten de reactoren worden gekoeld met noodgeneratoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. Oekraïne pleit al langer voor een gedemilitariseerde zone in het gebied, maar Rusland weigert dat. Volgens president Zelensky gebruiken de Russen de centrale als „nucleair schild” en als drukmiddel voor het Westen. Voor de Russische invasie wekte de centrale, die zes reactoren heeft, een vijfde van de Oekraïense elektriciteit op: genoeg energie voor vier miljoen huishoudens.

Een Russische militair bewaakt het gebied rondom de kerncentrale van Zaporizja. Foto AP

 Een Russische militair bewaakt het gebied rondom de kerncentrale van Zaporizja. Foto AP 						Jevgeni Roizman, een Russische politicus en oud-burgemeester van Jekaterinenburg, is voorlopig vrijgelaten na zijn arrestatie eerder deze week. Van de rechter mag hij de komende vijf weken geen publieke evenementen bezoeken, alleen maar contact hebben met zijn advocaat en familieleden en ook geen gebruikmaken van telefoon en internet. De Kremlin-criticus heeft die sancties opgelegd gekregen omdat hij het Russische leger in diskrediet zou hebben gebracht.  Verzoek van de aanklager om Roizman onder huisarrest te plaatsen, heeft de rechter geweigerd. Roizman heeft alle aanklachten ontkend. Het is niet bekend waar hij precies van wordt verdacht. Volgens Russisch staatspersbureau TASS zou het gaan om een film die hij op YouTube heeft geplaatst. Roizman is in mei van dit jaar ook al opgepakt. Hij heeft toen tien dagen vastgezeten omdat hij zijn volgers via Twitter had opgeroepen te demonstreren voor de vrijlating van Russische oppositieleider Aleksej Navalny. De arrestatie van Roizman zorgde deze week voor kleinschalige, zeldzame protesten in Rusland. Eén demonstrant is opgepakt en veroordeeld tot vijftien dagen celstraf. Roizman was van 2013 tot 2018 burgemeester van Jekaterinenburg, na het verslaan van Poetins partijkandidaat. Voormalig burgemeester Roizman in de rechtszaal van Jekaterinenburg.  Foto AP Photo 						De kerncentrale in de zuidoostelijke Oekraïense stad Zaporizja werd donderdag twee keer afgesloten van het nationale stroomnet. Dat meldt het staatskernenergiebedrijf Energoatom. De laatste van vier stroomlijnen die de fabriek verbonden met het net werd beschadigd door branden elders op het terrein – de andere drie stroomlijnen waren al uitgeschakeld door Russische beschietingen. De Zaporizja-centrale is onder Russische controle.  Het was de eerste keer sinds de bouw van de kerncentrale in de jaren tachtig dat het gehele complex werd afgesloten van het stroomnet. De verbinding met een noodenergievoorziening bleef wel intact en er zijn ook dieselmotoren die ervoor moeten zorgen dat de centrale altijd verzekerd blijft van stroom. Toch heeft het Internationaal Agentschap voor Atoomenergie (IAEA) na het incident grote zorgen over de „nucleaire veiligheid en beveiliging van de fabriek”.  „Bijna iedere dag is er een nieuw incident in of nabij de kerncentrale van Zaporizja”, schrijft IAEA-directeur-generaal Rafael Mariano Grossi in een reactie. „We kunnen het ons niet veroorloven nog meer tijd te verliezen. Ik ben vastbesloten om de komende dagen persoonlijk een IAEA-missie naar de fabriek te leiden om de nucleaire veiligheid en beveiliging daar te helpen stabiliseren.” Het Witte Huis riep donderdag op het gebied rond Zaporizja te demilitariseren, schrijven internationale persbureaus.  Hoewel zowel Oekraïne als Rusland instemmen met een bezoek van de IAEA aan Zaporizja, is er onenigheid over de route die de delegatie moet afleggen: de missie door de hoofdstad Kiev laten reizen is te gevaarlijk, zei medewerker van het Russische ministerie van Buitenlandse Zaken Igor Visjnevetski half augustus. Donderdag zei de Oekraïense minister van Energie dat het IAEA-bezoek aan Zaporizja „in de komende dagen” gaat plaatsvinden. „Zeker niet later dan het begin van september.” Rusland heeft de afspraak nog niet bevestigd.

De kerncentrale in Zaporizja viel al snel na de Russische inval in Oekraïne in Russische handen.  Foto via Reuters 

 De kerncentrale in Zaporizja viel al snel na de Russische inval in Oekraïne in Russische handen.  Foto via Reuters  						Bij een Russische raketaanval op een treinstation in het oosten van Oekraïne zijn woensdag zeker 22 mensen om het leven gekomen. Vijftig anderen raakten gewond. Dat zei de Oekraïense president Volodymyr Zelensky in een videotoespraak aan de VN-Veiligheidsraad, waarover internationale persbureaus schrijven. Getroffen is een passagierstrein in het kleine stadje Chaplyne, zo’n drie uur rijden van Donetsk. Vier wagons vatten door de raketinslagen vlam. De autoriteiten vrezen dat het dodental nog verder oploopt. Oekraïne vierde woensdag 31 jaar onafhankelijkheid van de Sovjet-Unie - Zelensky had van tevoren gewaarschuwd dat Rusland mogelijk zou proberen de vieringen te verstoren.  Rusland heeft meermaals ontkend dat het raketten afvuurt op burgerdoelen, hoewel onafhankelijke onderzoeken die bewering tegenspreken. Zo concludeerde onderzoekscollectief Bellingcat dat het winkelcentrum in Krementsjoek op 27 juni als bewust doel was gekozen, terwijl mensenrechtenorganisatie Amnesty International hetzelfde concludeerde over de aanval op het theater in Marioepol op 16 maart. Het is niet voor het eerst dat een treinstation doelwit is van Russische raketten. In april kwamen zeker 57 mensen om het leven bij een aanval op een treinstation in de stad Kramatorsk.
					 						De Amerikaanse president Joe Biden heeft Oekraïne op de Oekraïense Onafhankelijkheidsdag woensdag bijna 3 miljard dollar aan wapens en andere militaire hulpmiddelen beloofd. Dat is het hoogste bedrag dat de Verenigde Staten sinds de oorlog aan hulp hebben toegekend.  Hiermee zal Oekraïne volgens Biden onder meer luchtverdedigingssystemen, artilleriesystemen en munitie kunnen aanschaffen „om ervoor te zorgen dat het zichzelf op lange termijn kan blijven verdedigen”.  De Amerikaanse president feliciteert Oekraïners in zijn verklaring met hun Onafhankelijksheidsdag. „De Verenigde Staten, inclusief trotse Oekraïense Amerikanen, kijken ernaar uit om Oekraïne de komende decennia te blijven vieren als een democratische, onafhankelijke, soevereine en welvarende staat.”
					 						Ivan Soesjko, door Rusland aangesteld als hoofd van de Oekraïense stad Mychajlivka, is dinsdag omgekomen door de ontploffing van een bom onder zijn autostoel. Dat melden Russische autoriteiten woensdag, schrijft persbureau Reuters. Mychajlivka ligt in de door Rusland bezette regio Zaporizja. Vladimir Rogov, een lid van de door Rusland benoemde raad in de bezette delen van Zaporizja, beschuldigt Oekraïne van de aanslag. De dood van Soesjko betekent de volgende dood van een door Rusland aangesteld plaatsvervangend stadshoofd. Begin augustus werd het stadshoofd vermoord van Novaja Kachovka, dat in de regio Cherson ligt. Hij werd in zijn huis doodgeschoten. 						Oekraïne werd opnieuw geboren toen Rusland het land precies een half jaar geleden binnenviel. Dat heeft de Oekraïense president Volodymyr Zelensky woensdag gezegd in een emotionele speech op de dag dat het land voor het 31ste jaar zijn onafhankelijkheid van de Sovjet-Unie viert. Zelensky benadrukte ook dat Oekraïne de door Rusland illegaal bezette Krim en oostelijke regio’s terug zal veroveren. Hij ziet de oorlog pas ten einde komen wanneer Oekraïne heeft gewonnen — niet wanneer er vrede is. „De wereld zag op 24 februari, om vier uur ‘s morgens, een nieuwe natie”, zei Zelensky in zijn inmiddels kenmerkende legergroene outfit. „Geen natie die uit het niets was ontstaan, maar één die was herboren. Een land dat niet huilde of schreeuwde, een land dat niet bang was  of vluchtte. Dat niet opgaf noch vergat.” Onafhankelijkheidsdag wordt woensdag slechts in beperkte mate gevierd in Oekraïne. De regering van het land heeft publieke vieringen verboden, uit angst voor Russische aanvallen op onder meer burgerdoelen. In de oostelijke stad Charkov, vlakbij de frontlinie, geldt een straatverbod. In plaats van slingers en ballonnen hebben Oekraïense autoriteiten de straten van de hoofdstad Kiev versierd met morbide oorlogstrofeeën: uitgebrande Russische tanks en vernietigde pantservoertuigen.

Op de straten van Kiev worden vernietigde Russische legervoertuigen tentoongesteld. Foto Gleb Garanich/Reuters

 Op de straten van Kiev worden vernietigde Russische legervoertuigen tentoongesteld. Foto Gleb Garanich/Reuters 						De Russische politicus en voormalig burgemeester van Jekaterinenburg, Jevgeni Roizman is gearresteerd. Dat schrijft het Russische persbureau TASS woensdagochtend. Roizman wordt verdacht van het in diskrediet brengen van het Russische leger.  In mei dit jaar werd de Roizman ook al opgepakt. Hij werd toen negen dagen vastgezet omdat hij zijn volgers via Twitter had opgeroepen te protesteren voor de vrijlating van de gevangengenomen Kremlin-criticus Aleksej Navalny.  In 2013 wist Roizman als een van de weinige Kremlin-critici een burgemeesterspost te bemachtigen via verkiezingen. Hij bleef tot 2018 burgemeester van de vierde stad van Rusland. Hij nam dat jaar uit protest ontslag omdat de autoriteiten de directe burgemeestersverkiezingen in de stad hadden afgeschaft.  Eerder deze maand werd de Russische journalist Marina Ovsjannikova veroordeeld tot twee maanden huisarrest. Ook tegen haar liep een strafzaak vanwege het „in diskrediet brengen” van de Russische strijdkrachten. Jevgeni Roizman is eerder dit jaar ook al opgepakt. Foto Andrey Borodulin 						De Amerikaanse ambassade in Oekraïne heeft dinsdag haar burgers opgeroepen het land te verlaten. Dat melden internationale persbureaus. Het Amerikaanse ministerie van Buitenlandse Zaken zegt over informatie te beschikken waaruit blijkt dat Rusland in de aanloop naar de Oekraïense onafhankelijkheidsdag woensdag meer burgerdoelen en overheidsinfrastructuur zal aanvallen. Woensdag is het 31 jaar geleden dat Oekraïne de onafhankelijkheid uitriep van de Sovjet-Unie.  De Oekraïense president Volodymyr Zelensky heeft volgens persbureau Reuters gezegd dat Rusland „iets bijzonder lelijks” zou kunnen proberen in de aanloop naar de viering woensdag. Oekraïense autoriteiten hebben daarom daarom een verbod ingevoerd op onafhankelijkheidsvieringen in de Oekraïense hoofdstad Kiev en burgers opgeroepen om vanuit huis te werken.  						Nederland gaat nog eens 80 miljoen geven aan Oekraïne. Dat hebben ministers Liesje Schreinemacher (Buitenlandse Handel en Ontwikkelingssamenwerking, VVD) en Kajsa Ollongren (Defensie, D66) maandag toegezegd tijdens een verrassingsbezoek aan de Oekraïense hoofdstad Kiev, meldt Defensie in een persbericht.  Het grootste deel van het geld (65 miljoen) is bedoeld voor de wederopbouw van Oekraïense steden. Hiermee kunnen bijvoorbeeld Nederlandse bedrijven worden gefinancierd die de infrastructuur, zoals bruggen en wegen, in Oekraïne willen herstellen. Ook wordt 10 miljoen euro vrijgemaakt voor het opruimen van mijnen en andere explosieven. De Nederlandse wapenhulp aan Oekraïne gaat door, beloofde minister Ollongren. Nederland leverde al voor 210 miljoen euro aan militaire goederen. In het najaar gaat vermoedelijk opnieuw een forensisch team van Defensie naar Oekraïne om bewijsmateriaal te verzamelen van Russische oorlogsmisdaden. Het Internationaal Strafhof coördineert die missie.

Ministers Schreinemacher en Ollongren tijdens het bezoek aan Kiev. Foto Sergej Dolzhenko/ANP

 Ministers Schreinemacher en Ollongren tijdens het bezoek aan Kiev. Foto Sergej Dolzhenko/ANP 						In de oorlog tegen Rusland zijn tot op heden bijna 9.000 Oekraïense militairen gesneuveld. Dat heeft Valeri Zaloezjny, commandant van de Oekraïense krijgsmacht, maandag
volgens persbureau Reuters gezegd op een bijeenkomst om omgekomen militairen te eren. Het dodental is niet door onafhankelijke bronnen bevestigd. Oekraïne heeft tot nu toe bijna niets gezegd over de verliezen aan eigen kant.  Maandag schreef de Oekraïense legerleiding daarnaast dat er aan de Russische kant 45.400 militairen zijn overleden. Met gewonden erbij zou dat aantal veel groter zijn dan het door de Amerikaanse onderminister van Defensie Colin Kahl begin augustus genoemde cijfer: tussen de 70.000 en 80.000 Russische doden en gewonden. Rusland laat er zelf weinig over los en heeft publicaties over oorlogsdoden strafbaar gesteld.  Veel Russen zijn bang voor een algehele mobilisatie, schreef NRC eerder, hoewel die vooralsnog niet aan de orde is. Wel is er een ‘schaduwmobilisatie’ op gang waarbij lokale legerafdelingen inwoners proberen te verleiden mee te vechten voor geld en privileges.  Ook Oekraïne is intussen bezig vrijwilligers op te leiden tot militair, van wie sommigen al sinds het begin van de oorlog meevechten. Het Verenigd Koninkrijk heeft Oekraïne daar hulp bij geboden, en Nederland sloot zich daar onlangs bij aan. Een Oekraïense militair laadt een projectiel in een tank aan het front in Donetsk. Foto Anatolii Stepanov/ANP 						Ruim vier op de tien Oekraïners die vanwege de oorlog naar Nederland zijn gevlucht, hebben inmiddels werk gevonden. Dat bevestigt het UWV na berichtgeving door BNR. Het gaat om zo’n 31.100 Oekraïners, die met name in de horeca en land- en tuinbouwsector aan de slag zijn gegaan. Het aantal werkende Oekraïners ligt boven verwachting hoog. Volgens een woordvoerder van het UWV willen de mensen graag aan het werk en iets te doen hebben. Ook zorgt het werk voor afleiding van de oorlog. Ongeveer de helft van de werkende Oekraïners wordt via een uitzendbureau ingezet, de rest is direct bij een werkgever in dienst. Normaal gesproken moeten werkgevers een speciale vergunning aanvragen voor werknemers buiten de EU, maar voor Oekraïners is vanwege de oorlog een uitzondering gemaakt. Sinds 1 april hebben Oekraïense vluchtelingen hierdoor vrije toegang tot de Nederlandse arbeidsmarkt. Bedrijven moeten een melding doen bij het UWV als zij Oekraïners in dienst nemen.

Oekraïense vluchtelingen worden in Amstelveen onder andere op een braakliggend terrein opgevangen in units.  Foto Paul van Riel/ANP/Hollandse Hoogte

 Oekraïense vluchtelingen worden in Amstelveen onder andere op een braakliggend terrein opgevangen in units.  Foto Paul van Riel/ANP/Hollandse Hoogte 						In dit blog doet NRC verslag van de oorlog in Oekraïne.||https://www.nrc.nl//nieuws/2022/08/22/oekraineblog-week-34-a4139461
2022-08-22||Pakistaanse oud-premier Khan aangeklaagd voor uitspraken tijdens toespraak||De Pakistaanse oud-premier Imran Khan is zondag aangeklaagd omdat hij de rechterlijke macht en de politie zou hebben bedreigd. Dat meldt The New York Times maandag. Hij zou de bedreigingen afgelopen zaterdag hebben gedaan tijdens een felle toespraak in de Pakistaanse hoofdstad Islamabad, waarin hij zich in het bijzijn van honderden aanhangers uitsprak tegen recente arrestaties van partij-assistenten. Khan zelf is nog niet gearresteerd en reageerde ook nog niet op de aanklacht. De 69-jarige Khan zwoer in zijn toespraak van zaterdag een vrouwelijke rechter aan te klagen en hij beweerde dat de politie een van zijn naaste medewerkers na diens arrestatie heeft gemarteld. Het Pakistaanse ministerie van Binnenlandse Zaken spreekt die bewering tegen. Khans partij – Tehreek-e-Insaf, nu in de oppositie – publiceerde volgens persbureau Reuters dit weekend meerdere video’s waarin aanhangers zijn huis omringen, om te voorkomen dat de politie bij zijn huis kan komen. De oppositiepartij waarschuwde maandag landelijke protesten te organiseren als Khan daadwerkelijk wordt gearresteerd. De toespraak en aanklacht betekenen politieke escalatie in het land, waar Khan de afgelopen maanden meerdere massale bijeenkomsten organiseerde. Hij hoopt daarmee een terugkeer als premier te forceren. Het Pakistaanse parlement stemde Khan afgelopen april weg als premier, na een motie van wantrouwen van de oppositie vanwege de belabberde economische situatie en daaropvolgende wekenlange politieke chaos. Hij was een kleine vier jaar de premier van het Zuid-Aziatische land. Tijdens Khans regeerperiode daalde de koopkracht sterk, waardoor essentiële levensmiddelen voor veel mensen te duur zijn geworden. Khan – voormalig succesvol cricketspeler – ontbond in april het parlement om te voorkomen dat Kamerleden over de motie konden stemmen. Het Hooggerechtshof beoordeelde Khans handelen echter als ongrondwettelijk en draaide de ontbinding terug. Khans bijeenkomsten trokken ondanks zijn gedwongen vertrek als premier tienduizenden bezoekers. Daarnaast behaalde hij tijdens lokale verkiezingen in juli een grote overwinning in Punjab, de Pakistaanse provincie met de meeste inwoners.||https://www.nrc.nl//nieuws/2022/08/22/pakistaanse-politie-klaagt-oud-premier-khan-aan-door-uitspraken-tijdens-toespraak-a4139516
2022-08-22||Overleven de laatste twee boeren in Hollandscheveld de stikstofcrisis?||In de jaren ’60 bestond het Drentse dorp Hollandscheveld bijna volledig uit boerenfamilies. Inmiddels zijn er nog maar twee boeren over die van hun veehouderij kunnen rondkomen. Het is het resultaat van een reeks beleidsstrategieën, waar boeren in de afgelopen tientallen jaren mee te maken kregen, ziet redacteur Mark Lievisse Adriaanse. Overleven deze laatste twee boeren in Hollandscheveld de stikstofcrisis? Lees hier het artikel dat Mark Lievisse Adriaanse schreef over Hollandscheveld.||https://www.nrc.nl//nieuws/2022/08/22/overleven-de-laatste-twee-boeren-in-hollandscheveld-de-stikstofcrisis-a4139514
2022-08-22||Column | De toeristische paradox: waarom gaan al die mensen gelijktijdig met vakantie?||Slechte slapers slapen niet beter in een vliegtuig, ook niet als er geruststellend wordt gesproken van een ‘nachtvlucht’. Ik strek daarom mijn benen en om een doel te hebben loop ik naar de wc: ik hang wat voor de gesloten deur op 10.000 meter hoogte, weet ik uit het vliegtuigboekje. Op nachtvluchten lees je alles wat je te pakken krijgt. Dan komt er een jongetje van een jaar of negen aangelopen. Hij stopt naast me en kruist zijn benen, dit is het internationale teken van hoge nood. Ik vraag het hem, en beduid dat-ie wel vóór mij mag.  Zeer Nederlandssprekend bevestigt hij mijn eerste vraag, en dan, zonder ook maar een keer te stotteren:  „Het is ook wat tegenwoordig, al die vliegtuigpassagiers die maar menen naar de wc te moeten.”  Even later glipt hij de plee binnen, en sta ik bij te komen van die wereldwijze opmerking. Heeft-ie dat van zijn moeder gehoord? Is hij hoog-sociaal begaafd? Het verwarrende is dat het jongetje zelf ook deel uitmaakt van de groep die hij nu verfoeit. En het zinnetje klonk niet opgelepeld, even later hoor ik hem aan de stewardess in de pantry-met-gordijntjes vragen: „Mevrouw, mevrouw, ach kunt u misschien een beetje water voor mij inschenken.” Het is me wat, al die vliegtuigpassagiers die naar believen water willen drinken. Ik heb een enorm zwak voor vroegwijze jongetjes, die praten of hun jonge leeftijd een zware, onvoorziene last is die zij alleen in de conversatie van zich af kunnen werpen. Want je kan ouwelijk praten.  Wat het meer is: de jongen formuleert hier de toeristische paradox. Iedereen, als individu, stel of gezin kiest een zeer bepaald reisdoel en dan vinden we onszelf terug in een volgeladen vliegtuig, als gevolg van diezelfde, unieke besluiten.  Wachten voor de wc, wachten op water, en later: wachten op het vliegveld voor de koffers.  Waarom gaan al die mensen gelijktijdig met vakantie, en waarom hebben ze het idee dat de terugkomst ook weer massaal dient te geschieden?  Terug in Nederland dezelfde irritatie: waarom moeten al die andere fietsers om 17.30 uur tegelijkertijd door het centrum van de stad rijden?   ‘Spreiding van macht, kennis en inkomen’  bedacht het kabinet-Den Uyl ooit, in 1973. ‘Spreiding van mensen’ lijkt  op dit moment een betere oplossing. Asielzoekers, boeren, veehouders, festivalgangers, filerijders, fietsers: dat meent allemaal maar hun zalige gang te kunnen gaan.  En onderwijl sta jijzelf in een andere rij, te wachten en ook jezelf te verbijten waarom de doorstroom stokt en iedereen het jou zo  moeilijk maakt.   Hinder me niet.  Ook daarom verwacht ik nog veel van deze jonge denker.||https://www.nrc.nl//nieuws/2022/08/22/hinder-me-niet-a4139511
2022-08-22||Column | De puinhoop die Gaza is,  kan de wereld niets schelen||Terug naar de recentste oorlog  van Israël in Gaza. Eigenlijk is het  er altijd oorlog, want zo kun je de Israëlische bezetting-op-afstand van de Gazastrook wel noemen. Maar ik doel op het laatste bommen-en-rakettengeweld dat 5 augustus begon en de 7de    met een staakt-het-vuren, ja, dus niet eindigde maar  pauzeerde.  Doorgaans begint zo’n oorlog met een Palestijnse aanslag in Israël, door Hamas,  die afgezien van de Israëlische bezetting-op-afstand de macht heeft in de Gazastrook, waarna   Israëls  luchtmacht en leger hun best doen Hamas te verzwakken.  Vorig jaar mei was een voorbeeld daarvan, en 2008,  2012 en 2014. Niet uitschakelen, wat Israël gezien zijn  militaire overmacht  makkelijk zou kunnen, maar zodanig treffen dat Hamas’ leiders zich weer even  koest houden. Uitschakelen zou namelijk tot anarchie   leiden,  en tot grotere armslag van extremere groepen, en dan waarschijnlijk  tot rechtstreekse herbezetting, en dat is iets wat Israëlische regeringen absoluut niet willen. Deze oorlog begon anders, met de arrestatie van een leider van zo’n extremere groep, de Islamitische Jihad, op de rechtstreeks bezette Westelijke Jordaanoever. Vervolgens voerde Israël   naar eigen zeggen preventieve aanvallen uit op  Islamitische Jihad in de Gazastrook.  Hamas hield zich afzijdig – omdat ze gebaat is bij een pak slaag voor de concurrentie? –  maar Islamitische Jihad reageerde met   1.100 raketten richting  Israël. Richting, omdat volgens Israëlische woordvoerders zo’n 200  daarvan afzwaaiden en op eigen terrein insloegen.  Aan Israëlische kant vielen enkele gewonden; aan Palestijnse zijde  49 doden, onder wie zeventien kinderen –  de gebruikelijke verhouding tussen Israëlische en Palestijnse slachtoffers. Zeker tien van die kinderen stierven door Palestijnse afzwaaiers, aldus Israëlische mededelingen. Eigen schuld. Maar de Israëlische krant  Haaretz schreef afgelopen  week dat vijf kinderen die op de laatste oorlogsdag stierven, toch niet door eigen vuur   waren gedood maar door  een Israëlische aanval. De kinderen, tussen vier en zeventien jaar oud, bevonden zich op een begraafplaats in het dichtbevolkte vluchtelingenkamp Jabalya, de enige plaats waar ze konden spelen. Legerbronnen verzekerden dat de „strijdkrachten zich alle redelijke inspanningen hadden getroost om schade voor burgers en hun bezittingen te beperken”.  Nog afgezien van de doden was de schade natuurlijk groot, bovenop de restschade van de eerdere oorlogen. De puinhoop wordt alleen maar groter. Wat is vandaag mijn punt, wilt u misschien weten. Nou, dat we alles weten van die groeiende, letterlijke en figuurlijke puinhoop, waar 2,1 miljoen mensen bivakkeren  in een gebiedje van 365 vierkante kilometer, die sinds vijftien jaar doelwit is van een Israëlische land-, zee- en luchtblokkade, waar de werkloosheid boven de 50 procent ligt, het water uit de kraan ondrinkbaar is, er  als het meezit 12 uur per etmaal stroom is  en waar áltijd een nieuwe geweldsronde dreigt – en dat we dat met z’n allen gewoon laten voortbestaan.   Nee, het is niet alleen de schuld of het werk van Israël; Hamas en andere Palestijnse groepen zijn medeverantwoordelijk. Maar Israël is véruit het sterkst en heeft bovendien de steun van het Westen. „Mijn steun voor   Israëls veiligheid bestaat sinds lang en is onwankelbaar, met inbegrip van zijn recht zich tegen aanvallen te verdedigen”, zei  president Biden na het jongste staakt-het-vuren. De  EU riep op tot zelfbeheersing.  Voor de burgers van Gaza komt niemand op.  ||https://www.nrc.nl//nieuws/2022/08/22/de-puinhoop-die-gaza-is-kan-de-wereld-niets-schelen-a4139499
2022-08-22||Sudoku van maandag 22 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/22/sudoku-a4139487
2022-08-22||Zoete opkikker||De titel van het boek van deze week is me op mijn mollige lijf geschreven: Sugar, I Love You, ‘verbluffende recepten om de zoete dingen in het leven te vieren’ van de Britse Ravneet Gill. Ik kan mezelf voor de gek houden, een tijdje matigen, me stellig voornemen te stoppen, maar mijn liefde voor zoetigheden is behoorlijk allesverzengend. Eerder dit jaar ging ik speciaal nog snel even naar Parijs om de pain perdu patisserie van Cédric Grolet te proeven en het vanille-pecangebakje van Ladurée dat slechts een maand beschikbaar zou zijn. Het idee dat ik beide lekkernijen zou missen, voelde als een niet te overkomen gemis.  Op mijn laatste reis ging ik kris kras door steden op zoek naar de beste patisseries. Dat levert vaak teleurstellingen op, maar als een gokverslaafde doe ik het voor de jackpot, de voltreffers, de fantastische creaties waarbij je al na één hap weet dat ze alle moeite waard waren.  Mijn gedachten zijn altijd bij eten en zoet. En die van Ravneet Gill ook; in de eerste zin van haar voorwoord schrijft ze dat ze fantaseert over zoete dingen. En: „Een afvaldeskundige zei ooit dat het enige wat je tegen jezelf hoeft te zeggen om succes te hebben is: ‘Ik heb genoeg chocoladetaart voor mijn hele leven gegeten, dus ik kan voort op de herinneringen.’ Maar waarom zou je in herinneringen blijven hangen als je dat stuk chocoladetaart nu kunt eten?” Herkenning! Goede zoetigheden bevatten overigens niet per se veel suiker. Flink wat van de hedendaagse, succesvolle patissiers experimenteren met geen of weinig suiker en ook voor Gill zit haar liefde in het matigen. Het gaat, zoals zij schrijft, om de balans. Zoetigheden moeten vervoeren, je niet na afloop met schuld vervullen of een suikercoma bezorgen. In dit boek vinden we een boel mooie recepten waarbij Gill put uit haar Indiase achtergrond, zoals een rasmalaicake en mijn favoriete gulab jamun, originele recepten als spicy aardappelsoesjes en klassiekers als Devonshire splits.  De afgelopen weken hebben we het voedzaam gehouden in deze rubriek, dus nu mag het. Dit is een heerlijk, vrolijk boek voor dagen dat je iets wilt vieren of een zoete opkikker wilt.  Ravneet Gill Sugar, I Love You Fontaine Uitgevers 208  blz. € 27,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/22/thuiskok-zoete-opkikker-a4139482
2022-08-22||In het midden||Horizontaal: 1.  Reden om iets te versieren  6.  Aangedreven fiets 10.  Omslagmogelijkheid 12.  Zeeuwse mosselplaats 13.  ‘Feestfilmpje premier __ leidt tot commotie in Finland’  15.  Tracey __, (Britart)kunstenares 16.  Internetberichtjes 21.  De A van IPA 22.  Past na booby of brand 23.  Kuipje vol schepen 25.  Het __ Bos, tegenover Paleis Soestdijk 26.  Wegens hem komt de Kamer terug van reces 27. Holiday in __, Counting Crows & BLØF 28.  Cole of Judd  Verticaal: 2.  Werkpak 3.  Scandinavische toneelschrijver 4.  Kunnen getrotseerd worden  5.  Spijkerhard slangenmens 6.  Sentimentele types 7. __ Spelbos, actrice (Flikken Maastricht)  8. À la recherche du temps __ 9.  Beweging in Frankrijk 11.  Slanke boom 14.  ‘Gestegen hypotheekrente zorgt voor __ op woningmarkt’  17. Breaking the __, Lars von Trier-film 18.  Kletspraat 19.  Persona non __ 20.  Interviewde Lance 22.  Straf 24.  Zacht vrouwtje  Oplossing puzzel 19 augustus. Horizontaal: 1. AFNAME 6. PEMIG 10. POOH 11. VUELTA 13. PRIMAIR 15. ASIEL 17. EZAU 18. NRA 23. ECO 24. UIIG 25. BARST 27. AESOPUS 30. SHERYL 31. NUIT 32. POTEN 33. PAELLA Verticaal: 1. APP 2. FORMICA 3. NOI 4. AHMED 5. EVIAN 6. PLAVUIS 7. ETS 8. MAINZ 9. GOLAN 12. URUGUAY 14. AZIATEN 16. EREZUIL 19. BEBOP 20. DORST 21. HIELP 22. IGONE 26. SHE 28. PUL 29. STA In het midden: BIDDINGHUIZEN ||https://www.nrc.nl//nieuws/2022/08/22/in-het-midden-a4139481
2022-08-22||De laadpalenmarkt groeit door. Maar hoelang nog?||In april werd op één dag in Nederland meer zonne- en windenergie opgewekt dan we verbruikten. Gevolg: een negatieve stroomprijs. Leuk, die energietransitie, maar op deze manier niet altijd even aantrekkelijk voor energiemaatschappijen. De oplossing: betere opslagmogelijkheid voor zo’n elektriciteitsoverschot.  Energieopslag: laat dat nou een van de drie divisies zijn van Alfen, het bedrijf dat ooit begon als maker van transformatorhuisjes. Alfen ontwikkelde een soort reusachtige ‘batterijen’ die onder meer kunnen worden ingezet om een overschot aan opgewekte stroom op te slaan.  Transformatorhuisjes maakt Alfen overigens ook nog steeds, nu als onderdeel van de divisie met de hippe naam ‘Smart grids’. Ook daar zit potentie: bij steeds meer huizen verdwijnt immers de gasaansluiting en staat een elektrische auto voor de deur. Aanpassing van het stroomnetwerk is daarom noodzakelijk. En dan zijn er natuurlijk de laadpalen, de derde en belangrijkste bedrijfstak van Alfen. Althans, als je kijkt naar de omzet.  De laadpalendivisie noteerde in het eerste kwartaal van dit jaar een omzetgroei van maar liefst 184 procent. „Dat is vooral te danken aan het publieke segment: hotelketens, restaurants en bedrijven die laadpalen plaatsen”, zegt David Kerstens, analist voor Jefferies. „Het kan leiden tot grote orders, die de groei op kwartaalbasis sterk beïnvloeden.”  De bandbreedte van de totale omzetverwachting voor 2022 werd in mei van 330-370 miljoen opgeschroefd naar 350-420 miljoen. De beurskoers steeg gestaag, begin augustus zelfs tot boven de 115 euro per aandeel. In aanloop naar de presentatie van de halfjaarcijfers aanstaande donderdag zijn de verwachtingen hoog. Maar afgelopen week daalde de koers ineens met wel tien procent.  „Vermoedelijk omdat concurrenten op de Europese markt voor laadpunten  deze week een zwakker resultaat lieten zien dan verwacht”, zegt Kerstens. „Bijvoorbeeld Garo uit Zweden, die rapporteerde een omzetdaling van 13 procent.” Beleggers zijn daar volgens Kerstens misschien wat van geschrokken; zijn de verwachtingen van Alfen misschien té hoog gespannen? De energietransitie heeft dan wel het tij mee door geopolitieke spanningen die hun weerslag hebben op de fossiele markt, maar tekorten aan materialen zoals elektronica, koper, aluminium en staal vormen een groot probleem voor de laadpalensector, zegt Kerstens. „Garo kon daarom niet leveren in het afgelopen kwartaal.” Toch blijft Kerstens wat dat betreft optimistisch over Alfen. Hoewel het bedrijf net zo goed geraakt wordt door die tekorten, heeft het volgens hem op dit moment een betere positie dan concurrenten. „Alfen is in een vroeg stadium op zoek gegaan naar nieuwe leveranciers, om niet alleen afhankelijk te zijn van bijvoorbeeld China.” Wat Kerstens zich wel afvraagt is of Alfen deze mate van groei op de lange termijn kan blijven voortzetten. Alfen begon in 2008 met het maken van laadpalen, toen er nog nauwelijks elektrische auto’s op de weg waren. Dat heeft ze een concurrentievoordeel opgeleverd, en een marktaandeel van 40 procent in Nederland. Maar in alle Europese landen is  dat aandeel slechts 5 procent. „Het is een terugkerende vraag van beleggers: in hoeverre kan Alfen het concurrentievoordeel vasthouden, ook buiten Nederland? Voor consumenten is er weinig verschil tussen een laadpaal van Alfen of van een lokale speler, de producten zijn inmiddels bijna hetzelfde.” Het koersdoel heeft Kerstens vastgesteld  op 98 euro, onder de huidige waarde. „Daarin is al verdisconteerd dat het marktaandeel buiten Nederland van 5 naar 15 procent groeit in de komende vijf jaar. Dat is dus al best een hoge verwachting.” ||https://www.nrc.nl//nieuws/2022/08/22/de-laadpalenmarkt-groeit-door-maar-hoelang-nog-a4139478
2022-08-22||Column | De waarheid resoneert in de eigen echokamer||
		Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
	 

							Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
						
 
 

								Meer artikelen van Louise Fresco
							
 In de ontzetting over de aanslag op schrijver Salman Rushdie wordt opvallend weinig gezegd over de inhoud van zijn boek. Iedereen weet dat het godslasterlijke karakter van De duivelsverzen de aanleiding was voor de fatwa die uiteindelijk na 33 jaar bijna doel trof. Maar waar ging die godslastering precies over? Vermeende godslastering is in the eye of the beholder, in de perceptie van de Iraanse geestelijken. Rushdie was natuurlijk goed genoeg onderlegd om te beseffen dat het risico op die interpretatie bestond. In het boek geeft hij letterlijk al zijn weerwoord: „Waar geen geloof is, bestaat geen blasfemie.”  Het oordeel godslastering vloeit voort uit een denken dat de goddelijke openbaring letterlijk neemt en iedere afwijking ervaart als een aantijging. Openbaringen verdragen geen tegenspraak. Dat geldt niet alleen voor bepaalde scholen binnen de islam, maar even goed voor christelijke en joodse groeperingen. Voor het Westen was in de jaren na de publicatie de fatwa –  doodvonnis van ayatollah Khomeiny die tegelijk een hoge beloning uitloofde, alsmede een directe weg naar het paradijs voor de voltrekker – bewijs van de totale onverdraagzaamheid en ‘achterlijkheid’ van het Iraanse regime dat religieus en politiek leiderschap in één persoon verenigde. Dat dit buiten Iran navolging vond –  boekverbrandingen, aanslagen op boekwinkels, moord op vertalers – liet zien hoe gevaarlijk fanatisme was. De Nederlandse regering reageerde overigens nogal lauw, de oproep tot moord (een strafbaar feit) werd niet vervolgd, er moest vooral met moslimgroeperingen worden gepraat. Maar de inzet van De duivelsverzen gaat verder dan een  bewijs van de ‘achterlijkheid’ van fanaten. Het gaat ten diepste om de strijd over de waarheid en hoe wij die kennen. Rushdie trekt de goddelijke claim op de waarheid in twijfel. Er kan vanaf de eerste bladzijde geen misverstand over bestaan dat het hem gaat om fictie en een spel met perspectieven. Dat blijkt niet alleen uit de wonderbaarlijke overleving van de hoofdpersonen bij het neerstorten van een vliegtuig, maar ook uit het feit dat zij beiden acteurs zijn. Veel passages weerspiegelen dromen en visioenen, zelfs hallucinaties. Hierin zit het ondermijnende karakter van het boek voor de gelovige dogmatici: goddelijke openbaring blijkt evenmin betrouwbaar als andere bronnen. In de specifieke passage over De duivelsverzen zelf beseft hoofdpersoon Gibreel, de acteur als engel, dat hij beide rollen speelt, van de duivel die de verzen openbaart, en van de profeet die ze herroept. Wat is waar? Wat is betrouwbaar? Zie de manifestatie van God, „the fellow upstairs” in de vorm van Rushdie zelf, waarbij de schrijver de Schepper is van een fictieve wereld, die niet alwetend is en tobt met vragen.  Het probleem van fundamentalisme is dat er geen onderscheid gemaakt wordt tussen fictie en openbaring. Voor vragen is geen plaats. Rushdie speelt voortdurend met twijfel en onzekerheid, met rollen en identiteiten en de vraag hoe, en of, je goed en kwaad moet onderscheiden.  Hierin ligt de parallel met onze tijd. Niet alleen bij het  religieuze fanatisme speelt dit, ook bij huidige maatschappelijke bewegingen met een aan religie grenzende tendens naar fanatisme. De waarheid in pacht hebben en geen vragen of twijfel toelaten is, veel meer dan Rushdie kon bevroeden, het kenmerk geworden van het internettijdperk.  Van Trump en zijn aanhangers tot viruswappies, ontkenners van wetenschap en complotdenkers: wat hen verbindt is de weigering iets anders te zien dan de eigen waarheid. Alleen wat loud and clear in de eigen echokamer resoneert, is onherroepelijk waar. De relevantie van De duivelsverzen is groter dan ze in 1988 was.||https://www.nrc.nl//nieuws/2022/08/22/de-waarheid-resoneert-in-de-eigen-echokamer-a4139474
2022-08-22||Wat vindt NRC | Na de zomer van ’22 is het voor de burger bijsturen en herijken||Het is raar terugkomen van vakantie dit jaar. De wereld ligt er anders bij, zowel de toeristische oorden als de vertrouwde haven van thuiskomst. Op vakantie, vooral in het zuiden, was het nóg heter dan anders. De temperaturen in stedelijke gebieden waren quasi onleefbaar, de bosbranden  nóg omineuzer.  En bij terugkeer bleek in Nederland een hittegolf, droogte en de ‘zomer van 1976’ het gesprek te bepalen. Het Franse zomerweer uit de jaren zeventig is naar Nederland opgeschoven.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Waar tijdens vakantie het nieuws op een laag pitje wordt gezet, viel er dit jaar nauwelijks aan te ontkomen. Over gedragsverandering is al jaren veel te horen, maar is dan nu het moment gekomen? Voor velen was dit ook de zomer van het knopen tellen – gaan ‘we’ dit nog eens doen, op deze manier, in deze regio, met dit vervoermiddel, tegen deze kosten, met deze frequentie? De noordelijker landen zijn nu een reëel alternatief. Per trein en schip ook makkelijk bereikbaar.  Klimaatverandering, schaarste, inflatie, prijsstijgingen – de effecten zijn voelbaar, zichtbaar en niet meer opzij te schuiven. De zomer van 2022 kenmerkte zich na twee coronajaren aanvankelijk door een ‘het kan weer, het mag weer’-sentiment. Maar bij terugkeer dreigt een katterig gevoel. Misschien niet bij iedereen  – vast niet bij iedereen. Toch is er bij velen een gevoel van ontnuchtering : „Was dit de laatste keer, op deze manier?” Dat er min of meer onbezorgd, op belastingvrije kerosine werd gevlogen naar Mallorca of Mexico. Ook de vakantiewereld was een dorp. En  kon die fossiele brandstofauto nog verantwoord worden voor langere afstanden, op drukkere wegen dan ooit? Dat Nederland bij terugkeer in goede conditie werd aangetroffen, hoorde ook bij de vanzelfsprekendheden. Veilig, welvarend, mopperend natuurlijk, maar  gezond en gelukkig. Ook daar knaagt het. Eenmaal terug dreigen er hogere energierekeningen dan ooit tevoren en een  moeilijk te bedwingen inflatie. En een taai publiek debat over een harde kern intensieve boeren die hun milieubelasting ontkennen of afschuiven. Het is  crisis op crisis.  Was ‘energietransitie’ eerder een meerjarenplan, nu is het individueel en dringend nodig, liefst nog  dit jaar. Verwachtingen moeten echt worden bijgesteld, net als persoonlijke begrotingen en vooruitzichten. Het keiharde boerenprotest is een wanhoopskreet, maar ook een teken aan de wand.  De oorlog in Oekraïne zorgt voor een collectieve verarming, waarschuwde de minister van Financiën al. Een begrip dat voor vele Nederlanders nieuw is en onvoorstelbaar. Armer? Gaat de  welvaart omlaag? Daalt het peil van de verzorgingsstaat? Hoezo dan? Bij terugkeer zijn de tekenen aan de wand nog scherper. Overal zijn personeelstekorten, van fiscus tot jeugdzorg. Het werd collectief voelbaar op het trotse Schiphol,  dat in één zomer van een moderne, efficiënte  en geoliede machine veranderde in een  bende. Uren wachten, bagage kwijt, vlucht gemist – als dagelijkse praktijk.  Tegelijk was dat ook een  psychologische oefening – desintegratie, overbelasting en ontnuchtering sluipen het zelfbeeld in. Van de honderden buiten slapende migranten in Ter Apel, de treinuitval wegens verkeersleiderstekort tot de deels gesloten horeca en dienstverlening wegens personeelstekort.  De zomer van 2022 lijkt in veel opzichten een laatste in z’n soort. Of zou dat althans moeten zijn. Hierna is het voor de burger aanpassen en bijsturen. Wat helemaal niet erg is. Sterker, het had al veel eerder  moeten gebeuren. ||https://www.nrc.nl//nieuws/2022/08/22/na-de-zomer-van-22-is-het-voor-de-burger-bijsturen-en-herijken-a4139469
2022-08-22||Troost is verlichting, geen verzachting||Dat gedichten wel emotionerende dingen mogen zijn,  maar niet moeten willen troosten, zei Gerrit Kouwenaar in een documentaire-fragment dat Lieke Marsman liet zien in Zomergasten.  „Voor troost ga je maar naar de dominee.” Lieke Marsman ging daar terecht niet mee akkoord.  Wat is troost eigenlijk? Soms hoor je ongelukkige mensen zeggen dat troost niet bestaat, dat er toch niets is dat hun verdriet kan opheffen: de dood, het ongeluk, de wanhoop om iets wat gaat gebeuren of al gebeurd is, kunnen niet weggenomen worden. Maar dat is ook niet wat troost beoogt. Troost wil meestal verzachten, waar trouwens niet iedereen op zit te wachten. Ik denk vaak aan een zin uit het werk van Willem Brakman, waarin van zo’n typisch eigenzinnig Brakman-personage gezegd wordt dat een bepaalde gebeurtenis hem stempelde „tot een man die een groot verlies in zich omdroeg en er niet om getroost wilde zijn”. Misschien vreesde hij dat troost het drama zou verkleinen. Als de scherpe kantjes van zijn leed afgeslepen zouden worden, zou er iets uit hemzelf verdwijnen, de motor van zijn verzet tegen het bestaan. Een ongewenste kant van troost kan zijn dat het ongeluk gebanaliseerd wordt, met zinnetjes als: ‘je vindt wel weer een ander’, ‘je moet er maar het beste van maken’.  Dooddoeners die het bijzondere van wat iemand overkomt, kleineren. Juist dat altijd bijzondere is wat poëzie wil vangen. Denk aan die regel van Rutger Kopland in zijn gedicht ‘Over het verlangen naar een sigaret’: „Niemand begrijpt dit verlangen behalve ik”. Dat is natuurlijk niet waar, maar tegelijk gaat het om een hoogsteigen verlangen, dat door niemand anders begrepen kan worden. En juist dat specifieke maakt het wonderlijk genoeg ook voor een ander mogelijk om de eigen gevoelens of sensaties die nog geen uitdrukking hadden gevonden in het gedicht verwoord te zien. Daarom kan een gedicht ook niet samengevat worden.   Maar dat is allemaal poëzie. Troost is, denk ik, verlichting. Verlichten is iets anders dan opheffen.  In de jaren dat ik afscheid moest nemen van een verwachting ten aanzien van hoe het leven zou gaan,  zag ik niet zo goed hoe ik de jaren die nog zouden komen, moest leven.  In die tijd las ik een gedicht van Kouwenaar, ‘De laatste dagen van de zomer’. Het gaat over het vertrekken uit een huis waar men de zomer heeft doorgebracht en dat nu achtergelaten moet worden. De eerste regels zijn: „Trager de wespen, schaarser de dazen/ groenvliegen grijzer, engelen gene, niets/ dat hier hemelt, alles brandt lager”. Schitterende regels, door hun onweerstaanbare klank en ritme, maar ook door wat ze oproepen: de zomer, met alles wat daarbij hoort aan leven en verwachting, is voorbij, er is geen engel, geen hoop te zien, alles brandt nu op een zeer laag pitje, ik ook. Het beeld verzachtte helemaal niets, het stelde de vage maar hevige gevoelens eerder scherper en juist dat gaf troost, als je het zo wilt noemen. Verlichting. Omdat ik, zodra ik het las, wist dat dát was wat ik voelde.   ‘De troost van de vorm’, daar had men het in de vroege jaren tachtig vaak over. Het is troostrijk dat er een vorm is gevonden, een tijdelijke ordening in wat een chaos is van indrukken en gevoelens, van de wereld zoals die is en jezelf daarin. Zulke kleine ordeningen zijn gedichten. Zo’n kleine ordening kan verlichten in alle betekenissen van het woord. Ook als er iets staat dat zo weinig troostrijk is als: „Men moet zich hier uitschrijven”. De laatste dagen van de zomer Trager de wespen, schaarser de dazen groenvliegen grijzer, engelen gene, niets dat hier hemelt, alles brandt lager dit zijn de laatste dagen, men schrijft de laatste stilstand van de zomer, de laatste vlammen van het jaar, van de jaren wat er geweest is is er steeds nog even en wat men helder ziet heeft zwarte randen men moet zich hier uitschrijven, de tuin in de tuin insluiten, het geopende boek het einde besparen, men moet zich verzwijgen verzwijg hoe de taal langs de lippen invalt hoe de grond het gedicht overstelpt, geen mond zal spreken wat hier overwintert – Gerrit Kouwenaar||https://www.nrc.nl//nieuws/2022/08/22/troost-is-verlichting-geen-verzachting-a4139466
2022-08-22||Opinie | Turks||Met mijn kinderen sta ik op het vliegveld van Izmir om terug te gaan naar Nederland. Mijn hoogblonde Hollandse zoon wordt steeds afstandelijker naarmate we de douane naderen. Als ik hem vraag of er iets aan de hand is, antwoordt hij liever niet met mij gezien te worden. Ik vraag me af wat ik heb gezegd of gedaan. „Ik heb een Turkse moeder dus formeel gezien heb ik de Turkse nationaliteit”, zegt hij. „Ik ben achttien jaar, gestopt met school en dan die nationaliteit – de perfecte kandidaat voor de Turkse dienstplicht.”   Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/22/turks-a4139464
2022-08-22||Kan een wet uit 1961 helpen tegen de stijgende inflatie?||‘Als je ziet dat olie- en gasproducenten recordwinsten maken terwijl consumenten recordprijzen betalen, moet er iets gebeuren”, zegt FNV-voorzitter en SP’er Tuur Elzinga. „En als dat niet vanzelf gaat, via vraag en aanbod, moet de overheid ingrijpen. De Prijzenwet is daarvoor speciaal ontworpen.”  De Prijzenwet geeft de minister van Economische Zaken in bijzondere gevallen de bevoegdheid tijdelijk maximumprijzen te bepalen voor producten en diensten – maar raakte in de jaren tachtig in onbruik.  Toch is het verschijnsel dat de overheid prijzen beheerst zo oud als het kapitalisme, vertelt emeritus hoogleraar economische geschiedenis Jan Luiten van Zanden. „Vanaf de late Middeleeuwen bepaalden overheden maximumprijzen voor brood en andere eerste levensbehoeften. Het idee was dat je niet onevenredig mocht profiteren van noodsituaties. En overheden waren bang voor opstanden en speculatie. Er moest een zekere rechtvaardigheid in de markteconomie worden gebracht.”  In 1939 trad de Prijsopdrijvings- en Hamsterwet in werking, waarmee  prijzen lange tijd – ook na de oorlog – werden bevroren. Soms gold een maximale prijs: in 1967 mocht een literfles melk 0,58 gulden kosten. Waar men in tijden van schaarste woekerprijzen tegen wilde gaan, ging het na  de jaren vijftig om het voorkomen van een loon-prijsspiraal. Hoogleraar Van Zanden: „Om de concurrentiepositie te versterken mochten de lonen alleen gecontroleerd stijgen. Prijsbeheersing moest ervoor zorgen dat de kosten van levensonderhoud intussen niet uit de hand liepen.”  Volgens hem werkte dat een tijd goed. „Maar toen de vrijemarkteconomie begon te floreren, probeerden bedrijven steeds meer de maximumprijzen te ontwijken. Ze bedachten een ander merk of een net iets ander product om er onderuit te komen. Er was geen draagvlak meer en de overheid gaf de prijzen geleidelijk aan vrij.” In 1961 kwam er een nieuwe Prijzenwet die eenzijdig ingrijpen alleen nog toestond bij ‘onverantwoorde prijsstijgingen’. Sinds 1982 moet zelfs sprake zijn van een ‘noodsituatie van de nationale economie’. Die situatie doet zich nu voor, zegt FNV-voorzitter Elzinga. „Om de noden van de bevolking te bestrijden moeten het wettelijk minimumloon en de overige lonen flink omhoog. De inkomstenbelasting moet omlaag, en de winst- en vermogensbelasting omhoog.” Daarnaast, zegt hij, kan de Prijzenwet „heel direct aan de bron” de inflatie tijdelijk beperken. „Je overbrugt dan de winter, en je zorgt dat de inflatiepijn deels neerslaat bij bedrijven die nu veel winst pakken. Wij zeggen niet: draai de energieprijs terug, want een hoge prijs is een aanmoediging om energiezuiniger te leven. Maar zet er een maximum op, dat gebeurt in het buitenland ook.”  Ook GroenLinks is  voor ingrijpen in de energieprijzen. De partij stelde dit kort na het begin van de oorlog in Oekraïne al voor. Kamerlid Tom van der Lee (GL): „Je zou heel gericht de tarieven voor kleinverbruikers moeten maximeren. Als energiebedrijven meer moeten betalen aan de producenten dan ze in rekening kunnen brengen, moet de overheid ze compenseren.”  Dat energiebedrijven de overheid om compensatie zullen vragen, is volgens Kamerlid Henri Bontenbal (CDA) een belangrijk nadeel van de Prijzenwet. Ook zou een vaste prijs juist slecht presterende energiebedrijven belonen. „Dus de inzet van de Prijzenwet is absoluut geen gratis optie voor de belastingbetaler of een snelle oplossing voor de problemen op de energiemarkt”, aldus Bontenbal.   Kamerlid Pieter Omtzigt is niet enthousiast om de Prijzenwet  in te zetten vanwege het risico dat energieverkopers omvallen en klanten met een  strop achterblijven. „De overheid zou ook kunnen kijken hoe je het Groningse aardgas dat  nog altijd uit de grond komt tegen een acceptabele prijs beschikbaar kunt stellen aan de huishoudens in Nederland.”   En wat vindt de minister van Economische Zaken, die bij de Prijzenwet het heft in handen heeft? Harald Hanemaaijer, woordvoerder van minister Micky Adriaansens (VVD): „Ik durf niet te zeggen of de Prijzenwet op tafel ligt. Als er inderdaad sprake zou zijn van een noodsituatie zoals de wet die beschrijft en er zou een prijsmaatregel komen, dan hoort iedereen het pas als er in de ministerraad een besluit over is genomen.” Dat is op zich niet zo gek ¬– bij een prijsstop moeten de prijzen niet van tevoren ook nog omhoogschieten. De woordvoerder beklemtoont dat er al koopkrachtbevorderende maatregelen zijn genomen, zoals verlaging van de energie-accijns, een energietoeslag voor minima en indexering van pensioenen. Ook wijst hij erop dat de Prijzenwet uit een heel andere tijd stamt – toen waren er nog niet zoveel verschillende producten, en ze werden veel meer dan nu binnen Nederland gemaakt en verkocht. FNV-voorman Elzinga snapt dat de overheid onmogelijk voor elk product een prijs kan bepalen, maar ziet naast energie toch ook een rol voor prijsbeheersing bij de dagelijkse boodschappen. „Onderzoek dan op zijn minst of je een standaard-mand van bijvoorbeeld twintig producten kunt maken met eten, drinken, schoonmaakmiddelen en persoonlijke hygiëne. Als je die prijzen bevriest, voorkom je dat een heleboel gezinnen straks de meest basale boodschappen niet meer kunnen betalen.”  Hoogleraar Van Zanden vindt prijsbegrenzing een sympathiek idee, maar ziet het niet gebeuren. „Welke producten kies je dan? Brood bijvoorbeeld – vroeger zo’n dertig procent van de uitgaven – vormt nu nog maar een heel klein percentage van de bestedingen, dat heeft  niet zoveel zin. En de  winkelbedrijven moeten het uitvoeren. Afdwingen is erg lastig. Als supermarkten overdreven winsten maken, kun je ook overwegen een extra winstbelasting in te voeren.” Maar ja, daar is de consument  op korte termijn niet mee geholpen. En alle prijzen in één klap bevriezen, dat is toch simpel en duidelijk? „Ik denk niet dat de overheid daar de capaciteit voor heeft”, zegt Van Zanden. „Maar bij benzine, gas en elektriciteit zou ingrijpen via de Prijzenwet heel effectief kunnen zijn. Dat is  overzichtelijk: een beperkt aantal producten, een transparante markt en weinig spelers. En de prijzen zijn nu schrikbarend hoog. Ik las dat mensen 4.000 euro per jaar aan energie moeten gaan betalen, dat overleeft de helft van de bevolking financieel niet.” De minister van Economische Zaken kan, met goedvinden van de ministerraad, maximumprijzen bepalen voor de levering of verhuur van producten en diensten.  Dat mag alleen als hij meent dat het nodig is vanwege een ‘zich plotseling voordoende noodsituatie van de nationale economie’ als gevolg van ‘schoksgewijze factoren’ die de inflatie versnellen. Zo’n maatregel geldt maximaal zes maanden, met mogelijke verlenging van maximaal zes maanden. De minister kan ontheffingen verlenen.  Een prijsmaatregel overtreden is strafbaar, bij opzet is zelfs sprake van een misdrijf. ||https://www.nrc.nl//nieuws/2022/08/21/een-maximumprijs-voor-een-pak-melk-a4139479
2022-08-22||Oekraïense vrijwilligers moeten bewijzen: niet de hoeveelheid soldaten geeft de doorslag, maar de kwaliteit|| Zonder gevechtservaring ging Volodymyr Tomasjov (26) de oorlog in. Op de dag van de Russische invasie in Oekraïne, 24 februari, meldde hij zich vrijwillig bij de teroborona, de ‘territoriale strijdkrachten’, een legeronderdeel voor burgers die zich  vrijwillig hebben gemeld.  Wanneer ben je klaar om te vechten, werd hem gevraagd. Wanneer het nodig is, antwoordde Tomasjov. Het is direct nodig, kreeg hij te horen. Kun je schieten, was de volgende vraag. Ja, dat kon hij. Zonder voorbereiding, maar met een pistool, vertrok Tomasjov om de zuidelijke steden Cherson en Mykolajiv te verdedigen tegen Rusland.  Bijna zes maanden later ligt hij op de grond in de schaduw van een boom en pauzeert hij tijdens een tactische training op een militair oefenterrein in Zuid-Oekraïne. Rond hem een allegaartje van studenten, kunstenaars, ondernemers, ict’ers. Variërend van begin 20 tot achter in de 50. De een slank, de ander met een buik. Een enkeling met een sigaret in de mond. Sommigen hebben alleen een groen shirt en groene broek aan, anderen lopen rond met heuptassen en elleboog- en kniebeschermers.  Allemaal leden van de teroborona. Nu zijn land  het afgelopen halfjaar stand heeft gehouden, is het tijd om te leren, zegt Tomasjov, die is uitgerust met een vlassig baardje, een vissershoed in camouflagekleuren en een kogelwerend vest van acht kilo, met voorop een embleem met de tekst ‘Oorlog is een hel’ in het Engels.  In twee weken krijgt zijn groep een basistraining in tactiek, schieten en medische zorg. Vandaag is het de eerste trainingsdag. „Wij – koks, ict’ers, obers, ondernemers – worden zo echte professionals. We moeten de Russen kunnen bevechten. Niet de hoeveelheid soldaten geeft de doorslag, maar de kwaliteit”, klinkt het stellig uit Tomasjovs mond. Hoe meer goedgetrainde vechters we hebben, hoe dichterbij onze overwinning komt, twitterde de Oekraïense minister Oleksii Reznikov van Defensie deze maand. Het front is 1.300 kilometer lang – een afstand van  Utrecht tot Boedapest. Oleksii Danilov, secretaris van de nationale veiligheids- en defensieraad van Oekraïne, schreef begin juli op Twitter dat ongeveer 1 miljoen Oekraïners gevechts- en militaire ervaring krijgen. „De Oekraïense kwaliteit zal zeker opwegen tegen de Russische kwantiteit.”  Enkele dagen later zei Reznikov tegen de Britse krant The Times dat Oekraïne een miljoen soldaten met westerse wapens nodig heeft om Rusland uit het zuiden te verdrijven. Sinds het begin van de oorlog mogen mannen tussen de 18 en 60 jaar niet het land uit, zodat ze kunnen worden opgeroepen. De hele zomer hint Kiev op een  tegenoffensief om de kustgebieden, waaronder de havenstad Cherson, te bevrijden. Dat is vooral een taak van het dienstplichtige leger. Maar ook de teroborona kan hiervoor worden ingezet. Terwijl in de aanloop naar 24 februari Rusland zijn invasiemacht opbouwde, riep Kiev dit legeronderdeel in het leven. De Oekraïense burgers die zich daar vrijwillig voor opgaven, zouden in eerste instantie dorpen en steden gaan verdedigen, zodat de soldaten aan het front konden vechten. Begin mei tekende  president Volodymyr Zelensky echter een wet die het mogelijk maakt  de vrijwilligers ook aan het front in te zetten. Wel op verzoek van de vrijwilliger zelf, benadrukt de legerwoordvoerder op het  oefenterrein.  Over het aantal leden van de teroborona, die hier een training krijgen en meevechten in het leger, doet ze geen uitspraak. Oekraïne wil Rusland niet wijzer maken dan het is. Zo op het oog gaat het om vier groepen van in totaal tachtig tot honderd man die op het oefenterrein rondlopen. Maar gelet op de schietgeluiden verderop moeten meer groepen een training volgen. Het zijn allemaal mannen.  Op het uitgestrekte oefenterrein  – een open veld met hier en daar struiken en een gebouw – trainen in de brandende zon verschillende groepen. Die van Tomasjov leert patrouilleren, een andere groep leert omgaan met antitankwapens, weer een andere groep krijgt schietles.  De locatie wordt geheimgehouden om te voorkomen dat die een doelwit wordt van de Russen. Houd het maar op Zuid-Oekraïne, zegt de legerwoordvoerder. In maart bestookte Rusland een oefenterrein in West-Oekraïne. Bij die raketaanval kwamen zeker 35 mensen om. „Je kont moet altijd zijn gedekt”, brult instructeur Oleksii (30). De zweetdruppels glijden van zijn gezicht. Hij geeft les aan de groep van Tomasjov,  die in plukjes van vier leert in formatie te lopen. De eerste drie kijken vooruit, de laatste houdt met zijn rug naar de andere drie de achterkant in de gaten. Met zijn voet houdt hij contact met de derde persoon.  Poeh, zegt Oleksii – kortgeschoren haar met op zijn kogelwerend vest twee Oekraïense vlaggetjes geplakt – van de inspanning, als het tijd is voor een pauze. Hij benadrukt het belang van goede communicatie tijdens een patrouille. „Je moet altijd praten om elkaar te begrijpen. Hoe te bewegen, hoe elkaar te helpen. Hoe sneller ze dit leren, hoe eerder ze kunnen meedraaien in het leger.” Tijdens de oefeningen is de voertaal niet Oekraïens, maar Russisch. Oleksii, die uit veiligheidsredenen niet met zijn achternaam in de krant wil, zegt vrij te zijn om die keuze te maken. „We gebruiken de taal die voor mensen prettig is. Als je Russisch wil praten, kan dat. De vijftigplussers zijn opgegroeid in de Sovjet-Unie met Russisch. Voor hen is het makkelijker om de training in het Russisch te krijgen.” De Oleksii tijdens de training is een andere dan tijdens de pauze. Dan klinkt hij  nors, nu is hij ontspannen, lacht hij en is hij tevreden. „De mannen zijn gemotiveerd. Ze weten waarvoor ze vechten”, zegt Oleksii. „Niemand wil onder Rusland leven. Ze willen in een vrij en democratisch land wonen. Ze vechten voor hun kinderen.”  De gedrevenheid van de vrijwilligers staat in schril contrast met de berichten uit Rusland, waar de innerlijke motivatie om te vechten in Oekraïne lang niet altijd aanwezig is. De vrijwilligers worden ook geestelijk voorbereid op de oorlog: straks staan ze voor het eerst op het slagveld. Niet de hoeveelheid soldaten geeft de doorslag, maar de kwaliteit Volodymyr Tomasjov vrijwilliger Op het oefenterrein is de situatie overzichtelijk. Maar op het slagveld vliegen legerhelikopters over, rijden tanks en liggen er gewonde en dode soldaten om je heen. „Niemand weet wat het met je doet als de Russen op je afkomen”, stelt de legerwoordvoerder vast.  Pas nu komen zulke trainingen voor de teroborona op gang, vertelt ze. Bij de oprichting was er geen organisatiestructuur om trainingen te geven. De twee weken durende training betekent niet dat de vrijwilligers daarna direct naar het front gaan. Daarvoor zijn meerdere trainingen nodig, zegt de legerwoordvoerder. Ze voegt eraan toe dat de teroborona voortdurend oefent. Ook met buitenlandse hulp. Op het oefenterrein hebben Britse instructeurs training gegeven.  Want naast wapens levert het Westen ook trainingen om de Oekraïners te leren vechten en hen te leren omgaan met westerse wapens. Vorige maand kwamen de eerste van  in totaal tienduizend Oekraïense soldaten aan in het Verenigd Koninkrijk om in vijf weken te worden opgeleid, in  onder andere tactiek, schietvaardigheid, medische zorg en oorlogsrecht. Onder hen zijn ook vrijwilligers met weinig tot geen militaire ervaring. Ze worden klaargestoomd om aan het front te vechten, schrijft het Britse ministerie van Defensie.  Dit weekend vertrokken negentig Nederlandse landmachtmilitairen om te helpen met de trainingen. In  The New York Times zei Oleksii Danilov, secretaris van de nationale veiligheids- en defensieraad van Oekraïne, deze zomer dat de trainingen niet ten koste gaan van de kracht aan de frontlinies. Op het militaire oefenterrein zoekt Gennadi (30) – groene muts, tatoeages op zijn rechterarm – gretig naar vier gaatjes in de schietschijf, waarop hij zojuist heeft geschoten. Over een afstand van honderd meter. Zijn ogen vliegen over het bord. Eén, twee, drie… vier, telt hij. Hij is niet tevreden. De gaatjes zitten te laag, onder het hart en de buik. Een tweede poging gaat hem beter af. Drie van zijn vier schoten hebben het ‘bovenlichaam’ geraakt. De instructeur complimenteert hem met het resultaat. Het doet Gennadi glimmen van trots op de schietbaan. „Je moet jezelf voortdurend willen verbeteren. Zo kunnen we winnen van Rusland.”||https://www.nrc.nl//nieuws/2022/08/21/allegaartje-van-oekraiense-vrijwilligers-wordt-klaargestoomd-voor-het-front-a4139513
2022-08-22||Was ‘Kremlin-ideoloog’ Aleksandr Doegin het doelwit van explosie bij Moskou?|| Wie was het doelwit van de vermeende bomaanslag, afgelopen zaterdagavond, waarbij de dochter van de Russische ultranationalistische filosoof en publicist Aleksandr Doegin (60) om het leven kwam? Was het  de 29-jarige Daria Doegina-Platonova zelf, de bestuurster van de Toyota Landcruiser en de enige inzittende? Of was wat vermoedelijk een bom was bedoeld voor haar vader, in de media vaak omschreven als   ‘fascistische Kremlin-ideoloog’? Zowel vader als dochter zijn fervent voorstander van de Russische inval in Oekraïne en hadden veel vijanden. Beiden stonden op de internationale sanctielijst. Doegina's dood zou zijn opgeëist door een tot nu toe onbekende Russische verzetsgroep, die zichzelf het Nationaal Republikeins Leger noemt.  Volgens bekenden van de familie zouden de twee samen vertrekken van de culturele bijeenkomst op een landgoed buiten Moskou, waar Doegin zaterdag een lezing gaf. Op het laatste moment zou hij  in een andere auto zijn gestapt. Dat, plus het feit dat Landcruiser van hem was, maakt het niet onwaarschijnlijk dat Doegin senior het  doelwit was van de aanslag.  Door de krachtige explosie werd de wagen uiteengereten, Doegina stierf ter plaatse. Videobeelden via Telegram tonen haar vader kort na de explosie, terwijl hij  ontredderd tussen de brokstukken van de auto loopt.  De dood van Doegina leidde tot een stroom van speculaties over dader en motief. Zowel Doegin als zijn dochter zijn bekende figuren in Kremlin-kringen. Daria Doegina was politiek commentator van de door haar vader geleide, sterk anti-westerse ‘Euraziatische beweging’, en schreef net als hij voor zijn nieuwssite Tsargrad. Daarnaast trad Doegina regelmatig op in pro-Russische media als Frankrijk-specialist.   Kremlin-aanhangers wezen dan ook direct naar Oekraïne. Buitenlandwoordvoerder Maria Zacharova dreigde met harde represailles indien zou blijken dat Kiev achter de aanslag zit. De Oekraïense regering ontkende zondag iedere betrokkenheid bij de aanslag. „Wij zijn geen criminele regering, zoals de Russische regering, en zeker geen terroristische regering”, zei Zelensky’s adviseur Michaïl Podoljak  zondag. Volgens hem zou de aanslag getuigen van een machtsstrijd binnen het Kremlin.  Hoewel Doegin door media vaak wordt omschreven als het ‘brein van Poetin’, is die status volgens deskundigen sterk overdreven. „Jarenlang heeft de Russische fascist Doegin gebouwd aan zijn imago als iemand die het Kremlin-beleid beïnvloedt. Hij heeft ten minste één persoon kunnen overtuigen – degene die zijn dochter heeft vermoord”, schreef de Oekraïense onderzoeker Anton Sjechovtsov,   kenner van Russische extreemrechtse kringen, op Twitter. De onafhankelijke Russische politiek analist Tatjana Stanovaja schreef zondag op haar Telegram-kanaal dat de gebeurtenis  hoe dan ook „ernstige politieke gevolgen” zal hebben in Rusland. Zij voorziet een radicalisering van het conservatieve kamp rond het Kremlin, dat wraak zal willen nemen voor Doegina’s dood. Daarnaast kan de moord ontevredenheid binnen diezelfde kringen  vergroten over het in hun ogen zwakke beleid van het Kremlin. „De moord op Doegina schept omstandigheden waarin politieke vraag ontstaat naar een meer geradicaliseerd politiek leiderschap dan dat van Poetin. Daar zal het Kremlin niet aan kunnen voldoen.”||https://www.nrc.nl//nieuws/2022/08/21/explosie-doodt-dochter-van-kremlin-ideoloog-aleksandr-doegin-a4139509
2022-08-22||Column | Ik heb niet gestuurd||Het was in de voorlaatste week van de vakantie, ik had gekookt.  Spaghetti met een saus van tomaten en rundergehakt.  Lucie van Roosmalen (7) schoof het bord met een vies gezicht van zich af. Ze was vegetariër. Ik ken gezinnen waarin de boel dan even wordt stilgelegd voor applaus en een gesprek, maar ik stipte toch maar even aan wat dit betekende.  ‘Dan is dit waarschijnlijk de laatste keer spaghetti met gehakt, jongens.’ ‘Meiden’, zei Lucie van Roosmalen  vinnig. We waren inderdaad met allemaal meiden. De vriendin had al een paar keer geëxperimenteerd met linzen in plaats van gehakt. ‘Voortaan altijd spaghetti met linzen’, zei ik. ‘Altijd.’ Leah van Roosmalen (5) keek naar haar bord en begon te huilen. ‘Mag ik dit nog wel op eten?’ ‘Ja’, zei ik, ‘maar het is wel de laatste keer.’ De vriendin, zelf vaker wel dan niet vegetarisch, nam het gesprek over. Ze vond het een goede beslissing en was er vooral trots op dat het uit het kind zelf kwam.   Ze had Lucie van Roosmalen en Leah van Roosmalen  die middag meegenomen naar ‘Knor’, een animatiefilm over een varkentje waar ik zelf nogal uitputtend reclame voor had gemaakt in een podcast,  en daar was ‘het’ gebeurd.  ‘Toen ze van Knor een worstje wilden maken, he Luus?’ Ja, knikte Luus. Tegen mij: ‘Ik heb niet gestuurd.’ De spontane beslissing was de uitkomst van een spontaan proces dat al langer duurde. Zo hadden we tijdens fietstochten in de vakantie regelmatig stilgestaan bij weilanden met schapen, koeien en paarden, waar ze dan tussen neus en lippen bij vertelde waarvan de shoarma die ik ’s avonds bij grillroom ‘Piramide’ op de Arnhemse Korenmarkt wilde gaan eten precies van was gemaakt. Een verhaal dat ook diepe indruk maakte was dat koeien hun kinderen direct na de geboorte moesten afstaan zodat ze meer melk geven.  De ochtend na de beslissing was ze nog steeds vegetarisch, maar ’s middags vroeg ze bij slagerij Tange, waar ze sinds kort ook brood verkopen, zelf om een stukje worst. Ik moest haar eraan herinneren dat ze vegetarisch was. ‘Nu niet meer’, zei ze. Ik ken gezinnen waar ze op zo’n moment de boel stilleggen voor een goed gesprek, maar ik liet het gaan. ’s Avonds schoof ze haar bord met een sojaburger met een vies gezicht van zich af.  ‘Ik ben niet vegetarisch.’ Er werd naar mij gekeken, maar de beslissing was wederom vanuit het kind zelf gekomen. Het was een raadsel, hoe kon een kind  van ons zo tegen de tijdgeest in beslissen? ‘Ik heb niet gestuurd!’, hoorde ik mezelf roepen, want als ik gelijk heb verhef ik graag mijn stem.||https://www.nrc.nl//nieuws/2022/08/21/ik-heb-niet-gestuurd-a4139492
2022-08-22||De Noord-Marokkaanse kust wordt bedolven door plastic afval: ‘Dit kan zo niet doorgaan’|| De heldere, blauwe lucht is weerspiegeld in de Middellandse Zee. Maar de schoonheid van de natuur langs de kust van Noord-Marokko wordt bedorven door het plastic afval dat overal rondslingert: flessen, zakjes,  koekwikkels. Op nog geen honderd meter van het water staan prullenbakken, maar die zijn haast leeg. „Ik snap mensen niet. Hier staan vier prullenbakken waarin je je afval ook nog eens kunt scheiden, maar mensen vervuilen liever de natuur. Wie kan mij uitleggen wat er in hun hoofd omgaat?”, klaagt Mohamed,  medewerker van een standje dat tafeltjes, stoelen en parasols verhuurt.  Het strand in Ras el Ma werd onlangs nog door de Chaabi-bank gerenoveerd. Zo kwamen er wc’s en douches met  toiletdames die de boel schoonhouden, voetpaden van het parkeerterrein naar het strand en om de paar meter een setje  prullenbakken. Toch lijken veel bezoekers zich niet te bekommeren om de natuur.  Een oudere dame, gekleed in een zwarte lange jurk met een bordeauxrode turban, gooit midden in de discussie over afval een afgekloven maïskolf  richting  het water, gevolgd door het papiertje waar ze haar mond mee heeft afgeveegd. „Mevrouw, waarom doet u dat?”, roept een voorbijganger die de maïskolf net kon ontwijken, geïrriteerd. De vrouw doet alsof ze hem niet hoort en wendt zich tot haar kleinkind  naast haar. „Dit is toch ongelofelijk. Zelfs wanneer je alles  voor ze regelt, gedragen ze zich als lehzjiej [tuig]”, bromt Mohamed, terwijl hij het afval opraapt en boos wegloopt.   De oude dame voelt zich niet aangesproken en zit vrolijk  op haar telefoon, nadat ze een kiekje heeft genomen van het kleinkind. „Er is toch iemand die het opruimt? Waarom werkt hij anders als schoonmaker?”, vraagt haar dochter verbaasd. De smalle, geasfalteerde weg  die de  dorpen Tiztoutine en Dar el Kebdani met elkaar verbindt, wordt omgeven door  uitgestrekte velden met duizenden donkergroene olijfbomen. Langs de weg staan emmers met cactusvruchten. Ze  worden verkocht door eigenaren die onder een boompje schuilen voor de felle zon.  Hoe dichter bij het dorp, hoe meer gigantische villa’s er opduiken. Zodra het welkomstbordje ‘Dar el Kebdani vous souhaite la bienvenue’ verschijnt, ook in het Tamazight en Arabisch, verpest een enorme berg afval het zicht.  De inwoners noemden de dumpplaats vroeger ‘het bos’, maar op een paar boompjes en verbrande stronken na is daar niets  van over. Wat je wel ziet, is een  stuk droog land, omringd door groene bergen,  een uitgedroogde rivier en een zee van plastic en ander huisvuil. Een oranje vuilniswagen – een geschenk uit Nederland aan het dorp – dumpt een nieuwe lading afval in het natuurgebied. Roofvogels vliegen boven het afval en een paar zwerfhonden snuffelen aan de rommel. Anderen zien een of twee vuilniszakken liggen en gooien hun eigen afval erbij. Voor je het weet heb je een nieuwe vuilnishoop Saad Abid oprichter van organisatie die stranden schoonmaakt „Dit is diep en diep triest”, zegt Jawad Tohami. Als klein jongetje liep hij altijd langs  ‘het bos’ met zijn vrienden. „Toen lag hier helemaal geen afval. Er waren bomen en er stroomde water”, vertelt hij, met zijn ene hand voor zijn neus om de intense stank te weren en met zijn andere hand wapperend in de lucht, om de zoemende  strontvliegjes weg te houden. De oranje vuilniswagen rijdt weg en laat een nieuwe lading troep achter. Een dakloze man duikt er gelijk in. „Het dorp is te groot geworden, dus is er logischerwijs ook meer afval. Maar dit kan zo niet doorgaan.”  De gemeente  Dar el Kebdani werkt al een tijdje aan een oplossing. Over een jaar moet er een sorteerpunt komen, waar afval in enorme containers wordt gescheiden. Plastic en ijzer worden gerecycled en verkocht, de rest wordt verbrand. Hiermee hoopt de gemeente het stinkende afval uit het zicht te houden, wat bij te verdienen aan de verkoop van het ijzer én bij te dragen aan de oplossing van de ecologische problemen in de wereld. Ras el Ma en Dar el Kebdani zijn geen uitzondering in Marokko. In het hele land ligt zwerfafval en overal laten mensen hun rotzooi slingeren. Zo ook aan de stranden van Casablanca. Saad Abid, oprichter van de organisatie Bahri, houdt samen met vrijwilligers regelmatig grote schoonmaakbeurten op de stranden. Met de actie clean&play probeert hij meer bewustzijn te creëren bij de Marokkanen, vooral bij de jongeren. „Wie één uurtje met ons de stranden schoonmaakt, krijgt een uur gratis toegang tot sportactiviteiten. Dit is aantrekkelijk, omdat veel mensen  geen financiële mogelijkheden hebben om te sporten.”   Maar vaak worden de schone stranden binnen de kortste keren weer vervuild, tot grote frustratie van Abid. „Het doet pijn in mijn hart. We hebben van alles geprobeerd. Zo hebben we de strandtentuitbaters vuilniszakken gegeven, zodat ze alle troep van klanten kunnen verzamelen. Dat gebeurt dan netjes, maar vervolgens laten ze die zakken achter op straat.” Volgens Abid ontstaat er dan een kettingreactie. „Anderen zien een of twee vuilniszakken liggen en gooien hun eigen afval erbij. Voor je het weet heb je een nieuwe vuilnishoop”.  Met alleen bewustzijn creëren ben je er niet, volgens Abid, „Ze moeten gewoon boetes gaan uitdelen. Zolang je mensen niet raakt waar het pijn doet, gaat er nooit wat veranderen.” De overheid probeert al jaren met  campagnes mensen te motiveren  hun afval op te ruimen. Zo is  elke zomer het onder Marokkanen bekende overheidsspotje te zien van Boundif, een animatie van een jongetje dat met zijn zusje  op een vies strand speelt. Samen met het gezin besluiten ze het strand op te ruimen. Al gauw volgen omstanders het goede voorbeeld en binnen de kortste keren is het strand schoon. „Stop met het ruïneren van onze natuur”, beveelt de voice-over. In 2016 lanceerde de overheid de wet ‘Zero mika’ [Nul plastic], een verbod op de verkoop en het gebruik van plastic tasjes. Op  markten en  winkels werden de plastic tasjes vervangen door tasjes van katoen. Volgens het Marokkaanse ministerie van Industrie werden  er jaarlijks zo’n 25 miljoen plastic tasjes  verbruikt. Volgens een rapport van milieuorganisatie Zero Zbel is er na de invoering van de wet echter  nauwelijks iets veranderd in het plasticverbruik.   ||https://www.nrc.nl//nieuws/2022/08/21/marokkaan-dumpt-zijn-afval-liefst-naast-de-prullenbak-a4139498
2022-08-22||Handballer Luc Steins verlengt contract bij topclub PSG: ‘Ik vind het leven in Parijs niet altijd makkelijk’||Als de beste handballer van de Franse competitie de Parijse brasserie Auteuil binnen komt lopen, is hij nog even aan het bellen met zijn vriendin. Ik kom er zo aan, gebaart hij verontschuldigend. Hij draagt een grijs T-shirt met een opdruk van ananasjes. Zijn haar is nat van de douche, zijn wangen rood van de fietstocht door de hitte. Hij is een paar minuten te laat voor de lunchafspraak. „Het spijt me echt, mijn afspraak bij de fysio liep uit”, zegt Luc Steins met een zangerig Limburgs accent als hij aanschuift. „Normaal ben ik altijd op tijd.” De 27-jarige Steins handbalt sinds november 2020 in Parijs bij Paris Saint-Germain, na achtereenvolgens voor de Limburg Lions en de Franse clubs Massy, Tremblay en Fenix Toulouse te hebben gespeeld. Hij kwam bij PSG op huurbasis binnen als vervanger van  de Franse sterspeler Nikola Karabatic en mocht na een succesvol eerste seizoen nog een jaar blijven, waarin hij op Karabatic’ positie als middenopbouwer bleef spelen.  Steins – met zijn lengte van 1,72 meter een van de kleinste tophandballers – staat bekend om zijn  snelheid en scherpe spelinzicht. Sinds zijn komst naar Parijs maakte hij 233 goals in 78 wedstrijden en werd hij twee keer  uitgeroepen tot beste speler van de Franse competitie. PSG – de club die al jaren de eerste divisie aanvoert – won sinds Steins’ komst ook tweemaal de Coupe de France. Na dit voorjaar kort overwogen te hebben naar de Poolse club Vive Kielce over te stappen, verlengde de Limburger in juni zijn contract bij PSG tot de zomer van 2026. Wat is het grootste verschil tussen PSG en de  clubs waar je eerder voor speelde? „De druk. Omdat dit het grote Parijs is” – Steins trekt zijn wenkbrauwen omhoog – „gaat men er altijd maar vanuit dat we alles zullen winnen. Voor veel media en clubs is het   bijvoorbeeld vanzelfsprekend dat we de competitie winnen. Terwijl we niet moeten  vergeten hoe een bijzondere prestatie dat is, zeker als we zoals vorig jaar alle wedstrijden van het seizoen winnen.” In Parijs moet het altijd meer? „Ja. Mensen vinden het bijvoorbeeld onbegrijpelijk dat wij de Champions League nog nooit gewonnen hebben. Die druk leg ik mezelf ook op, hoor. Ik kan ook denken: hoe vet zou het  zijn om erbij te zijn als PSG voor het eerst de Champions League wint. Zeker omdat het voor het eerst in het handbal én in het voetbal zou zijn. Maar die druk eist wel zijn  lichamelijke tol.” Moest je daarom net naar de fysiotherapeut? „Ja, ik heb last van mijn knie.” Hij wrijft  over zijn linkerbeen. „Dat is wel een teken dat het fysiek lastig is om dit niveau bij te houden. We spelen zeven of acht wedstrijden per maand, waarin ik bijna altijd de volle zestig minuten op het veld sta. En ook als ik voor het Nederlandse team speel, speel ik bijna altijd zestig minuten.” We spelen zeven, acht wedstrijden per maand. De coach haalt mij er pas uit als ik het echt niet meer red Wat zegt je fysio daarvan? „De fysio hier  zegt er niets over, want dan gaat hij tegen de trainer in. Maar mijn fysio in Nederland  zou zeggen: kun je je speeltijd niet eens delen? Dan zou ik ook fitter aansluiten bij  nationale wedstrijden en het zou mijn carrière langer kunnen maken. Het  zou ook jongere spelers  die nu de hele wedstrijd op de bank zitten, de kans geven  zich  te ontwikkelen.  „Maar dat gaat bij een club als PSG niet. De trainer [Spanjaard Raúl González, red.] is er alleen  om wedstrijden te winnen; daar wordt hij ook op afgerekend. Dus hij haalt mij er pas uit als ik het echt niet meer red. En dan haalt hij waarschijnlijk gewoon een andere speler die al op dit niveau speelt, in plaats van te investeren in een jong talent. Dat klinkt  cru, maar dat is hoe het bij een club als Parijs werkt. Het is gewoon business.” Je bent  binnengehaald als vervanger voor  Karabatic, misschien wel de beste handballer ooit. Vervolgens werd het team praktisch om jou heen gevormd. Hoe was dat voor je? „Nou ja, ik ben vooral gevraagd omdat ik een van de weinigen was die beschikbaar waren, hoor. En oké, die het  niveau aankon. Ik heb geprobeerd zo goed mogelijk aan te sluiten en dat is wel goed gegaan. Maar het is ook makkelijk als iedereen  lovend over je is. Als je kritiek krijgt en dan nóg kunt blijven staan, is dat veel knapper.” Je stelt je best nuchter en bescheiden op, terwijl PSG een glitter-en-glamour-imago heeft. Schuurt dat? Steins lacht en legt zijn vork op zijn bord pasta. „Dat klopt wel, ja. Ik merk dat bijvoorbeeld als we vip-kaarten krijgen voor een voetbalwedstrijd, dan moeten we ineens een hémd aan”, zegt hij met een afkeurende blik. „En soms krijgen we na de wedstrijd een glas champagne. Dat vind ik zo’n onzin: geef mij gewoon een glaasje water of een colaatje. Alleen als het per se moet, bijvoorbeeld als er een verplichte dresscode is, doe ik eraan mee.”  Luc Steins in Parijs.  Foto Valentina CAMU - Hans Lucas Op Instagram valt ook  op dat sommige van je teamgenoten foto’s plaatsen met dure auto’s en op chique vakantiebestemmingen, terwijl jij selfies van je ouders en foto’s van je wandelvakantie online zet.  „Daarin zijn we inderdaad heel verschillend. Ik ben helemaal niet materialistisch en ik lach me soms kapot om hoe sommige jongens naar de training komen. Dan hebben ze de nieuwste van de nieuwste kleding aan, van merken die ik niet eens ken. Als zij dat leuk vinden, is dat natuurlijk prima, maar ik denk soms wel: is dat nou nodig? Ik wil zelf niet dat iemand me beoordeelt op hoe ik eruit zie, of omdat ik nieuwe schoenen aan heb. Ik heb liever dat mensen me mogen omdat ik goed handbal of een leuk persoon ben.” Wordt van jou verwacht dat je eraan meedoet? „Soms wel. Zoals vorig jaar toen we een premie uitbetaald konden krijgen in geld of in een horloge. Toen koos het hele team voor een horloge van duizenden euro’s en eerst dacht ik: wat een onzin, ik heb toch een horloge”, zegt hij terwijl hij zijn sporthorloge van Garmin laat zien, dat hij in 2019 kreeg bij zijn afscheid van tweede divisie-club Tremblay. „Maar uiteindelijk heb ik het ook maar gedaan, omdat iedereen het deed.” Het contrast tussen Voerendaal waar je opgroeide en Parijs lijkt me  ook groot. Hoe ervaar je dat? Steins is even stil. „Ik vind leven in Parijs niet altijd makkelijk. Ik begin er nu   een weg in te vinden  door de drukte en de toeristen te ontwijken. Maar je kunt hier nooit rustig op je fiets naar de training zonder bijna van je sokken gereden te worden. En niemand  kijkt naar je op of om. In Limburg, maar ook in Toulouse, groet iedereen elkaar op straat en kom je steeds mensen tegen die je kent. Nou hier ben ik nog nóóit iemand tegengekomen”, zegt hij met grote ogen. „De drukte van Parijs was ook wel een reden om eerder dit jaar te overwegen naar Vive Kielce te gaan.” Waarom koos je ervoor om toch in Parijs te blijven? „Het was een mix van omstandigheden, maar vooral omdat het op privégebied niet goed ging. Mijn vriendin zit in een wat moeilijke fase van haar leven en bij mijn vader is lymfeklierkanker vastgesteld – de diagnose is erg slecht. Daarom wil ik dichtbij Limburg zijn zodat ik hem vaak kan bezoeken – soms rijden we  voor een halve dag  op en neer.  „Dat het  sportief gezien goed gaat, wil niet altijd zeggen dat alles rozengeur en maneschijn is. Mensen die vragen: ‘Hé, je gaat goed, hè?’,  lijken te vergeten hoe veel dingen op de achtergrond kunnen spelen. Dingen die   belangrijker zijn dan zo’n stom potje handbal.” Doet dat je  anders kijken naar je toekomst? „Kijk, ik vind handbal de mooiste sport van de wereld. Maar  als mijn carrière als speler afgelopen is, wil ik bijvoorbeeld niet ook nog als trainer aan de slag. Dan ben ik wel klaar met het verhuizen en in het buitenland wonen en wil ik gewoon bij mijn familie en vrienden in de buurt zijn. Wat dat betreft ben ik toch wel een gevoelig jongetje.”  Luc Steins (Voerendaal, 22 maart 1995) is een Nederlandse handballer, die als middenopbouwer speelt. Na twee landstitels met   Limburg Lions vertrok Steins  in 2016 naar de Franse tweedeklasser Massy. Via Tremblay en  Toulouse kwam hij in 2020 terecht bij topclub Paris St. Germain.  Steins speelde sinds 2013 77 interlands. Bij  het EK van 2022  werd hij verkozen in het All Star-team. ||https://www.nrc.nl//nieuws/2022/08/21/ik-vind-het-leven-in-parijs-niet-altijd-makkelijk-a4139500
2022-08-22||Spaanse sferen in de drie  Nederlandse ritten van de Vuelta||Het waren 410 kilometers, 184 renners, drie etappes, drie steden, drie  bergpunten, twee provincies, twee tussensprints, twee Nederlandse rodetruidragers en de enige stad ter wereld die  alle grote wielerrondes (Tour, Giro en Vuelta) heeft ontvangen. La Vuelta a España doorkruiste het afgelopen weekend Nederland en NRC reisde mee, van  de terrassen in Utrecht tot de heuvel die tegenwoordig de ‘Alto de Amerongen’ wordt genoemd, en de kasteelbrug in Breda.  De treinreizigers die Utrecht Centraal in de richting van het Jaarbeursplein verlaten, worden getrakteerd op een prachtig uitzicht. Van boven op de trappen is links, achter de rood-gele churroskraam, de eerste bocht van een wielerparcours nog net zichtbaar. In het midden staat een podium, bedoeld voor de huldiging straks. En vóór de tafeltjes op het terras van café Metro op rechts is er een finishboog met tijdwaarneming te zien. Alles is rood getint en de Spaanstalige muziek van Vamos a la Playa van Loona komt je tegemoet.  Er is geen twijfel mogelijk dat hier vrijdagavond de Ronde van Spanje van start gaat, met een ploegentijdrit rond Utrecht. Maar wie de andere kant van het treinstation uitloopt, kan argeloos een leuke avond hebben zonder ook maar een vleugje wielrennen mee te krijgen. In Hoog Catharijne, het winkelcentrum waar de renners donderdag nog doorheen fietsten als onderdeel van de ploegenpresentatie, gaat het winkelende publiek gewoon zijn gang,  ook als de race eenmaal is begonnen. Op  de Neude, een van de pleinen waar een groot scherm is neergezet, zijn veel tafeltjes vrij. Het aangrenzende terras van Café Le Journal is voller. In de Biltstraat lopen nietsvermoedende passanten vanuit het centrum zo tegen het parcours van de Vuelta aan. Niet iedereen is daar even blij mee. „Daar staat mijn huis”, roept een studente verontwaardigd van de andere kant van de straat, waarna ze door omstanders over de dranghekken wordt geholpen. Omdat het parcours zowel op het Jaarbeursplein begint als eindigt, is het alsof er twee gescheiden werelden zijn: eentje binnen het parcours en eentje daarbuiten. Voetgangersbruggetjes of tunnels ontbreken, en aangezien er geen beveiliging langs de kant staat, springen veel mensen over de hekken. Soms gaat dat bijna mis: een student die met zijn fiets probeert over te steken, wordt bijna aangereden door een motoragent die om de hoek komt. Dat hij daarna alleen zegt: „Niet zo handig, hè?”, tekent wel de sfeer. Want gezellig en druk is het zeker. Het publiek staat soms wel drie rijen dik langs de kant, zonder dat het ergens overvol wordt. De cafés worden aan het eind van de middag  bevolkt met vooral mannen met overhemden, rechtstreeks uit werk. Zo heeft de openingsetappe van de Ronde van Spanje veel weg van een openbare vrijdagmiddagborrel.  Als de wedstrijd op zijn einde loopt staan de trappen bij het station vol met publiek. Het ‘thuisteam’, met de Nederlanders Robert Gesink, Sam Oomen en Mike Teunissen in de gelederen, begint als favoriet aan de tijdrit en maakt die rol waar. In de laatste 500 meter rijdt, tot grote vreugde van de toeschouwers, Gesink naar voren en komt hij als eerste over de streep. Hij mag daarom even later op het podium onder luid gejuich de rode trui aantrekken, als eerste van het snelste team. Dat was zo van tevoren afgesproken, zegt Gesink (36) tijdens de persconferentie, en toch wordt hij er even emotioneel van. „Ik had nooit meer verwacht dat dit zou gebeuren op dit punt in mijn carrière, maar het laat zien hoeveel ik voor dit team heb betekend. Dit is de mooiste manier om te laten zien hoe dankbaar ze daarvoor zijn.” Hij had het zwaar tijdens de tijdrit, vertelt Gesink, maar „de energie van al die schreeuwende mensen hebben we gebruikt om zo hard te gaan als we konden”. In de ochtend is Berry van den Brink al in de weer. Aan de voet van de Amerongse berg maakt hij alles in zijn wielercafé De Proloog klaar voor een historische dag. „We hoefden er niets voor te doen. Dit feestje werd ons zomaar in de schoot geworpen”, zegt Van den Brink, die nu zes jaar de zaak runt. Normaal gesproken een punt waar recreatieve fietsers even bijkomen van een klim van de Amerongse Berg, of ze drinken er wat voordat ze de beklimming aangaan. Dat kan namelijk van twee kanten. Bij de wielerliefhebbers van Amerongen gaan de gedachten terug naar de Giro d’Italia van 2010 toen de Duitser Paul Voss er hier met de bergpunten vandoor ging. In de uren voordat de renners vanuit Rhenen naar Amerongen komen worden in De Proloog oude herinneringen bovengehaald, eigen prestaties tegen het licht gehouden en wordt gespeculeerd over de winnaar. Daarover zijn de meesten het eens met wielerliefhebber Joost Doelman: het liefste een Nederlander.  Doelman, in het dagelijks leven werkzaam bij een zorgverzekeraar, heeft in aanloop naar La Vuelta Holanda als oprichter van de Stichting GreenRace verschillende activiteiten georganiseerd om anderen te enthousiasmeren voor wielrennen. De stichting vindt het van belang dat de koers ‘groen’ is. „Na de etappe wordt Amerongen schoongeveegd”, stelt Doelman. „Dan ruimen we ook rommel op die er al lag. Zo wordt Amerongen nóg schoner dan het was.” Voordat de renners in Amerongen aankomen zal  Doelman zijn dorp „met pijn in het hart” verlaten, omdat hij een beter zicht op de koers had bij pannenkoekenhuis Bergzicht in Woudenberg. Vele andere inwoners blijven wel. Zoals houthandelaar Jan Hendrik Versluis, die uit solidariteit met de boeren langs het parcours Nederlandse vlaggen andersom heeft gehangen. Hij vindt de Vuelta mooi, maar staat ook achter de boeren. „Zonder boeren geen eten hè”, zegt de man die op zijn dertiende al dertig koeien melkte. „Maar we gaan de ronde niet verstoren.” Het feest van La Vuelta wordt  ook niet verstoord  door de honderden boeren verderop in Woudenberg vreedzaam protesteren tegen de stikstofplannen van de regering.  Van den Brink wil vooraf toch even laten weten dat de Amerongse Berg voor amateurs „een serieus klimmetje” is. Talloze malen is hij zelf naar hoog gefietst. De top ligt op  69,2 meter boven NAP,  het hoogste punt van de provincie Utrecht. Hij overbrugt in 2,2 kilometer 58 hoogtemeters met een gemiddeld stijgingspercentage van 2,7 procent. Een klim van de vierde categorie. De heuvel is het pronkstuk in een van de oudste bossen op de Utrechtse Heuvelrug. De Spanjaarden hebben hem tot de ‘Alto de Amerongen’ gedoopt. Hij komt in een rijtje met  ‘echte bergen’ als Alto del Purche, Puerto de Navacerrada en Collado Fancuaya. „Prachtig toch, dat onze berg nu in één adem met die toppen mag worden genoemd”, zegt  Doelman.  De gebeden worden verhoord. Julius van den Berg komt op zaterdagmiddag als eerste boven.  De 25-jarige Nederlander van EF Education-EasyPost mag zich voor even de bergkoning van de Ronde van Spanje noemen.  Van den Berg verdient, voor de Fransman Thibault Guernalec,  onder luid gejuich van het publiek de eerste twee punten voor het bergklassement. De witte trui met blauwe stippen is zijn trofee. De boswachter rijdt vroeg in de middag  met zijn groene wagen op een nog leeg vliegveld rond. Normaal gesproken is dit zijn terrein en dat van de veldleeuwerik. Het vogeltje broedt op het gigantische startbaan die in 1940 in opdracht van  de Duitsers is aangelegd en later is omgedoopt tot een  NAVO-basis. Hier huisde tot 1994 een Amerikaans squadron van gevechtsvliegtuigen:  Wolfhounds. Munitiedepots, shelters en  bunkers herinneren aan het verleden. Tot 2008 was dit geen plek voor pottenkijkers. Laat staan voor duizenden fietsers. Deze zaterdag zijn ze er wel. Voordat de massa zich verspreidt over het asfalt spant de boswachter nog een plastic lint langs de belangrijkste broedplekken. Langs de startbaan mijmeren oude streekbewoners over de vliegshows die ooit in Soesterberg plaatsvonden. Straaljagers scheerden veertig jaar geleden  over een  mensenzee. In 1981 crashte een F-15C Eagle er niet ver van het publiek. Daar hebben honderden fietsers van Tempo Soest nu geen boodschap aan. Ze nemen net als vele andere fietsclubjes bezit van de 3.077 meter lange baan met een hoogteverschil van 15 meter. „Prachtig om hier te fietsen”, zegt de 52-jarige Eric van de Ven, die via de app Strava een snelle tijd neer probeert te zetten voordat de profs aan komen denderden. „Die zal natuurlijk weer worden verbeterd. Het is maar de vraag of er ooit nog iemand aankomt.”   Een paar uur later is het al zover. Nadat eerst enkele tientallen auto’s van de groene karavaan lang het publiek zijn gereden, bouwt de spanning zich langzaam op. Sommige toeschouwers volgen de etappe op hun telefoon via de app van de NOS. Anderen zien door de bewegingen van de helikopter dat de renners in aantocht zijn. Vlak voordat ze het vliegveld opdraaien, gaat de Nederlander Wout Poels onderuit. Het peloton dendert echter voort. Op weg naar de eerste tussensprint van La Vuelta. In de verte worden knipperende koplampen zichtbaar. Al snel daarna komt een groot pak met renners snel dichterbij. In een flits gaat het voorbij. De Deen Mads Pedersen wint de sprint voor de groene trui en verdient twintig punten.    Nog geen half uur  later is het vliegveld weer helemaal leeggestroomd en komt de Ier Sam Bennett in Utrecht als eerste over de streep. Natuurgebied  Park Vliegbasis Soesterberg  is weer van de veldleeuwerik. Hij kijkt net op tijd opzij, anders had wethouder Daan Quaars viervoudig Tourwinnaar Chris Froome van zijn sokken gelopen. En dat terwijl hij zijn gasten net nog op het hart heeft gedrukt uit de buurt van de renners te blijven. Op het middenterrein van het Kasteel van Breda, waar de Koninklijke Militaire  Academie gevestigd is, wordt duidelijk dat de coronabubbel van de Vuelta niet heel strak is opgetuigd. De Spaanse organisatie heeft netjes een mondkap op, de Nederlanders niet, en lang niet alle renners dragen er eentje. „Ze zouden dit allemaal afzetten”, gebaart Quaars naar het plein. „Maar het gaat hier op zijn Spaans, dus er gebeurt van alles dat niet in het draaiboek staat.” Op zondagmorgen vroeg gaan al grote toeschouwersstromen vanuit het station door Stadspark Valkenberg richting de Grote Kerk van Breda. Ze lopen het Kasteelplein op waar het podium voor de ploegenpresentatie klaarstaat. Ernaast, op de brug over de slotgracht van het kasteel, wordt straks de derde etappe van de Vuelta weggeschoten.  De Brabantse stad is dan eindelijk het decor van de Ronde van Spanje, nadat pogingen om een etappe naar de stad te halen in 2015 waren gestrand – de Tour vond al plaats in Utrecht dat jaar, dus dat ging niet door. De gemeente heeft 950.000 euro neergelegd om zowel start- als finishplaats te zijn op deze zondag, en ze willen dat het iets bijzonders wordt. Daarom rijden de renners als onderdeel van het neutrale deel van de etappe dóór de Grote Kerk van Breda, en steken rodetruidrager Mike Teunissen en Julius van den Berg, die de bollentrui om de schouders heeft, een kaarsje aan. Er mag niemand bij zijn – ook de burgemeester, wethouder en Vueltadirectie niet. „We konden er een groot bobo-feest van maken, of het puur houden. We hebben gekozen voor het laatste in de hoop dat de renners zich dit, als ze straks in Madrid zijn, nog herinneren”, zegt Quaars. Naast de slotbrug leunt Jan Janssen, oud-winnaar van de Tour en de Vuelta, tegen een dranghek. „Ik ben blij dat het vanavond afgelopen is”, verzucht hij. Als sinds donderdagavond is Janssen in de weer met optredens. Maar het gaat allemaal niet meer vanzelf, zegt de 82-jarige Janssen. „Lopen, praten, wachten, staan.” Hij vindt het hartstikke leuk allemaal, en straks volgt er nog een praatje in het  Ginneken, maar dan … Janssen maakt een armgebaar van ‘basta’. De finish van de etappe kijkt hij straks thuis, met de voetjes omhoog op de bank. Om 13 uur  zit een man moederziel alleen op een bankje midden op het dorpsplein van St. Willebrord. Hij draagt een opengeritste gele trui en een zwart wielerpetje, en heeft een halveliterblik bier vast. Naast hem over de rugleuning hangt een verwassen gele trui met handtekeningen, onder meer van Wout van Aert en Peter Sagan. „Rini, wil jij er ook eentje zetten?”, mompelt hij nauwelijks verstaanbaar als oud-wielrenner Rini Wagtmans (75) langsloopt.  In dé wielergemeente van Nederland, zoals St. Willebrord bezoekers aan de dorpsranden met verkeersborden welkom heet, kun je een paar uur voor de doorkomst van de Vuelta een kanon afschieten.  Wagtmans, drievoudig etappewinnaar en drager van het geel in de Tour, heeft wel een verklaring voor de rust aan het begin van de middag. „Van dit dorp is zeventig procent bouwvakker, en die hebben nu allemaal vakantie.”   Toch heeft de gemeente Rucphen, waartoe het dorp behoort, hard gelobbyd om de Spaanse Ronde hier te laten passeren omdat de wielerhistorie in St. Willebrord letterlijk op straat ligt. Wielerclub Willebrord Wil Vooruit bracht vier Nederlandse geletruidragers voort – Wim van Est, Wout Wagtmans, Rini Wagtmans en Jacques Hanegraaf.  En in 1978 finishte hier een etappe van de Tour de France, waar Jan Raas het geel pakte – er ligt een plaquette in de berm van de Dorpsstraat ter herinnering.  Het was de bedoeling dat de streep van de tussensprint die hier is getrokken, op die finishlijn zou liggen, maar tot verdriet van Frank Backx is dat niet gelukt. Hij staat op enkele meters van de historische finishlijn op een afgezet terras, waar alle leden van de Industriële Kring Rucphen, een regionaal verbond van ondernemers, welkom zijn voor een borrel.  Waar de leden hadden gehoopt de renners hier met een laatste punch op topsnelheid voorbij te zien komen, moeten ze het nu doen met de eerste aanzet; de groene boog die de lijn van de tussensprint markeert ligt een paar honderd meter verderop. „Vanwege de veiligheid”, zegt Backx. „Er mag geen drempel in de laatste 500 meter voor de streep liggen.” En laat die er nou net een stukje terug in de dorpsstraat wel liggen.  Bij de ondernemersborrel loopt het na de opening direct vol, en ook langs de dranghekken in de Dorpsstraat melden zich steeds meer mensen.  De bewoners van zorgcentrum Heidestede, dat aan het parcours ligt, krijgen een plekje vooraan de dranghekken.  „Kijk, kijk”, wijst een volwassen man als de helikopter het dorp in beeld brengt en hij zijn eigen weggetjes herkent. Een ander brult „Jaaaaa!”, als de renners Rucphen binnenrijden. De motoren komen het eerst voorbij, dan de auto’s, de helikopter is inmiddels zichtbaar en dan vliegen de renners voorbij; eerst een kleine kopgroep die sprint voor de punten, dan het peloton in de achtervolging. Renners rijden rakelings langs de hekken. In een paar minuten is het voorbij. Het was niet zo druk als met de Tour in 1978, zegt Wagtmans. „Toen zaten de mensen tot in de goot van het dak.” Maar hij was positief verrast over de opkomst. Wagtmans noemt het „prachtig” dat de Vuelta is langsgekomen.  „Als de mensen hier langs de kant staan, vergeten ze voor even alles en staan ze samen te juichen. Zo’n sportevenement verbroedert.”||https://www.nrc.nl//nieuws/2022/08/21/spaanse-sferen-in-de-drie-nederlandse-ritten-van-de-vuelta-a4139495
2022-08-22||Nederlandse militair in Irak in borst geschoten tijdens wapenonderhoud||Een Nederlandse militair in Irak is zondagmiddag zwaargewond geraakt, toen hij tijdens wapenonderhoud in de borst werd geschoten. Dat heeft het ministerie van Defensie zondagavond bekendgemaakt. Wat er precies gebeurd is, is niet bekend.  De militair, onderdeel van de eenheid 11 Luchmobiele Brigade, is volgens het ministerie per luchttransport en in „kritieke toestand” naar een militair ziekenhuis in de Iraakse hoofdstad Bagdad vervoerd. De Koninklijke Marechaussee onderzoekt het incident en de familie van de militair is op de hoogte van het ongeluk.  Commandant der strijdkrachten Onno Eichelsheim laat op Twitter weten op de hoogte te zijn van de gewonde militair. „Mijn gedachten zijn bij hem, zijn familie en collega’s. Ik volg de situatie nauwlettend.” De 11 Luchtmobiele Brigade, die zo’n tweeduizend militairen telt, is een gevechtseenheid van de infanterie die relatief snel in te zetten is: binnen 7 tot 20 dagen wereldwijd. De brigade kan ingeschakeld worden om eigen grondgebied te verdedigen, of bijvoorbeeld voor rampenbestrijding of humanitaire hulp.  De gewonde militair is onderdeel van een eenheid van 120 militairen die het vliegveld in het Noord-Iraakse Erbil verdedigt. Nederland is daar onder meer verantwoordelijk voor de veiligheid van personeel. ||https://www.nrc.nl//nieuws/2022/08/21/nederlandse-militair-in-irak-in-borst-geschoten-tijdens-wapenonderhoud-a4139494
2022-08-22||Op Lowlands vol knaldrang zorgen de Nederlandse acts voor vroege hoogtepunten||„Het is vroeg, het is zondag en jullie staan met zijn allen hier. Dankjewel!”, zegt zangeres Froukje, zondag aan het begin van de middag, nog net iets heser dan normaal. „Als je nu naast iemand staat van wie je houdt, of op het festival verliefd bent geworden, dan is het tijd geworden om diegene vast te grijpen”, moedigt ze aan terwijl ze het nummer ‘17’ start.  Tot ver buiten de kathedraal-achtige Bravo-tent hebben zich mensen verzameld. Froukje, die tijdens de pandemie met ‘Ik wil dansen’ een stem gaf aan iedereen die wilde ontsnappen maar door lockdowns thuis zat, is het beste excuus om weer vroeg uit je tentje te komen na een ongetwijfeld lange dansnacht. Een dijk van een optreden zet Froukje neer op Lowlands, door coronabeperkingen de eerste editie van het festival in drie jaar tijd. Slim schakelt ze tussen stijlen en tempo’s, van zachte electropop tot stoere volle-bak-rock vanuit haar tenen met soms ook knetterende elektronische elementen. Halverwege komt ook zangeres S10 er met een veelkleurig festivallint bij. Hun hit ‘Zonder Gezicht’ eindigt in sonisch geweld met zuigende elektronische bassen. Dat het een mooi popvrouwenverbond is, blijkt nog eens in een gloednieuw duet: ‘Nooit Meer Spijt’. Het meerdaagse Lowlands-festival, jaarlijks op het evenemententerrein van Walibi in Biddinghuizen, gaf dit jaar ruim baan aan artiesten van eigen bodem. De Nederpop, -hiphop en -rock (Eefje de Visser, Frenna en Tramhaus) staat bol van sterke namen, met stuk voor stuk zeggingskracht. Gedeeld werd een groot gevoel voor nostalgie – dat kwam het hele festival terug. Zo klonken regelmatig covers op de podia, zong Eefje de Visser bijvoorbeeld de retro-hit van Kate Bush ‘Running Up that Hill’ en kwamen in het nachtelijke dance-programma opvallend veel rave, acid en trance-tracks terug. Er hing het weekend lang een gemoedelijke sfeer onder 60.000 bezoekers en de muziek stemde daarmee overeen: er was vooral veel vriendelijke danspop te horen. Al lag er ook weer een overvloedig breed muzikaal aanbod voor het grijpen: van ziedende riffs in emorock (Bring Me the Horizon) tot bedwelmende house (Caribou), met langgerekte synthesizer-arpeggio’s en een flitsende lichtshow die het psychedelische effect van de muziek versterkt. Het optreden van headliner Arctic Monkeys viel helaas erg tegen. De show had een taai, stroef begin, slechte geluidsmix en matig inspannende zang van Alex Turner. Het was wachten op de hits en het ouderwetse springwerk, maar dat duurde veel bezoekers te lang.  Zanger Alex Turner van Arctic Monkeys.  Foto Andreas Terlaak  De Haagse cultgroep Goldband is de ultieme feestact en zorgt voor onverwacht hoogtepunt.  Foto Andreas Terlaak Onverwachte hoogtepunten kwamen dus soms al vroeg op de dag. Dat dit geen editie werd van gedroomde headliners in de avond, lag misschien ook aan het feit dat veel Amerikaanse acts door corona-beperkingen nog altijd lastig te boeken zijn. Al was met de Belgische popgigant Stromae beslist een gewilde naam binnen. Wel ging dat uiteindelijk zondag ten koste van het optreden van het Noord Nederlands Orkest. Dat werd – pijnlijk, want zeer kort dag – plots afgezegd. Een logistiek probleem: de technisch hoogstaande show van Stromae had simpelweg te veel voorbereiding nodig. De massale opkomst voor de reünie van hiphop-duo The Opposites op het grootste podium van het festival, de majestueuze Alpha-tent, was van het publiek een scherpe inschatting geweest. Jong en oud ging ‘Thunder’-hard op een massief bulderende show van onbekommerde feestmuziek met smerige, van hardstyle geleende ritmes en met mee te brullen rapteksten en circle pits, een kolk van springende mensen.  Stromae, de artiestennaam van de Belgische Paul Van Haver, was de laatste headliner van Lowlands. Hij speelde zondagavond tussen 21.30 en 23.00 uur op het grootste podium. Foto Andreas Terlaak
 Het was niet de eerste keer dat artiesten of publiek uit waren op chaos en ‘naar de klote gaan’. Dat bewezen de gretige middelvingers bij de punkgekte van Joe & The Shitboys. Ludiek destructief ook: de Nederlandse punkband Hang Youth, met tientallen protestsongs van twee minuten. „Leg de Zuidas in de as”, brulde de zaal. Het logo van KLM kwam flikkerend in beeld voor het nummer over het bedrijf „dat zijn werknemers niet betaalt” en daarna kreeg de ene na de andere multinational ervan langs, omdat het kapitalisme nou eenmaal de moeder aller kwaad is, volgens de punkband. Online-lieveling, rapper Gotu Jim, zijn haar in hoge punky punten gestyled, „ging gek”, en riep zijn crowdsurfers op tot het „slopen” van de X-Ray-hangar. Lowlands 2022 tekende ook voor dit soort artiesten, een nieuwe generatie die tijdens de pandemie doorbrak, meestal via internet. Het piepjonge, net-uit-zijn-slaapkamer-talent Kamal was een nog wel heel pril voorbeeld. Bij het optreden van de  immens populaire, snel  en smooth rappende Jack Harlow, bekend van zijn hit met Lil Nas X (‘Industry Baby’) en Instagram-hit ‘First Class’, stonden tieners en twintigers samengeperst in de Bravo-tent. Harlow rapte pochend en vol zelfvertrouwen, soepel en verleidelijk over trapbeats. Elk nummer, net een minuut of twee, praatte hij vlotjes aan elkaar. Een artiest die in de afgelopen drie weken viral ging, met zijn live-set op online televisiekanaal Boilerroom, is Fred Again… Lange breaks met warme synthesizertonen bouwden bij hem op naar epische climaxen die de zaal deed ontvlammen in zijn emo-house-set. Intussen zagen we opnames van zijn telefoon: FaceTime-beelden van The Blessed Madonna met wie hij het nummer ‘We’ve Lost Dancing’ schreef, dat gaat over de vraag hoe we het gevoel van gemeenschap kunnen terugvinden op de dansvloer. Langzaam ontvlammende en epische climaxen werden ook gevoeld bij de show van het Nederlandse electronische duo Weval.  Afrobeats-topper Burna Boy vlamde zondag sterk op het hoofdpodium.  Foto Andreas Terlaak Lowlands streeft al jaren naar een diverser, multicultureler publiek. Maar het aandeel zwarte artiesten was deze editie niet echt groot. De popsoulstem van Michael Kiwanuka was een trekker. Afrobeats-topper Burna Boy vlamde zondag sterk op het hoofdpodium. De 22-jarige reggae-belofte Koffee kreeg het publiek mee in een heerlijke mellow vibe. Amapiano, hét trending genre in de clubs, een combinatie van Zuid-Afrikaanse house, gqom en afrobeats, kreeg de ruimte in de nieuwe Lowlands-club Current en in de India. Maar wat de Zuid-Afrikaanse tweeling Major League DJZ helemaal niet lukte, kreeg Philou Louzolo een dag later wel gedaan: mensen in vervoering brengen. In drie tracks liet de dj/producer zien hoe je een amapiano-track heel goed kan mixen met deephouse van Duitse bodem. Festivalsensatie Guillermo Schuurman zorgde met zijn bubbling-compilatie een opleving van de bil-schuddende sound.  Indruk maakte de Belgische groep Oscar and The Wolf. De gevoelige, wat getormenteerde zanger Max Colombie heeft bepaald geen makkelijke tijd achter de rug: somberte en angsten nekten hem. De show van in smacht ondergedompelde electropop met sensueel sluimerende beats, knisperende elektronica en slepende melodieën tekende een voorzichtige comeback.  Colombie – met zijn licht zeurende en stroperige, maar tamelijk verleidelijke stem – danste, met zijn vergrote band, zijn demonen wild van zich af. Ontroerend, hoe hij de overwinning op zichzelf nauwelijks leek te kunnen geloven. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/21/op-lowlands-vol-knaldrang-zorgen-de-nederlandse-acts-voor-vroege-hoogtepunten-a4139493
2022-08-22||Vrijwel alle dagbladen zijn in handen van twee concerns. Wat merkt de lezer daarvan?||Korrelige beelden tonen hoe de redactie van Het Parool de  hoofdredacteur toejuicht.  Hij klimt op tafel en kondigt aan dat hun Amsterdamse stadskrant losbreekt van uitgever PCM en dat – „en daar zijn we buitengewoon blij mee” – het Vlaamse bedrijf De Persgroep een meerderheidsbelang neemt. Camera’s flitsen, die van Frans Bromet draait. De op videoband opgenomen beelden van zijn documentaire over Het Parool zijn nog te vinden in een spelonk van YouTube.  Zo flets als de beelden uit 2003 zijn, zo helder staat de tafelscène Kamilla Leupen nog voor de geest. „Het was echt krantengeschiedenis”. Leupen, nu zelf hoofdredacteur, kon als jonge verslaggever niet bevroeden dat Vlaamse uitgevers niet zouden ophouden bij Het Parool. Vandaag de dag zijn 22 van de 26 Nederlandse dagbladen in handen van twee Vlaamse concerns: DPG Media, zoals De Persgroep nu heet, en Mediahuis (zie infographic). Ter vergelijking: in 1970 waren er nog 35 zelfstandige dagbladuitgevers. De laatste grote overname was die van  drie noordelijke kranten door Mediahuis. Intern werd al een tijd een grap gemaakt, vertelt Evert van Dijk, hoofdredacteur van Dagblad van het Noorden: „Hier voor de deur zitten twee Belgen op een bankje, welke zou als eerste aankloppen?” Die Belgen werden door sommigen met argusogen bekeken. „Er leefde een sentiment dat wij in het noorden als laatste uitgeverij zelfstandig moesten blijven.” Als een soort Gallisch dorpje. Maar waar de Galliërs er altijd weer bovenop komen dankzij hun toverdrank, waren de noordelijke journalisten murw gebeukt. „We leden al vier jaar verlies, er was reorganisatie op reorganisatie gestapeld.” Op de overname door Mediahuis volgde  nog één grote reorganisatie, net als destijds bij Het Parool. Maar de toekomst van kranten is nu geborgd, legt Van Dijk uit. Bij Mediahuis wordt bijvoorbeeld gezamenlijk papier ingekocht. Een kleine uitgeverij die dat zelf moet doen is duurder uit.  Dit soort besparing vormt in een notendop de logica achter de vele overnames. Met de fusiegolf zijn de lang gehoorde zorgen dat kranten spoedig zouden uitsterven verstomd. DPG en Mediahuis draaiden vorig jaar recordwinsten van respectievelijk 228 en 117 miljoen euro, waardoor de gewezen ‘dode bomen’ er nog altijd kringen bij krijgen. Maar nu leidt juist die grote groei van de twee concerns tot weerstand. Volgens persvrijheidsorganisaties vormt het ‘duopolie’ een bedreiging voor de democratie, vakbond NVJ klaagt over de positie van flexkrachten. Ook de manier waaróp kranten weer gezond zijn gemaakt, wordt bekritiseerd. Zo zouden ze  verschralen doordat ze steeds meer artikelen  uitwisselen.  Het beeld van verschralende kranten is voor Corine de Vries, hoofdredacteur van vijf regionale  kranten van Mediahuis in Noord-Holland en omgeving, als een steentje in haar schoen. Op de centrale  redactie in het gebouw van Mediahuis Nederland bladert ze door een verse editie van het Noordhollands Dagblad en wijst aan welke stukken zijn overgenomen uit andere Mediahuis-kranten. „Hier staat bijvoorbeeld uit NRC een goed stuk over airco’s.” Andere niet-regionale artikelen komen uit het Vlaamse De Standaard en vooral De Telegraaf, die een verdieping lager zit. De regionale verslaggeving, waaronder een dagelijks lokaal katern, wordt door eigen journalisten gedaan. De Vries is blij met de overgenomen kopij. „Als ik een buitenland-, binnenland- en economieredactie moet onderhouden, dan zou wat ons uniek maakt verwateren, namelijk de regionale en lokale verslaggeving.” Ook Leupen van Het Parool vindt dat haar krant door kopij over te nemen, vooral van AD en Trouw, sterker is geworden. „Daardoor kunnen wij onze kleine redactie grotendeels op Amsterdam zetten.” Niet iedereen bekijkt kopij-uitwisseling positief, zo bleek uit een brandbrief die de redactieraden van Trouw en de Volkskrant vorig jaar aan DPG stuurden over een plan om stukken uit hun kranten op nu.nl door te plaatsen. Kopijdeling was een doodlopende weg, aldus de raden, die de identiteit van die en andere kranten zou eroderen. Het plan ging uiteindelijk door. De hoofdredacteuren en de redactieraden weigerden commentaar voor dit artikel. Kopijdeling is één van de meest heikele kwesties in de discussie over het ‘duopolie’. Critici zien er het bewijs in dat het DPG en Mediahuis niet primair om journalistiek te doen zou zijn. Het tegenargument is dat het pluriformiteit juist in stand houdt. „Ik snap dat het van buitenaf heel raar oogt dat twee grote Belgische concerns vrijwel de hele Nederlandse krantenmarkt in handen hebben”, zegt De Vries. „Maar zonder Mediahuis was er geen IJmuider Courant of  Gooi- en Eemlander meer geweest.” Ook de regiokranten van DPG, die hun landelijke nieuwspagina’s overnemen van het Algemeen Dagblad, zouden anders niet overleven, zegt AD-hoofdredacteur Rennie Rijpma. „En dan zou de verschraling nog groter zijn.”  Nóg groter, inderdaad, want het aantal journalisten op regionale redacties daalde al van circa 1.500 in 2011 tot 1.062 in 2018, becijferde de NVJ eerder. En ze mogen dan titels in de benen houden: zowel DPG als Mediahuis stootten ook tientallen huis-aan-huisbladen  af.  Niettemin profiteren de vaak nauwelijks winstgevende regiokranten, evenals Het Parool (oplage: 62.000), van de schaalvoordelen van het DPG-Umfeld. Behalve van de kopij van andere titels kunnen zij bijvoorbeeld gebruik maken van één groot ICT-team. Philippe Remarque, directeur Journalistiek van DPG, wijst deze afdeling aan als hij rondleidt in het glinsterende Amsterdamse gebouw waar Het Parool ooit als eerste introk. Hier  wordt nu gewerkt aan een vernieuwde app, vertelt hij, waar verschillende kranten gebruik van zullen maken. De rondleiding gaat niet alleen langs krantenredacties, maar ook langs tijdschriften en ‘online services’ als technologiesite Tweakers. DPG en Mediahuis breiden steeds meer uit naar andere bedrijfstakken. DPG bezit sinds het opslokken van Sanoma in 2020 veel tijdschriften. Maar vooral de online services-tak groeit snel.  Is DPG nog wel een echt krantenbedrijf? Die vraag rees ook toen Trouw en de Volkskrant in februari een brandbrief aan DPG stelden dat hun uitgever bewees „geen oog voor het belang van goede journalistiek” heeft.  Wat was er aan de hand? DPG wilde haar kranten een uur eerder naar de drukker sturen omdat ze vaak te laat of niet bezorgd worden. Dit eerdere ‘zakken’ was volgens Trouw en de Volkskrant „onacceptabel en onuitvoerbaar” omdat de krant er minder actueel door zou worden. De redacties dreigden met vervolgstappen als DPG voet bij stuk zou houden. Uiteindelijk ging het plan in stilte door. Doordeweeks zakken de meeste   DPG-kranten sinds 1 augustus om kwart voor tien. Remarque vertelt dat de redacties werden overgehaald met onder andere extra budget voor online. Alsnog is AD-hoofdredacteur Rijpma niet blij. „Wij willen natuurlijk het liefst zo laat mogelijk zakken. Tegelijkertijd is het nog belangrijker dat de krant bezorgd wordt.” Het vervroegen van de zaktijden was nodig vanwege een bezorgerstekort, maar ook – „voor 30 procent”, volgens Remarque – door een eerdere besparingsmaatregel van DPG: het sluiten van een Belgische drukkerij. Daardoor moeten nu ook de Vlaamse DPG-kranten in Nederland worden gedrukt.  Het feit dat kranten zo met elkaar verbonden zijn qua kopij en distributie, maakt dat beslissingen over zaken als zaktijd in één keer moeten worden genomen. „Dat de bezorging en distributie van de krant zo groot en ongrijpbaar worden, is een nadeel van in zo’n groot concern zitten”, zegt Leupen. „Maar je kunt  jezelf als kleine krant toch niet drukken en distribueren.” Ook een oproep van DPG aan werknemers om te helpen bij de bezorging viel slecht bij verschillende hoofdredacties.  DPG verdedigt de daling van zaktijden onder meer met het argument dat de smartphone de nieuwsfunctie van de papieren krant heeft overgenomen. ‘Digitaal’ is de toekomst in krantenland. Papier en bezorging worden steeds duurder, waardoor de papieren krant gestaag minder rendabel wordt, al geven de uitgevers hier geen precieze cijfers over. Eerder dit jaar verdween al de middageditie van NRC en werd Het Parool een ochtendkrant, mede omdat het te duur werd om als enige DPG-krant nog ‘s middags uit te komen. De digitale dominantie van de duopolisten maakt het kleinere mediabedrijven lastig. Zoals de digitale kiosk Blendle, die onlangs een rechtszaak tegen DPG aanspande. DPG wilde zijn kranten en bladen niet meer aanbieden in Blendle, dat voor een tientje per maand toegang geeft tot artikelen uit vele verschillende media. Eerder hadden de Nederlandse Mediahuis-kranten zich al teruggetrokken. De rechter gaf Blendle ongelijk. „We vinden het heel jammer dat de rechter niet erkent dat de machtspositie van DPG tot oneerlijke concurrentie leidt”, zegt Blendle-baas Sharon de Mooij. Blendle was bij de oprichting in 2014 een frisse startup die logge uitgevers hielp hun product online te verpakken, maar nu heeft DPG die innovatiekracht zelf in huis. Het heeft nu  zijn eigen all you can read-app voor tijdschriften. Het is ongezond, stelt De Mooij, als enkel de grote concerns bepalen hoe journalistiek wordt ontsloten. Waar Blendle samenwerkte met uitgevers, hebben online media Follow The Money en De Correspondent meer succes door diezelfde uitgevers uit te dagen. Zij maken van de duopolie-situatie juist handig gebruik door zichzelf te positioneren als integerder en onafhankelijker dan de grote kranten, bijvoorbeeld door bewust advertentievrij te zijn. De hoofdredacteur van Follow The Money zei tegen tijdschrift OneWorld dat „DPG en Mediahuis gericht zijn op zo veel mogelijk geld verdienen”, wat „keihard [schuurt] met de essentie van journalistiek”. Ook de kranten die niet onder het duopolie vallen, zijn zich maar al te bewust van hun speciale positie. Sjirk Kuijper, de vorige hoofdredacteur van het christelijke Nederlands Dagblad, prees zijn krant op Twitter aan als „vrij van de Belgen”.  Kuijper werd onlangs opgevolgd door Nico de Fijter, die daarvoor twintig jaar bij Trouw werkte. „Ik ben echt van een gigantisch mediaconcern naar een klein mediabedrijf gegaan. Hier zitten alle afdelingen op één etage, de lijntjes zijn enorm kort.” Bij DPG zag hij het ‘zakelijke denken’ toenemen. „Ik vind die kwart miljard winst pijnlijk als je bedenkt hoe hard er op de redacties gewerkt wordt. Ik snap dat er financiële buffers moeten zijn, maar waarom die winst niet bescheidener houden, en meer inzetten op journalistieke diversiteit?” Doet het Nederlands Dagblad zelf trouwens niet mee aan diezelfde vermeende verschraling? De krant telt dagelijks flink wat stukken uit de Volkskrant, om zich meer op haar eigen speerpunten, zoals religie, te kunnen richten. Toch is dat anders, zegt De Fijter. „Bij DPG werd altijd vanuit efficiëntie geredeneerd. De druk op hoofdredacties om meer uit te wisselen werd steeds groter. Bij ons kwam het uit onszelf.” Volgens mediahistoricus Huub Wijfjes is het prima dat DPG en Mediahuis op efficiëntie gericht zijn als ze daarmee „ons pluriforme krantenlandschap overeind houden”. Hij wijst op het contrast met de eigenaren van vóór de duopolietijd. Kranten waren toen veelal in handen van (investerings)maatschappijen met namen die klinken als Griekse goden: Apax, Mecom, Egeria. „Die zogen de kranten leeg. Dat was de grootste ramp in de Nederlandse krantengeschiedenis.” Hoofdredacteuren stellen dat hun huidige eigenaren - Christian van Thillo en zijn familie (DPG) en de families die grotendeels eigenaren zijn van Mediahuis - een ‘krantenhart’ hebben. En ze wijzen op de redactiestatuten die garanderen dat kranten onafhankelijk kunnen opereren, zonder marsorders van de Vlaamse eigenaren zoals, in de woorden van De Vries, in „allerlei complottheorieën” wordt gesuggereerd.  Allemaal argumenten die op zich kloppen, maar die de kern missen, zegt senior adviseur Leon Willems van Free Press Unlimited. „Monopolievorming maakt kranten gezond, maar de sector als geheel kwetsbaarder.” Als één van de concerns in handen van een eigenaar met minder liefde voor journalistiek komt, is direct een groot deel van de journalistiek kwetsbaar, zegt hij. „Wanneer je meer uitgevers hebt, kan er een keer een omvallen zonder dat het hele landschap in een keer verarmt. Je bent nu afhankelijk van een individu met een hart. Wat als Christian van Thillo morgen onder de trein komt?” Of: als bijvoorbeeld Facebook DPG of Mediahuis probeert te kopen?  Tja, „wat als morgen de hemel valt” reageert Van Dijk. „Tja, er kan morgen ook een komeet op aarde storten”, zegt De Vries. Leupen erkent dat de omvang van DPG haar kleine Parool zowel beschermt als in een rampscenario „totaal kwetsbaar”  maakt.  „Daar heb ik geen grip op, en daar ben ik me zeer van bewust.” Rijpma (AD): „De ervaringen met eigenaars uit het verleden geven aan dat die waarschuwing (van Willems, red.) niet geheel onterecht is. Maar er is op dit moment niks dat me doet denken dat de Van Thillo’s van DPG af zouden willen.” Het lijkt er eerder op dat de mediamarkt nog verder zal samenklonteren, ook vanwege de economische crisis die in de lucht hangt. Zo werken Mediahuis en DPG al voorzichtig samen, bijvoorbeeld in een joint venture van hun autosites om marktleider AutoScout24 van de troon te stoten. Hoe sterker mediabedrijven worden, hoe beter ze een vuist kunnen maken tegen Google en Facebook, zegt mediahistoricus Wijfjes. Die big tech-bedrijven namen een groot deel van de advertentiemarkt over. Persvrijheidsman Willems werpt tegen dat het goed is als uitgevers op punten samenwerken tegen big tech, maar dat de macht van Facebook en consorten vooral door de politiek moet worden ingeperkt, bijvoorbeeld met belastingen. Hierdoor kan ruimte ontstaan voor nieuw media-ondernemerschap – en daarmee meer pluriformiteit.  Een megafusie tot DPG-Mediahuis zien de meeste hoofdredacteuren niet zitten. Evert van Dijk (Dagblad van het Noorden) staat er anders in. Het échte probleem is volgens hem dat jongeren nauwelijks voor nieuws betalen. Als meer samenwerking daar verbetering in brengt „juich ik dat toe”. De tijden van zelfstandigheid zijn tóch al voorbij, benadrukt hij. „Ik had het fijn gevonden als we zelfstandig waren gebleven, maar we maakten miljoenen verlies. Al die mensen die krokodillentranen huilen, vraag ik: hoe hadden we het dán moeten oplossen?” NRC voelt zich senang bij Mediahuis, zegt hoofdredacteur René Moerland. Dat het een groot en internationaal bedrijf is vindt hij niet bezwaarlijk. „Het is juist goed als een echt krantenbedrijf zich op die manier ontwikkelt.”     Mediahuis is decentraler georganiseerd dan DPG, waardoor NRC Media als dochtermaatschappij relatief wendbaar is. Het kan bijvoorbeeld volop investeren in het grote nieuwe speerpunt: podcasts. „De ideale verhouding is dat je schaal hebt waar nodig, zoals bij de ontwikkeling van redactiesystemen, en dat je vrijheid hebt waar mogelijk.” Over kopijdeling, waarover intern scherpe discussies zijn gevoerd, zijn de afspraken relatief strikt: regiokranten en De Standaard mogen maximaal 300 NRC-artikelen per jaar overnemen. „Wij winnen daar niet per se iets mee. Maar we zien wel het belang van florerende regionale kranten. Daar dragen we graag aan bij.” Zelf neemt NRC slechts sporadisch iets over. Van uitwisseling met tegenpool De Telegraaf is en zal geen sprake zijn, zegt Moerland. Vroegere zaktijden staan ook bij NRC op de agenda, waar dat helpt om  bezorgproblmen te verlichten. Dat de krant  „veel te vaak” niet wordt bezorgd is  „een enorme bron van frustratie.” Correctie (9 september 2022): De tabel met de verdeling van de krantenmarkt vervangt de grafiek die eerder bij dit artikel stond. De grafiek suggereerde een exacte verdeling van de Nederlandse krantenmarkt die niet gemaakt kan worden omdat er geen omzet- of oplagecijfers beschikbaar zijn.||https://www.nrc.nl//nieuws/2022/08/21/vrijwel-alle-dagbladen-zijn-in-handen-van-twee-concerns-wat-merkt-de-lezer-daarvan-a4139477
2022-08-22||‘Oorlog in Oekraïne toont hoezeer de Europese orde is ingestort’||In september begint oud-diplomaat Shivshankar Menon met zijn nieuwe baan als gastdocent aan de particuliere Ashoka Universiteit in New Delhi. Over China’s buitenlands beleid, dat vinden zijn studenten interessant. „De huidige Chinese staat  zit anders in elkaar dan het standaardverhaal dat de meeste van mijn studenten bij politicologie leren. Een casestudy die voor ons van groot belang is.”  Het is niet moeilijk in te zien waarom de beslissingen die de Volksrepubliek over gebieden buiten haar landgrenzen neemt van belang zijn voor buurland India. Sinds de Russische inval in Oekraïne is er internationaal weer veel aandacht voor geopolitiek op het Europese continent, waarbij de herinnering aan de  Koude Oorlog opleeft.  Maar net  als destijds zijn er ook nu landen die  zich niet zomaar in een van beide kampen laten duwen, China en India voorop.    Het handelen van India roept in het Westen   vraagtekens en kritiek op. Dat land onthield zich binnen de Verenigde Naties meermaals van stemming bij resoluties die Rusland veroordeelden. Het kocht Russische olie met korting toen de EU en de Verenigde Staten sancties instelden. Amerikaanse druk haalde in deze dossiers niets uit. India’s keuzes vielen extra op, omdat het land  zich langzaam ontwikkelt tot  partner van de Amerikanen in hun rivaliteit met China. In de reactie op de Russische invasie nam het land  echter de houding aan die al decennia het eigen buitenlandbeleid bepaalt: die van niet-gebondenheid, of nonalignment. Menon, door en door bekend met dat Indiase basisprincipe, noemt het „een  instinctieve, eerste reactie”. „Als twee partijen het met elkaar aan de stok krijgen, wil je vooral dat ze het met elkaar bijleggen.”  Oud-diplomaat Shivshankar Menon (73) was tussen 2010 en 2014 nationaal veiligheidsadviseur van India onder premier Manmohan Singh en was daarvoor minister van Buitenlandse Zaken. Hij diende als Indiase Hoge Commissaris voor Pakistan en Sri Lanka, en was ambassadeur in China en Israël. Hij is momenteel gasthoogleraar internationale betrekkingen aan de Ashoka University in New Delhi.  Wat betekent het principe van niet-gebondenheid voor India?  „Niet-gebondenheid ontstond aan het begin van de Koude Oorlog. India was net onafhankelijk geworden [in 1947, red.] en volgde een impuls die volgens mij heel natuurlijk is. Stel, je bent net onafhankelijk, dan wil je niet dat iemand anders grote besluiten voor je of over je neemt. Het idee van twee machtsblokken met massavernietigingswapens die tegenover elkaar stonden, joeg veel Indiërs angst aan. Het land moest zich, na tweehonderd jaar kolonisatie, richten op zichzelf, vonden ze. India moest zich ontwikkelen zoals het zelf wilde. Het belangrijkste principe was daarom om besluitvorming in eigen hand te houden – dat vormt de basis van India’s beleid. „Dat betekent niet dat India geen mening heeft of neutraal is. Het betekent juist dat het land zijn positie bepaalt en handelt op basis van zijn eigenbelang. Wat dat  is, verandert per onderwerp, dus je moet openstaan voor de wereld om te begrijpen wat er speelt. Het is een beleidsprincipe: houd het bij je eigen beslissing. Je gaat niet zomaar telkens met hetzelfde blok mee.” Nog even terug naar februari, toen zulk beleid werd uitgevoerd. Toen de Russische invasie was ingezet, waren sommige landen verontwaardigd dat India, als grootste democratie ter wereld, zich er niet tegen uitsprak. „Nou, dat komt grotendeels omdat we hier de oorlog in Oekraïne niet uitleggen als een strijd tussen democratie en autocratie. Het is geen ideologisch conflict, maar een vrij simpele oorlog om de eigen belangen. Wij leggen dat uit in termen van politiek realisme.” Als India geen kant kiest, is dat toch een morele keuze?  „India zegt niet dat het geen kant kiest, het staat voor een vreedzame oplossing. Een militaire invasie is natuurlijk niet het juiste middel. Maar wat hebben het uitschelden van de tegenpartij en de strenge sancties ons gebracht? Het conflict is verlengd, wat alleen zal leiden tot verdere destabilisering. Ik zie een situatie waar we nog maar moeilijk uit komen.”  Naarmate de maanden verstreken, sprak India zich wel steviger uit dat de territoriale integriteit en soevereiniteit van Oekraïne gerespecteerd moeten worden, volgens Menon. In India gingen stemmen op dat premier Narendra Modi zich moest opwerpen als bemiddelaar tussen Rusland en Oekraïne – al werd die rol buiten India niet echt voor hem gezien. Modi belde meermaals met zowel Vladimir Poetin als Volodymyr Zelensky, maar Menon acht het moment voor een bemiddelaar pas rijp als een van de partijen zelf een stap naar de onderhandelingstafel zet.  „We kunnen er niet omheen dat iedereen met deze oorlog te maken heeft. Maar weet je, India is niet het enige land dat zich afzijdig hield. Eigenlijk hebben alleen de vaste Amerikaanse bondgenoten zich volmondig achter  sancties geschaard. De meeste Aziatische, Afrikaanse en zelfs veel Zuid-Amerikaanse landen zijn daar niet in meegegaan. Zij hebben de sancties niet ondertekend. In de praktijk volgen ze die wel, want ze willen niet te maken krijgen met de consequenties van het breken van sancties. Daarmee handelen zij dus op basis van hun eigenbelang.” Niet-gebondenheid kwam meer landen uit, bedoelt u?  „Ja, zeker. Hier zit ruimte voor eigen afwegingen. Vraag die landen of zij de militaire invasie goedkeuren, en ze zullen zeggen dat ze dat natuurlijk niet doen. Maar of ze de sancties echt steunen? Hm, nou nee, daarover willen ze ook niet stemmen. En als je vraagt, ‘Moeten we Rusland uit de Mensenrechtenraad verwijderen?’, dan denk ik dat alleen het Westen daarmee instemt. „Dat zijn moeilijke beslissingen, maar ze worden genomen door een eigen kosten-baten-analyse. Dat principe dient India nog steeds, en het beleid van niet-gebondenheid schept daar ruimte voor.” Het nut van autonome beslissingen maken, blijft dus. Maar de wereld nu ziet er heel anders uit, vergeleken met de tijd waarin India niet-gebondenheid voor het eerst in de praktijk bracht. „De wereldorde is nu heel anders, ja. Volgens mij zijn we niet teruggegaan naar een Koude Oorlog, naar een bipolaire wereld of zelfs naar een multipolaire wereld. Er is vandaag meer ruimte voor actie of voor middelgrote machten, voor andere landen, om te kiezen wat ze doen dan  er eerder was. We zien een reeks regionale evenwichten tussen machten. Het is best een verwarrende situatie. Neem  China: het is een mondiale economische macht, maar politiek en militair gezien vooral een regionale macht. Alleen de VS zijn nog dé supermacht – maar Washington heeft eigenlijk ook geen zin meer om  de machtsbalans te bewaken, zoals het eerder deed.   „Op dit moment moet de wereld zich politiek gezien opnieuw ordenen. Het is onduidelijk hoe die ontwikkeling zal eindigen. De wereld is op drift. Nou, als er zo weinig vastligt, is er meer ruimte om zelf, andere, beslissingen te nemen. Ik zou de term ‘strategische autonomie’ kunnen gebruiken, voor dat laveren tussen die onduidelijk gedefinieerde blokken.” Is de oorlog in Oekraïne een illustratie van die wereldorde op drift?  „Het maakt er deel van uit. Wat mij betreft toont de ontwikkeling van de oorlog hoezeer de Europese orde ineen is gestort. Lange tijd heerste in Europa een bepaalde orde: er lag een afgesproken aantal prioriteiten en regels én er was een soort ranglijst van welke landen wat deden, wie belangrijk was. Dat is nu onduidelijk. „Nu de oorlog al maanden voortduurt, is volgens mij een echt probleem ontstaan, wat er ook gebeurt. Het is mogelijk dat de NAVO zegeviert,  of juist Rusland. Maar ook dat het een langdurige uitputtingsslag wordt. Bij elk van deze scenario’s zal een partij ontevreden zijn. De instabiliteit blijft. „Zolang dat het geval is, zal Europa verstrikt blijven in de eigen veiligheidskwesties. De wereld heeft in deze tijd juist een goed georganiseerd Europa nodig. Veiligheid in de Indo-Pacific, cybersecurity, klimaatverandering, pandemieën: dat zijn allemaal urgente, belangrijke zaken. Maar niemand heeft daar nu oog voor. De Europese landen hebben nu geen oog voor deze onderwerpen, die ertoe doen voor onze toekomst. De Russische invasie heeft een lokaal conflict veranderd in iets dat nu voor de hele wereld een probleem is.”  Is de wereld te veel bezig met Oekraïne? „We moeten ons realiseren welke secundaire effecten de oorlog heeft. Kijk naar voedselprijzen, de mestcrisis, energie. Dat raakt iedereen, in landen die er bijvoorbeeld al economisch slecht voorstonden.  „Ik denk niet dat de oorlog in Oekraïne de orde van de wereldmachten zal beïnvloeden, of nieuwe regels of normen zal opleveren. Eerder is de oorlog een bevestiging van het feit dat bestaande normen door steeds meer landen zijn ondergraven. Het lastige is dat de schuivende wereldorde daar geen eind aan kan maken. En stel dat we er nog een wereldwijd probleem bij krijgen – een nieuwe pandemie, klimaatverandering – dan kan de internationale gemeenschap moeilijk reageren. Het internationale systeem is er niet in geslaagd de groeiende problemen echt aan te pakken. Het is voor de bestaande internationale instituties heel lastig om te opereren in de nieuwe, onduidelijke machtsbalans.” De VS richten zich steeds vaker op India, als belangrijk land in Azië. Welke plek denkt u dat India kan innemen bij de verschuiving van de machtsposities in de wereld? Moet het land zich  meer gaan profileren in de internationale politiek? „India is een interessant geval. Het is erg moeilijk om een ander land te vinden dat India’s interesses deelt, gezien de ligging, grootte, geschiedenis, toestand van het land. Onze eigen ontwikkeling is nog steeds de prioriteit, een binnenlandse aangelegenheid. De meeste zaken, ook internationaal engagement, zullen daarop worden beoordeeld. Bevordert een internationale actie de modernisering van India? Als dat zo is, stapt het land in. Anders niet. „Je kunt je toekomst niet zomaar overdragen aan een land waarvan de belangen niet met die van jou overeenkomen. Vanwege dat  eigenbelang ziet India misschien geen vaste bondgenoten, maar er is wel veel congruentie met andere landen. Er zijn veel partners om mee samen te werken op specifieke onderwerpen. In plaats van de grote multilaterale instituties, kun je momenteel beter samenwerken in issue-based verbanden.”  Zoals in het  in 2017 weer aangezwengelde Quad-verband, waarin  Australië, Japan, de VS en India samenwerken aan veiligheid in de  Indo-Pacific. Welke prioriteiten heeft het land voor de veiligheid in de toekomst? „Elk land wil natuurlijk dat het eigen grondgebied ongeschonden blijft. Handel en import zijn ook heel belangrijk voor de ontwikkeling van India. Daarmee is maritieme veiligheid, stabiliteit in de Indische Oceaan,  inderdaad cruciaal. „Er zijn andere externe factoren waar we niet omheen kunnen. India heeft energie nodig – dus energiezekerheid is een thema. En dan zijn er natuurlijk die mondiale zaken waarover we spraken. Maar dat zijn geen dingen die elk land voor zichzelf kan veranderen of beheersen, dus zo hebben we de rest van de wereld nodig. Ik kan alleen hopen dat het beter wordt, en dat, met een eenmaal gereguleerde machtsbalans, landen weer effectief kunnen samenwerken.”    In deze serie interviewt NRC deze zomer interessante betrokkenen over de vraag hoe de oorlog in Oekraïne zal eindigen en wat de gevolgen zullen zijn.  Meer afleveringen 
				Hoe eindigt de oorlog?
			||https://www.nrc.nl//nieuws/2022/08/21/oorlog-in-oekraine-toont-hoezeer-de-europese-orde-is-ingestort-a4139476
2022-08-22||Studenten waren er tien jaar geleden al van overtuigd: de Rosmalense flatmoord was een zelfmoord||Het strafdossier lag in een kluis en elke student kreeg een sleutel. De zeven studenten zaten in een kleine ruimte van de Vrije Universiteit in Amsterdam, soms van ’s ochtends vroeg tot laat op de avond. Als ze het dossier lazen, deden ze dat met zijn allen, opvallende passages werden hardop voorgelezen. Het ging over een vrouw in een flat in het Noord-Brabantse Rosmalen, van wie de keel was doorgesneden. Haar vriend Rob B. was daarvoor veroordeeld. Maar hij hield vol onschuldig te zijn.  Het was 2012 en de studenten deden mee aan het  project Gerede Twijfel, goed voor zes studiepunten. Bij dat project  houden studenten een afgeronde strafzaak opnieuw tegen het licht, meestal omdat de veroordeelde volhoudt onterecht te zijn veroordeeld. Sinds 2003 zijn zo 46 zaken onderzocht. Het  staat onder leiding van rechtspsycholoog Peter van Koppen, inmiddels met emeritaat. Danaé Stad, toen 24, nu 34, en Karlijn Cox, toen 25, nu 35, kijken samen met Peter van Koppen op verzoek van NRC terug op de gebeurtenissen van tien jaar geleden. Ze herinneren zich nog steeds bijna alle details van de zaak. Hoe het groepje elk vrij uurtje benutte om zich te verdiepen in het optreden van de politie. En hoe ze eigenlijk vanaf het begin al vaststelden dat er over het bewijs discussie mogelijk was.  Jaren later bleek die analyse terecht: de Hoge Raad oordeelde in 2020 dat de zaak opnieuw moet, nadat nieuwe, voor Rob B. ontlastende, verklaringen en rapporten verschenen. Maandag buigt het gerechtshof Arnhem-Leeuwarden zich  over de zaak, die daarmee in het rijtje van de Puttense moordzaak, Lucia de B. en de Pettense campingmoord kan komen. „Ik studeerde criminologie en had hoge verwachtingen van de justitiële wereld”, zegt Karlijn Cox. „Maar ik heb in deze zaak echt keer op keer gedacht: hoe kan dit, wat is hier allemaal gebeurd?”  De zaak draait om de 37-jarige Regie van den Hoogen, die op 10 april 2000 overlijdt in haar flat in Rosmalen, vlak bij Den Bosch. Als de politie aankomt, blijkt dat Regie is overleden doordat haar hals is doorgesneden – een snee van 16 centimeter. Ze ligt in het halletje, een mes onder haar arm, overal zit bloed. Haar vriend Rob B. is degene die 112 heeft gebeld. Toen hij bij de flat aankwam, zat de deur nog op slot.     Vanwege een gebrek aan braaksporen zijn er maar twee mogelijkheden: of Regie heeft haar eigen keel doorgesneden, of haar vriend Rob heeft dat gedaan.  Vooral op basis van rapporten van twee onderzoekers, Selma Schieveld en Richard Eikelenboom, wordt Rob uiteindelijk veroordeeld voor het om het leven brengen van zijn vriendin. Het rapport van Schieveld voert tien bevindingen op die volgens haar wijzen op moord. Zo concludeert ze dat het onwaarschijnlijk is dat Regie zelfmoord heeft gepleegd, omdat de snee van links naar rechts zou zijn en Regie rechtshandig was: dat zou een onhandige stand van de arm vereisen. Bovendien stelt Schieveld dat uit wetenschappelijke literatuur zou blijken dat een horizontale wond, zoals bij Regie, ongebruikelijk is bij zelfverwonding. Het rapport van Richard Eikelenboom richt zich op de bloedspatten. Er zijn spatten gevonden op de broekspijp en schoenen van Rob. Dat past volgens de deskundige meer bij het scenario van een misdrijf dan bij zelfmoord. Rob B. wordt in 2007 in hoger beroep veroordeeld tot tbs met dwangverpleging. De tbs is inmiddels afgebouwd, maar hij verblijft nog steeds in een kliniek. Als de veroordeling van Rob B. definitief is, loopt zijn advocaat Pieter van der Kruijs in een café tegenover het Bossche gerechtshof rechtspsycholoog Van Koppen tegen het lijf. De hoogleraar heeft dan al veel aanzien in de wereld van de advocatuur door zijn werk aan de Vrije Universiteit. „Het zat Van der Kruijs hoog”, herinnert Van Koppen zich. „Hij zei: ‘Rob B. zit onschuldig vast.’” Als Van Koppen later het arrest van het hof, het requisitoir van het Openbaar Ministerie en het pleidooi van Van der Kruijs leest, denkt hij: hier kunnen mijn studenten iets mee. En dus buigen Danaé Stad, Karlijn Cox en nog vijf studenten zich maandenlang over de flatmoord. De studenten doen ook experimenten.  Ze fietsen de  route die Rob zou hebben gefietst, in het langzame tempo dat door zijn medicijngebruik reëel zou kunnen zijn. Ook gaan ze de straat op met een liniaal, om antwoord te krijgen op de vraag: zegt de vorm van de wond iets over of er sprake is van moord of zelfmoord? Danaé Stad: „In Castricum hebben we aan tientallen mensen gevraagd om met de liniaal voor te doen hoe ze hun keel zouden doorsnijden, of hoe ze de keel van iemand anders door zouden snijden. Iedereen deed het anders, er was geen conclusie aan te verbinden, iets wat Schieveld in haar rapport wel had gedaan.” Ook het onderzoek naar de bloedspatten van Eikelenboom wordt door de studenten onder de loep genomen. „We vonden het opvallend dat Rob B. nauwelijks bloed op zijn kleren had”, zegt Karlijn Cox, „terwijl dit in het scenario dat hij de dader zou zijn wel voor de hand zou liggen. Zeker omdat de hele hal onder het bloed zat.”  De studenten schetsen een alternatief scenario: dat Rob B. een aantal keer door de hal is gelopen, in het bloed is gestapt, en de spatten zo op zijn broek zijn gekomen. Of dat het hondje dat in de flat aanwezig was aan het bloed heeft gelikt, zoals ambulancepersoneel heeft gezien, en zo de bloedsporen mogelijk heeft overgebracht. Danaé Stad schrijft er samen met Peter van Koppen in 2015 het boek Het likkende hondje over. De conclusie: zelfmoord is een aannemelijker scenario. Advocaat Van der Kruijs dient daarop in 2016 een verzoekschrift in bij de procureur-generaal van de Hoge Raad om nieuw onderzoek te laten doen. Als onderbouwing is onder meer het onderzoek van de studenten bijgevoegd. Ook bevat het verzoekschrift een opvallende verklaring. Het is een verklaring van een huisarts die enkele weken voor de dood van Regie van de Hoogen dienst had. Zij had hem gevraagd iets uit haar hals te snijden, omdat daar iets zou zitten wat er niet thuishoorde. De huisarts beoordeelde dat toen als een waanidee, maar Van der Kruijs ziet het als een belangrijke aanwijzing dat ze zelf in haar hals is gaan snijden. De verklaring was bij raadsheren van het gerechtshof dat Rob B. veroordeelde niet bekend. Ook bevat het verzoekschrift aan de Hoge Raad een rapport van Frans Alkemade, een natuurkundige die sinds een jaar of vijftien de zogenoemde Bayesiaanse methodiek toepast op de bewijsvoering in strafzaken, een tak van de statistiek die waarschijnlijkheden berekent aan de hand van bewijzen. Alkemade trad als deskundige onder meer op in de zaak van de in 1998 vermoorde Nicky Verstappen. Alkemade kijkt vanuit een natuurwetenschappelijke bril naar strafzaken, omdat, zo zegt Alkemade, „strafzaken soms belangrijke denkfouten over statistiek en kansberekening bevatten”. Volgens Alkemade, die vanwege zijn positie als deskundige niet op de zaak zelf wil ingaan, verzuimen politie en justitie soms om de feiten correct en consequent vanuit meerdere scenario’s te bekijken. „Als een bepaald feit erg ongeloofwaardig lijkt onder het ene scenario, dan wordt te snel gedacht dat daarom het andere scenario wel gebeurd moet zijn.”  In de flatmoord, stelt Alkemade in zijn rapport, is bijvoorbeeld het zelfmoordscenario als onwaarschijnlijk beoordeeld, want: wie snijdt nou haar eigen keel door? Maar als je het overlijden van Regie statistisch beschouwt vanuit het alternatieve scenario van Rob als dader, en daarbij ook de forensische bewijskrachten zoals de bloedspatten correct interpreteert, blijkt het schuldscenario voor Rob veel onwaarschijnlijker dan het zelfmoordscenario.   In 2018 wordt door deskundigen van het Nederlands Forensisch Instituut nader onderzoek gedaan, op verzoek van de Adviescommissie afgesloten strafzaken (ACAS). Die onderzoekers vegen de eerdere onderzoeken van tafel. Het bloedsporenbeeld past meer bij een scenario van zelfmoord dan van een misdrijf, en de snijwond vertelt niks over of er sprake was van moord of zelfmoord. Als ook een hoogleraar forensische geneeskunde  tot de conclusie komt dat zelfmoord veel waarschijnlijker is dan doodslag, dient Diederik Aben, advocaat-generaal bij de Hoge Raad, een herzieningsverzoek in. Danaé Stad en Karlijn Cox zullen maandag in de rechtszaal zitten. De studenten van toen zijn trots, maar durven niet vooruit te lopen op de uitkomst. „Ik had vanaf het begin het gevoel dat hier iemand misschien onschuldig is veroordeeld”, zegt Danaé Stad. „Daarom hebben we zo hard gewerkt. Het is fijn om te zien dat het niet allemaal voor niks is geweest.”  Mede op basis van rapporten van Selma Eikelenboom-Schieveld en Richard Eikelenboom, die in Amerika samen het forensisch laboratorium Independent Forensic Services (IFS) runnen, is Rob B. veroordeeld in de zaak van de Rosmalense flatmoord. Zij schrijven nu in een reactie dat een dergelijk misdrijf kan plaatsvinden zonder noemenswaardige bloedsporen op de dader. Ze stellen de verwondingen in 2003 te hebben voorgelegd aan forensisch pathologen en onderzoekers in Engeland, en dat het forensisch medisch rapport in overleg met hen tot stand is gekomen.  Het bloedsporenonderzoek is voorgelegd aan docenten die  door de deskundige van het NFI zijn opgeleid, en de conclusie en het onderzoek zouden ondersteunen. Volgens de onderzoekers is het gegeven dat het NFI eerdere onderzoeken van tafel veegt „een patroon dat al jarenlang aan de gang is. Als IFS iets stelt, gaat het NFI daar over het algemeen recht tegen in. We hechten meer waarde aan de interpretaties en beoordelingen van onafhankelijke deskundigen dan aan mensen die gelieerd zijn aan het justitiële apparaat.”||https://www.nrc.nl//nieuws/2022/08/21/studenten-waren-er-tien-jaar-geleden-al-van-overtuigd-de-rosmalense-flatmoord-was-een-zelfmoord-a4139475
2022-08-22||Wat is het olympisch perspectief voor Femke Bol?||Parel in de kroon van het ‘Project 400’, dat kan er maar één zijn. Eveline Saalberg, Lieke Klaver, Lisanne de Witte hadden de Nederlandse ploeg zaterdagavond in een prima uitgangspositie gebracht voor een medaille in de finale van de 4x400 meter estafette bij de EK atletiek in München. Maar voor winst was iets extra's nodig. Femke Bol. De 22-jarige atlete bleef tot de laatste meter technisch perfect lopen. Nederland won in een nationaal record van 3.20,87, vóór Polen, vorig jaar tweede op  de Spelen. De estafettewinst, een bekroning voor het ‘Project 400’ dat de Atletiekunie drieënhalf jaar geleden inzette, betekende de derde gouden EK-medaille voor Bol. Eerder won ze de 400 meter en 400 meter horden  Een Nederlandse atlete die drie keer goud wint bij een EK, dan is de vergelijking met Fanny Blankers-Koen nooit ver weg. Zij won op de  EK van 1950 in Brussel gouden plakken op de 100 en 200 meter plus de 80 meter horden. Na haar was er drie keer EK-goud voor de Poolse Irena Szewinska (1966), de DDR-sprintsters Petra Kandarr (1969) en Katrin Krabbe (1990), de Fransman Christophe Lemaitre (2010) en de Britse Dina Asher-Smith (2018). Een gouden combinatie van 400  en 400 horden was er bij internationale kampioenschappen voor Harry Hillman (Olympische Spelen 1904) en Debbie Flintoff-King (Gemenebestspelen 1986). Of Bol de Blankers-Koen van de 21ste eeuw gaat worden, luidde  in de aanloop naar het EK al een vraag. Zelf hield ze de boot wijselijk af. Drie keer EK-goud in een na-olympisch jaar is nog geen vier keer olympisch goud, zoals Blankers-Koen in Londen 1948. In München paste het programma Bol perfect. Geen series, zoals op de Spelen, maar ‘alleen’ vier dagen achter elkaar halve finales en finales. In de estafette kon ze vervolgens de series overslaan om nog één keer ongenadig te pieken in de finale. Waar gaat ze op inzetten op weg naar Parijs 2024? Op de 400 meter boekt Bol veel progressie. Met de 49,44 van München zou ze een paar weken geleden bij de WK als tweede zijn geëindigd, en op de Spelen vorig jaar als derde. Maar kan ze in de buurt komen van de 48,36 waarmee Shaunea Miller-Uibo won in Tokio? En op de 400 horden, haar favoriete onderdeel, zag Bol bij de WK opnieuw dat Sydney McLaughlin een klasse apart was. Haar Europese succes is geen garantie voor olympisch goud, weet Bol zelf ook. Maar mooi was het wel.||https://www.nrc.nl//nieuws/2022/08/21/wat-is-het-olympisch-perspectief-voor-femke-bol-a4139473
2022-08-22||Drie dagen Lowlands in beeld: uitbundige optredens, stortregen en groepsyoga||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/21/drie-dagen-lowlands-in-beeld-uitbundige-optredens-stortregen-en-groepsyoga-a4139451
2022-08-22||Wordt moeder te veel in de watten gelegd?||Het gaat dus niet goed met moeder. Ze krijgt steeds meer last, van alles eigenlijk. Onlangs overleed er een nabij familielid en daar kon ze niet bij zijn. Op vakantie naar Turkije is dit jaar ook niet gelukt. Alles doet pijn. Vooral haar rug. Ze komt liever haar bed niet uit. „Pas als ik ’s ochtends bij haar kom.” Vlak voor het sluiten van de zitting  vraagt de rechter: „En, hoe gaat het nu met uw moeder?” Dat is het moment waarop de dochter mag vertellen wat er echt aan de hand is. En de juristen zwijgen. Ze sluit af met: „Het is mijn moeder, ik doe het graag. Het is mijn werk geworden.” De zaak waarvoor ze die ochtend om kwart voor tien in Utrecht moest zijn, eindigt om vijf over tien  in een schikking. De vertegenwoordiger van het college van burgemeester en wethouders van Amsterdam zegt verontschuldigend: „Normaal probeer ik dit voor de zitting te doen, maar dat liep hier anders”.  De Centrale Raad van Beroep, de hoogste bestuursrechter in sociale verzekeringskwesties, is vandaag  met vijf man sterk uitgerukt, van wie één online via Teams wegens „ernstige verkoudheidsklachten”. Maar de raad heeft niet meer te doen dan een enkele vraag stellen. Het is de enige zaak op de rol die ochtend. De zaak erna, van half elf, is daags voor de zitting ingetrokken.  Vlak voor de zitting ontdekt de ambtenaar dat zijn procesdossier niet op orde is Aan de orde is een hoger beroep van een inwoner van Amsterdam tegen een beslissing van het gemeentebestuur om over 2019-2020 niet de aangevraagde 10 uur ‘ambulante thuiszorg volgens niet-professioneel tarief’ toe te kennen aan de dochter, maar in totaal 6¾ uur, waarvan slechts 2¾ uur voor de dochter. De overige 4 uur moet worden besteed aan professionele zorg en niet aan mantelzorg.  Moeder had destijds last van paniekaanvallen en angststoornissen, zo leest de voorzitter in het dossier. En de gemeente vond dat dochter haar moeder te veel in de watten legde. Althans „te weinig stimuleert tot zelfredzaamheid”. Of, zoals de vertegenwoordiger van de gemeente het op de zitting bondig uitdrukt „U neemt te veel over.” Maar vlak voor de zitting ontdekt de ambtenaar dat zijn procesdossier niet op orde is – en de beslissing van drie jaar geleden achterhaald is. Over de jaren na 2020 nam de gemeente namelijk een nieuwe toekenningsbeslissing die heel wat royaler is, althans voor de dochter, zo maakte de advocaat van de dochter hem snel duidelijk, op de gang. Sinds 2020 mag zij 8 uur ‘informele’ ambulante thuiszorg declareren bij de gemeente. „Die beslissing was mij dus onbekend, wat niet hoort”, verontschuldigt de ambtenaar zich zodra de zitting wordt geopend. Hij begint meteen over een schikking.  Daarna ontspint zich een debat over individuele indicatiestellingen, de gewenste duur ervan en de omvang. De afkortingen van sociale zekerheidswetten en -instellingen buitelen in de zaal over elkaar heen. De WLZ (Wet langdurige zorg), het CIZ (Centrum Indicatiestelling Zorg), de WMO (Wet maatschappelijke ondersteuning), het IAB (Indicatieadviesbureau Amsterdam). Het gaat over de stress die gepaard gaat met „steeds opnieuw moeten aanvragen” en dan  „soms maar een half jaar toegekend krijgen” versus de gemeente die „wil vermijden dat mevrouw iedere keer weer bij de gemeente langskomt”. Hoe dan ook, dochter is sinds 2020 ook tevreden met 8 uur gesubsidieerde mantelzorg in plaats van 10. Binnenkort is er een afspraak waarbij de zorgvraag van moeder opnieuw zal worden beoordeeld. En de gemeente is alsnog bereid om over de omstreden periode hetzelfde aantal uren toe te kennen als nadien is verstrekt.  Afhankelijk van de nieuwe beslissing over de indicatiestelling voor moeder trekt dochter daarop, op voorstel van de rechter, het hoger beroep in. „Laat u ons tegen die tijd weten of het College nog wat moet doen?” vraagt de voorzitter. De zitting duurde krap vijftien minuten. „We hebben nu een gat tot één uur’, sluit de voorzitter af. Gemachtigde namens Amsterdam: mr. P.E. Stam Advocaat familie: mr. J. C. Smit Centrale raad: mr. J. Brand, mr. M.A.H. van Dalen-van Bekkum, mr. D.S. de Vries, mr. D.E.P.M. Bary (stafjurist), G. Telci (griffier) 
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/08/21/wordt-moeder-te-veel-in-de-watten-gelegd-a4139460
2022-08-22||Opnieuw protest in Albergen tegen komst asielzoekerscentrum: ‘Het kabinet neemt onze stem weg’||In het Overijsselse Albergen vindt zondag opnieuw een demonstratie plaats tegen de komst van een asielzoekerscentrum. Vanaf 14.00 uur begon een protesttocht vanaf de parkeerplaats van een café in Albergen, zo melden regionale media en persbureau ANP. De tocht eindigde bij hotel ’t Elshuys, waar binnenkort asielzoekers worden opgevangen, en zou zeker zo’n vier- tot vijfhonderd deelnemers tellen. Aan demonstranten zijn Nederlandse vlaggen uitgedeeld, die zij al lopend en bij wijze van protest omgekeerd vasthielden. Ook waren in handen van deelnemers en aan de kant van de weg borden te zien met teksten als „Zonder overleg neemt het kabinet onze stem weg” en „Vrij Nederland wordt dictatuur”. Organisator van het protest en inwoner van Albergen Hennie de Haan zei tegen persbureau ANP de demonstratie „ontroerend en hartverwarmend” te vinden.  Tegen de komst van het asielzoekerscentrum wordt al de hele week gedemonstreerd. Eerder deze week kondigde staatssecretaris Eric van der Burg (Asielzaken, VVD) aan dat hotel ’t Elshuys een asielzoekerscentrum wordt, met plek voor zeker driehonderd mensen. Inwoners van de plek stellen 300 asielzoekers op een plek van ruim 3.500 inwoners „te veel” te vinden. Bij de demonstratie van zondag waren volgens regionale media ook mensen uit andere plaatsen dan Albergen aanwezig.  Het kabinet ziet zich genoodzaakt Albergen te dwingen tot opvang vanwege de huidige crisis in het asielsysteem. Het aantal opvangplekken is te klein voor het aantal binnenkomende mensen. In het Oost-Groningse Ter Apel, waar asielzoekers zich bij aankomst in Nederland moeten melden, sliepen deze week meermaals honderden mensen buiten bij een gebrek aan bedden. Albergen is de eerste plek waar het kabinet overging tot dwang. Het koopcontract van het hotel zou al ondertekend zijn en naar verwachting vangt de locatie vanaf volgende maand asielzoekers op. ||https://www.nrc.nl//nieuws/2022/08/21/opnieuw-protest-in-albergen-tegen-komst-asielzoekerscentrum-a4139459
2022-08-22||Column | Protestetiquette||Een maand geleden werd bij de Tour de France geprotesteerd door klimaatactivisten. Dat protest werd niet live uitgezonden. Wie wilde zien wat het was dat de Tour tot een halt had gebracht, kreeg het antwoord niet zomaar opgediend, die moest een beetje doorgoogelen. Dan kwamen beelden tevoorschijn van activisten die zich aan het asfalt hadden vastgelijmd. Op hun T-shirts stond: ‘We hebben 989 dagen over.’ Vrijdag begon in Utrecht de Vuelta, de verwachte boerenprotesten werden donderdag al besproken op Radio 1. Burgemeester Sharon Dijkstra vertelde dat er overleg met de boeren was geweest, het parcours zou ongehinderd worden gelaten.  Zaterdag waren de renners nog niet vertrokken toen het AD al een foto van een protest plaatste. Er werd een boer geciteerd die zei dat er was afgesproken dat wanneer ze het parcours niet blokkeerden, ze zendtijd kregen. Bij het Vueltaverslag van Radio 1 werd uitgelegd waarom de tuinders protesteerden en waarom de veeboeren verderop dat deden. Bij de livestream van de NOS werden dronebeelden van hooibaalacties getoond. Herman van der Zandt en Roxane Knetemann voorzagen de protesten van commentaar. Knetemann vond het een goede manier van aandacht vragen voor je zaak. De renners moesten toen nog 160 km.  Zijn de boeren nou zo slim of zijn klimaatactivisten zo dom, dacht ik. Kennelijk kun je, als je wilt protesteren tijdens sportevenementen, gewoon overleggen met de organisatie. Dan krijg je, zolang je niet blokkeert, zendtijd, paginaruimte en wordt je protest zelfs in het sportcommentaar meegenomen.  Even na een uur berichtte de NOS dat boeren bij Gameren de weg toch eventjes geblokkeerd hadden. Ook in dit bericht werd uitgelegd wat de boeren wilden. Hun protestborden werden in beeld gebracht. De organisatie en de politie waren intussen met de boeren in gesprek op zoek naar een oplossing.  Thuis lagen de klimaatactivisten gillend voor de tv op hun kleedjes, gevlochten van bij protesten opgedane bekeuringen. In ieder geval weten ze nu wat de protestetiquette bij sportevenementen voorschrijft: gewoon overleggen met de organisatie en de lokale burgemeester. Hen iets voorstellen als: ‘We doen een groot protest langs de route, waarbij we ludieke spandoeken tonen en ons vastlijmen aan dingen, maar niet aan het parcours.’ Als je het zo aanpakt, word je niet genegeerd door de sportverslaggeving, maar wordt je boodschap over het hele medialandschap verspreid met foto’s, analyses en dronebeelden. Tijdens het wachten op de koers, krijg je een microfoon onder je snufferd. Kun je mooi uitleggen voor wat het in godsnaam is dat we nog 989 dagen hadden. Het kan natuurlijk ook zijn dat er geen protestetiquette bestaat, maar de sport net voor de Vuelta 2022 besloot de protesten rond haar evenementen niet langer te negeren. Dat de boerenprotesten de eerste waren die breed uitgemeten werden, was puur toeval. Klimaatprotesten in de sport zouden vanaf nu dan ook niet meer genegeerd worden. Als het verschil in behandeling tussen boeren- en klimaatprotesten toch blijft bestaan, is dat omdat Sport –  voor de finale tussen Klimaat en Veehouderij – haar club allang gekozen heeft.||https://www.nrc.nl//nieuws/2022/08/21/protestetiquette-a4139458
2022-08-22||Opinie | Kunsttentoonstelling Documenta geeft platte anti-westerse retoriek een podium||De internationale pers is naar huis en het rumoer van de antisemitisme-rel is enigszins verstomd. De directeur van de Documenta in Kassel (nog te bezoeken tot 25 september) heeft inmiddels ontslag genomen en de laatste resten van de gewraakte schildering, People’s Justice van het Indonesische collectief Taring Padi, zijn opgeruimd. Wat overblijft is  een lege Friedrichsplatz als de stille getuige van een onthoofd evenement.  Ko van Dun is vrijgevestigd docent kunst-en cultuurgeschiedenis.  Alle aandacht ging uit naar die antisemitische karikaturen. Terwijl er alle reden is om verder in te zoomen op het evenement. Twee dingen die daarbij vooral in beeld komen: de Documenta biedt een prominent podium aan platte anti-westerse retoriek en –  belangrijker misschien nog – op ’s werelds grootste tentoonstelling van hedendaagse kunst wordt kunst expliciet buiten spel gezet.  Waar in alle commotie aan voorbijgegaan is, is dat de steen des aanstoots, People’s Justice, niet zomaar een werk was maar dé eyecatcher van deze Documenta, het uithangbord waarmee de tentoonstellingsmakers een krachtig en herkenbaar statement wilden afleveren. De gekozen vorm en inhoud worden ook duidelijk uit de andere werken die van Taring Padi in Kassel te zien zijn. Zoals uit de meer dan honderd doeken die in het Hallenbad worden getoond. Werken die, net als People’s Justice, met veel pathos de zegeningen van de klassenstrijd bezingen. „Hongerige kolen veranderen in hamers” en „De kunst van het ontmantelen van de tirannie” lezen we op de triomfboog boven de ingang. Wie niet beter weet waant zich in het Rusland en China van de twintigste eeuw: platte propaganda in dienst van een totalitaire ideologie.  Hoe kan het dat de Documenta, het evenement dat als geen ander bijdroeg aan de morele rehabilitatie van het naoorlogse Duitsland, nu een podium biedt aan werken die herinneringen oproepen aan de donkerste dagen van de vorige eeuw? Het antwoord is eenvoudig: dezelfde vrijheid die na een bloedige oorlog  werd herwonnen wordt nu aangemerkt als een van de hoofdoorzaken van  een wereldwijde crisis. De diepere oorzaak van deze crisis moeten we zoeken in onze, typisch westerse, fixatie op individualiteit en zelfverwerkelijking. De hoogste tijd dan ook voor een algehele herijking van het gevestigde waardensysteem.  Relevant onderwerp, zeker! Alleen: hoe vind je  een oplossing zonder de dwaalwegen te bewandelen die we al zo vaak gingen? De lessen die de geschiedenis leert zijn helder en duidelijk. Al vanaf haar ontstaan treft de moderne wereld de blaam kil, leeg en onpersoonlijk te zijn. Tekortkomingen echter die evengoed gelden als dé voorwaarden voor vrijheid en zelfverwerkelijking. Het is aan de kunst om hier een andere werkelijkheid tegenover te stellen, een ruimte waarin het vrije individu het bestaan in zijn volheid en nabijheid kan ervaren.  De herwonnen  vrijheid  wordt nu aangemerkt als een van de hoofdoorzaken van  een wereldwijde crisis Om deze rol te kunnen vervullen moet de kunst vrij zijn, vrij van de wetten van de natuur, vrij van ieder praktisch nut, vrij ook van de mores van de samenleving.  Telkens als kunst dienstbaar werd gemaakt aan politiek ging het fout. Tegelijk met het verlies van háár vrijheid ging ook die van het individu  verloren. Aan de tentoonstellingsmakers in Kassel zijn deze lessen duidelijk niet besteed. Noch de kritiek die klinkt, noch de oplossingen die worden aandragen zijn nieuw. Collectivisme als antwoord op de tekortkomingen van de vrije wereld? Eén blik op de geschiedenis en de schrik slaat je om het hart.  De romantische idealisering van het rurale leven, van het exotische en het verre? Ook dat is al een verhaal van eeuwen. Onder het opgewekte motto Make friends not art wordt kunst weggezet als een speeltje van de elite en als product van een corrupt systeem. Impliciet of expliciet, in beeld en in tekst, in alles klinkt door dat het kwaad in de wereld een naam heeft: ‘het Westen’. Een etiket waar naar believen andere aan worden toegevoegd: kapitalisme en neoliberalisme, uitbuiting en overheersing, hebzucht en decadentie, leegte en verlatenheid. Hoe het ook anders kan lezen we op de website van de tentoonstelling. Kijk naar Indonesië! Een cultuur waarin „Freundschaft, Solidarität und Gemeinschaft eine zentrale Bedeutung haben”. Over generaliserende platitudes gesproken.  Opmerkelijk is ook dat een groot deel van de pers hier kritiekloos in meegegaan is en in de stijl van een feel good-magazine de tentoonstelling aanprijst als ware het een niet te missen zomerfestival van alternatieve leef- en denkwijzen.  Tot slot een vraag die zich óók opdringt: wat zou er zijn gebeurd als men eerder had geweten van de ‘speciale militaire operatie’ van Rusland? Is het denkbaar dat Duitsland ook dan een prominent podium zou hebben geboden aan de goedkope, anti-westerse retoriek waarvan men zich in Kassel bedient? Of zou het intussen zijn opgevallen dat deze wel erg veel weg heeft van de geluiden die ook uit Moskou en Beijing klinken? ||https://www.nrc.nl//nieuws/2022/08/21/documenta-levert-platte-politiek-in-plaats-van-kunst-a4139457
2022-08-22||Opinie | Nee Kamerleden, je kunt niet de impact van de slavernij begrijpen door over een plantage te lopen||Nu de delegatie van Nederlandse parlementariërs terugkeert van een bezoek   aan Suriname en de Nederlandse Cariben is het goed een paar zaken onder ogen te zien. Zo is het toe te juichen dat gekozen volksvertegenwoordigers  meer kennis willen vergaren over het Nederlandse slavernijverleden, de gevolgen daarvan en hoe de Nederlandse overheid daar het best erkenning aan kan geven.  Het is altijd goed om ook  de ‘plaats delict’ in ogenschouw te nemen. Zeker als dat gebeurt vanuit het idee dat er wellicht – en terecht –  in de nabije toekomst formele excuses door de regering zullen worden uitgesproken. Liefst ook door de koning. Een degelijke voorbereiding en kennis zijn dan onontbeerlijk.  Alex van Stipriaan is em. hoogleraar Caribische geschiedenis aan de Erasmus Universiteit.  De doorwerking van de slavernij in het heden is  niet (alleen) te begrijpen door een Surinaamse plantage te gaan bezoeken, zoals een van de delegatieleden tegen NRC zei. Als over enige jaren in Amsterdam een Nationaal Slavernijmuseum staat, kunnen Kamerleden,  en  ook de overige burgers van Nederland, daar zien hoe slavernij doorwerkt. Daarvoor heb je ook de harde gegevens nodig van de statistici van de nationale bureaus van Nederland, de Caribische eilanden en Suriname, die tonen hoe uitsluiting en achterstelling er in de praktijk van nu uitziet. Bijvoorbeeld dat het gemiddeld besteedbaar inkomen van Surinaams- en Caribisch-Nederlandse huishoudens repectievelijk 21 procent en 29 procent lager ligt dan dat van Europese Nederlanders (CBS 2016). Waar de delegatieleden nu óók over moeten nadenken is wat er precies in 2023 herdacht gaat worden. In 2013 herdachten we al  150 jaar afschaffing van de slavernij. Volgend jaar lijkt dat onder precies dezelfde noemer opnieuw te gebeuren. Dit omdat, zoals  ook de Tweede Kamerdelegatie werd meegegeven, de voormalige slaafgemaakten nog tien jaar voor de voormalige slavenhouders moesten blijven doorwerken „om de financiële consequenties op te vangen”.  Inderdaad werd zo’n tienjarige periode ingesteld, maar alleen in Suriname, níét op de zes Caribische eilanden, waar toch ook een kwart van de slaafgemaakten leefde. Evenmin was dit bedoeld om eventuele verliezen op te vangen, want daarvoor hadden de slaveneigenaren bij de afschaffing al een compensatie gekregen van 300 gulden per vrijgemaakte in Suriname en 100 tot maximaal 200 gulden op de eilanden. De vrijgemaakten zelf kregen niets. Het ging dus niet direct om de financiën, maar om de angst van de koloniale overheid dat er plotseling chaos zou ontstaan. Én het ging hen erom zowel de vrijgemaakten als de voormalige slaveneigenaren te laten wennen aan de omgang met betaalde contractarbeid. Alleen mensen tussen de vijftien en zestig jaar waren verplicht een contract af te sluiten. Lijfstraffen mochten door de bazen niet meer worden uitgedeeld en vrijgemaakten mochten zelf kiezen bij wie ze een contract wilden afsluiten van maximaal een jaar. Daarna waren ze vrij  elders een contract aan te gaan. Een van de gevolgen was dat zij nu de gelegenheid te baat namen om eindelijk bij hun partner en kinderen te gaan wonen die zich vaak op een andere plantage bevonden.  Ook was dit dé mogelijkheid om van een gehate baas af te komen en bovendien werd de arbeid nu betaald. Gemiddeld anderhalve gulden per week. Daar moesten ze dan wel opeens allerlei zaken mee gaan betalen, soms tot aan gedwongen winkelnering toe. Maar formeel hadden de vrijgemaakten meer mogelijkheden dan voorheen om hun recht te halen  en bijvoorbeeld het verbod op leren lezen en schrijven was opgeheven.  In Suriname begonnen eind 1863 ruim 31.000 vrijgemaakten te werken op contractbasis (van wie bijna een vijfde in Paramaribo). Tien jaar later was de helft van deze contractarbeiders gestopt:  de vrouwen waren uit het systeem gestapt – vaak was er niet eens voldoende werk. Zij gingen thuis het voedsel  verbouwen. Ook zonder slavernij was  er nog steeds sprake van grove uitbuiting en racisme Natuurlijk was er  een groot verschil tussen theorie en praktijk, al was het maar omdat de meeste contractanten niet konden lezen wat ze met een kruisje ondertekenden. En natuurlijk was er nog steeds sprake van grove uitbuiting en racisme, maar slavernij was het niet meer: vrijgemaakten waren niet langer iemands bezit, contracten waren eindig en ze hadden  hun leven  meer in eigen hand. Een gevolg was  verminderde arbeidsproductiviteit. Vandaar dat plantage-eigenaren vanaf 1873  contractanten ronselden uit toenmalig Brits-India en Nederlands-Indië.  Op de Nederlands-Caribische eilanden (toen: Curaçao en Onderhorigheden)  was de situatie compleet anders. Zij die werkzaam waren in de havens, stedelijke beroepen of de zeevaart, waren in 1863 direct vrij. Dat gold ook voor de mensen die het zware werk in de zoutpannen deden. Degenen die op de plantage-achtige landbouwbedrijven hadden gewerkt, met name op Curaçao, kwamen echter in het zogenaamde paga tera systeem terecht. Dat betekende dat ze een overeenkomst aangingen waarbij ze in hun schamele plantagewoningen konden blijven zitten en een stukje grond voor eigen rekening mochten bebouwen. Maar van hun  oogst moesten ze wel een deel afstaan en daar bovenop moesten ze een aantal dagen per jaar onbetaald voor de grondeigenaar werken. Dat afhankelijkheidssysteem bestond niet slechts tien jaar, maar tot ver in de vorige  eeuw. Om nu te doen alsof de Surinaamse slavernijgeschiedenis hetzelfde zou zijn als die van de Caribische eilanden, wat té vaak gebeurt, is een miskenning van de Caribische eigenheid. Om te doen alsof de contracttijd van 1863-1873 hetzelfde was als slavernij is een miskenning van de geschiedenis van de Hindostaanse, Javaanse en andere contractarbeiders. Om te doen alsof de impact van de slavernij kan worden begrepen door over een plantage te lopen, is een miskenning van de hedendaagse doorwerking van dat verleden. Het zou goed zijn om in 2023 een veel inclusiever verhaal te herdenken. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/21/een-plantage-laat-niet-de-doorwerking-van-slavernij-zien-a4139456
2022-08-22||Singapore heft verbod op seks tussen mannen op||Seks tussen twee mannen is binnenkort niet meer verboden in Singapore. Dat heeft premier Lee Hsien Loong zondag op nationale televisie bekendgemaakt, zo melden internationale persbureaus. Het verbod, artikel 377A van het Singaporese wetboek van Strafrecht, verbiedt gross indecency tussen mannen, maar wordt over het algemeen gezien als een verbod op homoseks.  Lee zei dat „homo’s nu meer geaccepteerd zullen worden”, en dat het opheffen van de wet in lijn staat met de „huidige sociale bewegingen”. Hij zei overigens ook dat de regering de wetten rondom het huwelijk, dat alleen tussen een man en vrouw is toegestaan, gaat aanscherpen. Hiermee wordt het nog moeilijker om het homohuwelijk te legaliseren. Lee zei dat Singapore op die manier een „traditionele samenleving” blijft.  Het Singaporese Artikel 377A stamt af van een artikel dat de koloniale Britse regering in India in de negentiende eeuw gebruikte: Artikel 377. Ook in andere gebieden die de Britten domineerden gebruikten ze Indiase strafrechtelijke wetten. Verschillende voormalige Britse koloniën, zoals Kenia, Maleisië en Myanmar, hebben daardoor nog steeds een versie van Artikel 377. ||https://www.nrc.nl//nieuws/2022/08/21/singapore-heft-verbod-op-seks-tussen-mannen-op-a4139455
2022-08-22||Lorena Wiebes Europees kampioene wegwielrennen na fotofinish||Wielrenster Lorena Wiebes is Europees kampioene wielrennen op de weg. De 23-jarige Nederlandse was zondagmiddag in de massasprint in München net te snel voor de Italiaanse wereldkampioene Elisa Balsamo. Tegen de NOS zegt Wiebes blij te zijn met het resultaat. „We hebben echt laten zien dat we een team zijn.” Een paar honderd meter voor de eindstreep reden twee treinen van de Nederlandse en Italiaanse ploegen naast elkaar. Charlotte Kool bracht Wiebes in het wiel van Elisa Balsamo, zodat de Nederlandse met een goed getimede sprint voorbij de regerend wereldkampioen kon. Even leek het alsof Balsamo weer wist terug te komen, maar op de finishfoto bleek Wiebes met een halve wiellengte de winnaar. Nederland heeft nu de Europese titels op de weg bij zowel de mannen als de vrouwen. Eerder op deze EK pakte sprinter Fabio Jakobsen die titel ook.  Lorena Wiebes neemt haar gouden medaille in ontvangst. Foto Marius Becker/DPA via AP
||https://www.nrc.nl//nieuws/2022/08/21/lorena-wiebes-europees-kampioene-wegwielrennen-na-fotofinish-a4139453
2022-08-22||Tom Roth onderzoekt of je orang-oetans kunt leren tinderen||Zijn lange, oranjebruine vacht glanst in de zon. De zes andere orang-oetans in de Apenheul hebben allang de schaduw opgezocht, maar het felle licht lijkt Amos niet te deren. Vol overgave kauwt hij op een wortel. Zijn gezicht is getooid met twee imposante wangplaten: halfronde uitsteeksels aan weerszijden van de kop. „Een orang-oetanman in de kracht van zijn leven”, zegt gedragsbioloog Tom Roth vanaf het observatieplatform. „Bij oudere mannetjes zie je dat de wangplaten wat meer gaan hangen.” Maar Amos is halverwege de twintig, en in trek bij het andere geslacht. Twee van de orang-oetanjongen die hier rondlopen, zijn van hem. Tom Roth (1993) groeide op in Amsterdam, waar hij als kind al graag naar Artis ging. Tijdens een tussenjaar na de middelbare school ging hij in Indonesië met een bevriende primatoloog het veld in, en raakte zo gefascineerd door orang-oetans. Tijdens zijn biologiestudie liep hij diverse keren stage in de Apenheul, waar hij nu ook werkt voor zijn promotieonderzoek. Niet elk mannetje valt zo in de smaak, zegt Roth. „Het komt voor dat een orang-oetan naar een dierentuin wordt overgeplaatst vanwege een fokprogramma, en er vervolgens helemaal geen klik blijkt te zijn en er ook geen paring plaatsvindt. Terwijl er omwille van de genetische diversiteit wél nieuw nageslacht nodig is.” Juist bij orang-oetans verlopen fokprogramma’s soms behoorlijk traag. „Ze zijn nogal op zichzelf. Het zijn geen groepsdieren, zoals chimpansees. En bovendien zorgen de vrouwtjes nog zo’n zeven jaar voor hun jong. Zeven jaar waarin ze géén ander kind krijgen. Dus áls een vrouwtje dan paarbereid is, wil je wel graag dat er een match is met een potentiële partner.” Om die reden doet Roth, als promovendus bij Apenheul en de Universiteit Leiden, onderzoek naar ‘Tinder’ voor orang-oetans. Met behulp van diverse cognitieve tests probeert hij meer inzicht te krijgen in de partnerkeuze van orang-oetans – om zo hopelijk in de toekomst te kunnen voorspellen of tussen twee apen wel of geen vonk zal overslaan. Tinderende orang-oetans, wat moet ik me daarbij voorstellen? „Ik onderzoek of er een manier is waarop je de interesse van een orang-oetan in een potentiële partner kunt vaststellen, zónder dat ze elkaar in het echt al zien. Bij mensen weten we dat die interesse onder meer naar voren komt in de tijdsduur waarmee proefpersonen naar foto’s van anderen kijken. Hoe aantrekkelijker de persoon op de foto wordt bevonden, des te langer wordt er naar die foto gekeken. Als de fascinatie van een orang-oetan voor een soortgenoot op soortgelijke wijze is te meten, dan zou je dus verwachten dat hun blik vooral wordt getrokken door een partner die zij het knapste vinden. „Omdat swipen op een smartphone zoals bij mensen-Tinder niet zo eenvoudig is, hebben we alternatieve methoden ontwikkeld, met behulp van grote touchscreens en eyetracking. Bij die laatste methode kun je met infraroodcamera’s meten waardoor hun blik wordt getrokken. Door een foto van een man mét wangplaten of juist een man zonder wangplaten, bijvoorbeeld. Beide typen komen voor in de natuur, maar over het algemeen zijn de wangplaatmannen meer in trek bij vrouwelijke orangs.” Ook mannetjes kijken trouwens langer naar die foto’s, mogelijk om de concurrentie in ogenschouw te nemen Als je dat al weet, is dit onderzoek dan nog wel nodig? „Ja, want het zijn niet alléén de wangplaten die meetellen. Bij individuele voorkeuren gaat het ook om allerlei subtiele nuances waar we nu nog geen weet van hebben. Maar met eyetracking hebben we vastgesteld dat de blik van deelnemende apen inderdaad significant langer wordt getrokken door foto’s van wangplaatmannen. Ook mannetjes kijken trouwens langer naar die foto’s, mogelijk om de concurrentie in ogenschouw te nemen. Nu we weten dat die methode werkt, kunnen we vervolgens meer gedetailleerde testen doen. Bijvoorbeeld of ze ook een voorkeur hebben voor één specifiek mannetje met wangplaten. „Bij de touchscreenexperimenten waren we minder succesvol. Door te klikken op gekleurde stippen konden de apen kiezen wat voor foto ze te zien zouden krijgen. Het maakte ze niet uit welke foto er zou verschijnen, maar ze hadden wel een voorkeur voor rode stippen. En los daarvan is tijdens de experimenten, hier en in Ouwehands Dierenpark, weleens apparatuur gesneuveld door hun enthousiasme.” Roth haalt een computerscherm tevoorschijn, om ook mijn oogbewegingen te volgen. Steeds krijg ik, gedurende een paar seconden, foto’s van twee orang-oetan-mannen te zien – ook ik blijk vatbaar voor de looks van wangplaatmannen. Tussendoor verschijnt er een kort filmpje van een dierverzorger. „Daarmee zorg je dat de blik weer naar het midden van het scherm wordt getrokken.” Alle orang-oetans doen geheel vrijwillig mee aan de experimenten, zegt hij. „Twee keer per week hebben ze toegang tot het scherm in hun binnenverblijf. Ze kunnen zelf kiezen of ze meedoen aan het onderzoek of niet.”  Vóór het computerscherm is een plexiglasscherm bevestigd met daarin een speciale drinknippel, waar verdunde limonade uitkomt als beloning voor de deelnemende dieren. Roth: „Ook Amos doet mee. Die zuigt soms zo enthousiast aan de nippel dat het plexiglas beslaat.” Komen er ook foto’s van vrouwtjesapen voorbij? „In eerste instantie kijken we alleen naar de partnerkeuze van vrouwelijke orang-oetans, en laten we uitsluitend foto’s van mannetjes zien. Over het algemeen lijken de voorkeuren van de mannelijke apen iets minder geprononceerd. Zij kunnen natuurlijk ook makkelijker met meerdere vrouwtjes paren. Terwijl: als je als vrouw maar één jong in de zeven jaar baart, wil je wel direct goed kiezen.” We gaan ervan uit dat zorgzaamheid minder meespeelt, omdat orang-oetans niet echt een relatie vormen Hoe onderzoek je voorkeuren voor niet-zichtbare eigenschappen, zoals zorgzaamheid of geur? „We gaan ervan uit dat zorgzaamheid minder meespeelt, omdat orang-oetans niet echt een relatie vormen. Een orang-man zorgt sowieso niet voor de jongen. „Wat betreft geuronderzoek: dat is ontzettend gecompliceerd om goed en betrouwbaar uit te voeren, ook bij mensen. Dat laten we op dit moment buiten beschouwing. Wel doen we onderzoek naar geluiden: zogeheten long calls, die door mannen met volgroeide wangplaten worden gegeven. In een Duitse dierentuin hebben we gefilmd hoe een ovulerend vrouwtje ontzettend onder de indruk was van via een luidspreker afgespeelde long calls. Tienerapen bij wie de wangplaten in ontwikkeling zijn maken ook wel geluiden, maar die worden lang niet zo imposant bevonden. Zij klinken echt als pubers met de baard in de keel.” Sommige apensoorten herkennen elkaar aan hun achterste. Tonen jullie ook foto’s van orang-oetan-billen? „Van bijvoorbeeld chimpansees weten we inderdaad dat ze daaraan van alles kunnen aflezen, waaronder identiteit en aantrekkelijkheid – vruchtbare vrouwtjes hebben een meer gezwollen, donkerroze achterste. Maar bij orang-oetans vindt er nauwelijks zwelling in die regionen plaats, en bovendien hebben ze een behaarde bips. Er valt dus te weinig aan te zien.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/21/tom-roth-onderzoekt-of-je-orang-oetans-kunt-leren-tinderen-a4139452
2022-08-22||Albanië verdenkt twee Russen en Oekraïner van spionage bij wapenfabriek||Twee Russen en een Oekraïner zijn zaterdag gearresteerd op verdenking van spionage bij een militaire fabriek in Albanië. Dat maakte het ministerie van Defensie van het land zaterdagavond laat bekend. De drie verdachten werden overdag gezien bij de fabriek in Gramsh, 80 kilometer ten zuiden van hoofdstad Tirana, waar in het verleden wapens werden geproduceerd.  Een 24-jarige Russische man werd als eerste opgepakt nadat bewakers zagen dat hij foto’s aan het maken was van het terrein. Hij verzette zich bij zijn arrestatie en gebruikte daarbij volgens het ministerie een verlammende spray. Twee soldaten zijn daardoor gewond geraakt. Een Russische vrouw van 33 en een Oekraïense man van 25 zijn kort daarna opgepakt op het terrein, nadat de politie hun auto blokkeerde.  De Gramsh-fabriek is in 1962 geopend om kalasjnikovs te produceren, maar is volgens defensieminister Niko Peleshi al lang niet meer in gebruik. Hij bezocht zondag de gewonde soldaten in het ziekenhuis, die niet in levensgevaar verkeren. Het is nog niet duidelijk wat de drie verdachten precies wilden. „Dit is geen gewoon incident, maar we kunnen geen overhaaste conclusies trekken”, zei hij. De Albanese premier Edi Rama twitterde af te wachten tot duidelijk wordt wat er nu precies is gebeurd bij de fabriek.||https://www.nrc.nl//nieuws/2022/08/21/albanie-verdenkt-twee-russen-en-oekrainer-van-spionage-bij-wapenfabriek-a4139448
2022-08-22||Opnieuw sliepen ongeveer 300 mensen buiten bij aanmeldcentrum Ter Apel||In de nacht van zaterdag op zondag hebben opnieuw honderden asielzoekers buiten moeten slapen bij het aanmeldcentrum in het Groningse Ter Apel. Een woordvoerder van het Centraal Orgaan opvang asielzoekers (COA) laat aan persbureau ANP weten dat het om ongeveer 300 mensen gaat. Het is al de zoveelste nacht op een rij dat mensen door de drukte buiten moesten overnachten.   De afgelopen weken sliepen asielzoekers vaker noodgedwongen buiten, soms met honderden tegelijk. Soms sliepen ze ook op stoelen of in wachtruimtes. Ook in de nacht van donderdag op vrijdag sliepen zo’n 300 mensen buiten. Het was toen voor het eerst dat het aantal zo hoog was. Het aanmeldcentrum in Ter Apel is al maandenlang overvol, waardoor statushouders niet kunnen doorstromen naar een vaste locatie.  Vrijdag liet de gemeente Westerwolde, waar Ter Apel toe behoort, weten dat het voorterrein van het aanmeldcentrum is ingesteld als veiligheidsrisicogebied. Dat betekent dat de politie preventief kan fouilleren en het cameratoezicht wordt verscherpt. De keuze werd gemaakt omdat de gemeente zich zorgen maakt over de sociale veiligheid, brandveiligheid en de hygiëne bij de poort van het aanmeldcentrum. De maatregel zou zowel medewerkers op het terrein als kwetsbare asielzoekers, zoals kinderen, moeten beveiligen. ||https://www.nrc.nl//nieuws/2022/08/21/opnieuw-sliepen-ongeveer-300-mensen-buiten-bij-aanmeldcentrum-ter-apel-a4139449
2022-08-22||Column | Dit verhaal won de Grote Lowlands Schrijfwedstrijd 2022:  ‘Ik ben het’ van Christine Geense||Dit verhaal is de winnende inzending van de Grote Lowlands Schrijfwedstrijd van 2022. Uit honderden inzendingen koos een vakjury drie verhalen voor de shortlist: van David Jacobowicz, Jesse Kuiper en de zondag op het festival tot winnaar uitgeroepen Christine Geense. Eerder werd een e-book gepubliceerd met de 20 verhalen op de longlist.  De Grote Lowlands Schrijfwedstrijd wordt al jaren georganiseerd door Lowlands, uitgeverij Nijgh & Van Ditmar, Stichting Literaire Activiteiten Amsterdam en NRC. Dit jaar bestond de jury uit journalist en schrijfster Tatjana Almuli, actrice en schrijfster Jente Jong, schrijver Ivo Victoria, NRC-redacteur Thomas de Veen, Nijgh-redacteur Marije Vos en SLAA-directeur Miriam van Ommeren.  Eerdere winnaars van de wedstrijd waren onder meer Nicole Kaandorp (2019), Leonieke Baerwaldt (2018), Oscar Spaans (2017) en Iduna Paalman (2016).  Toen Lauren wakker werd, was ze ineens negentig jaar oud. Al had ze wat haar betreft ook honderd kunnen zijn, of achtenzeventig – haar precieze leeftijd ontdekte ze pas dagen later op het etiket van een pillendoosje. Ze merkte het aan de manier waaróp ze wakker werd. Alsof ze boven kwam drijven vanuit een diepte die van plan was geweest haar onder te houden. Ze voelde het aan de vertraging waarmee haar lijf de wens van haar hoofd om uit bed te komen volgde. En tenslotte zag ze het, in het felle tl-licht van de badkamerspiegel: de verticale groeven over haar wangen, haar oogleden als schaduwdoeken boven een waterige blik. Natuurlijk was ze in paniek, wat denk jij. Ze was naar bed gegaan als een dertigjarige. Een uur te laat, zoals gewoonlijk, en met het gevoel dat ze iets vergeten was. Ook zoals gewoonlijk. En nu was ze gek geworden.  Niet gek, hield ze zichzelf voor. Ze bracht haar gezicht dicht bij de spiegel, bewoog met haar duimen haar laaghangende oorlellen. Een soort neurologische disconnect. Dat was het. Ze moest een paar keer over het scherm vegen voor ze haar telefoon ontgrendeld had. Sarah nam met vragende stem op. ‘Hee, ik ben het,’ zei Lauren, en ze schrok van het schrapende geluid dat uit haar keel kwam. ‘Met wie spreek ik?’ vroeg Sarah. ‘Hoor je mij?’ vroeg Lauren. ‘Ja, ik hoor u.’ Lauren haalde haar telefoon van haar oor, keek ernaar, draaide ’m rond in haar handen. Dit was toch haar telefoon? ‘Mevrouw?’ hoorde ze, voordat ze na hard en herhaaldelijk drukken eindelijk wist op te hangen. Ze moest naar Sarahs verjaardag. De kleren van gisteren hingen over een stoel. Ze trok ze aan en ging voorzichtig de trap af, met beide handen aan de leuning. Ze raapte gauw wat spullen bij elkaar, trok haar leren jack aan en stapte naar buiten. Op de stoep voor haar deur lag een laagje verdorde bloesems. Een bezorgscooter scheurde rakelings langs. Ze pakte haar fiets en probeerde weg te komen. Maar ze durfde haar voet niet los te maken van de grond. Bij elke hobbel dacht ze dat ze ging vallen. Ze parkeerde haar fiets op de hoek en vervolgde haar weg lopend in kleine, vastberaden stappen. * Het park lag aan een drukke weg nabij een evenzo druk kruispunt. Ze was nog maar net begonnen met oversteken toen het groene licht begon te knipperen. Een hand omvatte haar elleboog. ‘Pas op hoor, mevrouw,’ zei een jongensstem – samen waren ze in een paar stappen aan de overkant – ‘want ze rijden hier zó over u heen.’ De jongen glimlachte haar beleefd toe. Hij was geen jongen, zag ze nu, maar een man van haar leeftijd. Lauren bedankte hem. Hij tikte met twee vingers tegen zijn slaap en liep soepel weg. Bij de zuidingang van het park ging ze even zitten op een bankje. Alles deed zeer: haar longen, haar onderrug. Maar vooral haar voeten. Met moeite trok ze haar hoge All Stars uit, wreef over haar opgezette enkels. Het duurde niet lang of er scharrelden kippen om haar heen. Zo meteen zouden de duiven komen, misschien ook de halsbandparkieten. Ze zat hier liever niet, precies om die reden: hier zaten alleen oude mensen die met hun kruimels een compleet verkeerd ecosysteem in stand hielden. * Iemand had de ballonnen omgedraaid waardoor er nu ’23’ stond. Haar vrienden zaten aan de rand van het veld, picknickkleden uitgespreid over het gras. Ze schuifelde langzaam op hen af – haar lichaam had steeds meer moeite haar hoofd bij te benen. Stephens bulderende lach rolde haar tegemoet. Sarah kroop over het gras richting een koelbox. Lauren bleef vlak voor de koelbox staan. De gesprekken op de kleedjes verstomden. ‘Hallo,’ zei Sarah vriendelijk. Lauren keek de groep rond. Ze wilde iets zeggen, ze wilde haar naam noemen, ze wilde hun namen noemen, maar op dat moment realiseerde ze zich met een misselijkmakende paniek dat ze niet meer al hun namen wist. ‘Kan ik u helpen?’ vroeg Stephen, de stilte doorbrekend. Ze miste hem zo ontzettend. ‘Ik kom voor het feestje,’ zei ze. Iedereen keek van haar naar Stephen en weer terug en naar elkaar. Ze voelde de verwarring, de opgelatenheid – het was als een golf die stuksloeg op haar middenrif. Ze liet zich op de koelbox zakken. Iemand vroeg of het ging. Sarah gaf haar een plastic bekertje met water. Lauren knikte. ‘Dit is zo weer over.’ Stephen hurkte naast haar neer. Het viel haar nu pas op dat hij dat leuke shirt aanhad waarvan ze dacht dat ze het ooit samen op een markt in Hanoi hadden gekocht. In werkelijkheid was dat in Lissabon. ‘Blijft u vooral rustig zitten,’ zei hij. Hij was altijd zo aardig. ‘Als we iets voor u kunnen doen, zeg het gerust.’ ‘Ik lust wel een wijntje.’ Hij was geamuseerd, ze zag het. Hij schonk haar een bekertje in en ging terug naar zijn gesprek. En toen zat ze daar, op haar koelbox; met twee witte plastic bekertjes in haar handen die allebei zachtjes schudden. Chipszakken gingen rond. Er was maar één iemand met een pakje sigaretten, maar dat mocht op. Een vriend appte last-minute af. Mensen vroegen waarom, informeerden naar andere bekenden, waar waren die eigenlijk?, en natuurlijk kwam Lauren zelf ook ter sprake: of ze wel was uitgenodigd (ja), of iemand haar onlangs had gesproken (alleen Sarah). Hoe het met haar ging. Misschien was dit het moment geweest waarop ze zichzelf kenbaar had kunnen maken, maar Lauren was te geïntrigeerd om het gesprek te onderbreken. Ze hoorde dat het wel oké met haar ging. Dat ze probeerde om weer in een ritme te komen maar dat ze het moeilijk had, het was nog niet verwerkt. Lauren luisterde aandachtig naar het verslag van haar leven; een verhaal dat accuraat was en respectvol en tegelijkertijd zo verstoken van een essentie dat het over een ander had kunnen gaan. Ze bleef wachten op het juiste moment om in te breken, maar ze herkende het elke keer pas als het voorbij was. Het gesprek ging over op iemand anders. Af en toe kwam Lauren overeind om iemand een blik bier uit de koelbox te laten pakken. Verder zat ze stil te luisteren. Ze hadden geen last van haar. * Sarah en een paar andere meiden stonden op. Ze moesten plassen. Dicht bij het kippenhok was een goed beschut stukje park, dat wist iedereen. ‘Wacht op mij!’ riep Lauren, en ze liep een stukje achter hen aan. Maar ze stopten. Dit was het punt waarop Sarah moest ingrijpen, dat snap je. Sarah zei: ‘Misschien is het beter als ik een taxi voor u bel.’ ‘Maar ik moet plassen.’ ‘Ik kan u naar een café verderop brengen.’ ‘Komen we dan wel terug?’ Sarah keek ongemakkelijk naar Stephen. ‘Ik ben Lauren,’ zei ze. Ze zocht in haar jaszak naar haar telefoon, voelde rond voor haar portemonnee. Die had ze toch meegenomen? ‘Laat mij maar,’ hoorde ze Stephen zeggen. ‘Kun jij verder met je verjaardag.’ Ze vond wel haar huissleutels. Die zwaaide ze nu driftig rond, als een rinkelend bewijsstuk. Stephen nam Lauren zachtjes bij de arm en voerde haar via de oostkant het park uit, de straat over, het café in met de hoge opstap en de luide muziek. Hij had fijne, warme armen. Niet lang nadat ze van de wc kwam stopte er een taxi voor de deur. Stephen zwaaide naar de chauffeur. ‘We hebben dat shirt samen in Hanoi gekocht,’ zei Lauren. Stephen hielp haar voorzichtig de taxi in. ‘Ik ben nooit in Vietnam geweest, helaas,’ zei hij. Hij vroeg om haar adres en herhaalde het voor de chauffeur. Blanco. Alsof zijn fiets niet jarenlang tegen haar raam had gestaan. ‘Ik wil nog niet gaan, Stephen,’ zei ze. ‘Het spijt me,’ zei hij, en hij sloot zachtjes het portier. * Het was donker toen ze thuiskwam. Ze draaide de voordeur achter zich op slot, hing haar jack aan de kapstok. Ze knipte het licht aan. Midden in de hal stond een bureaustoel. Ze liet haar sleutels uit haar handen vallen. In plaats van een harde tik hoorde ze iets dofs. Er lag tapijt op de vloer. Toch wist ze dat ze thuis was. Ze herkende de geur.  Lauren schuifelde richting de stoel. Het was een traplift, zag ze. Het duurde een eeuwigheid voor ze boven was. Boven op de wasmachine in de badkamer vond ze een bril, naast een ketting met een noodknop. Ze merkte pas hoe moe haar ogen waren toen ze haar bril opzette. Ze liet zich met behulp van de beugels zakken op het toilet en plaste klaterend. Ze kleedde zich om op de rand van haar verhoogde bed en liftte in badjas naar beneden. In haar woonkamer bekeek ze de schilderijen aan de muur, de foto’s op het dressoir, de televisiegids op een tafeltje recht onder een grote lamp naast de bank. Ze zette de thermostaat wat hoger en ging zitten. Ze was doodop, maar voorlopig zou ze niet slapen.||https://www.nrc.nl//nieuws/2022/08/21/dit-verhaal-won-de-grote-lowlands-schrijfwedstrijd-2022-ik-ben-het-van-christine-geense-a4139450
2022-08-22||Goldband laat op de 2e Lowlands-dag zien dat dit hún jaar is||„Jongens, dit is het moment om helemaal uit je dak te gaan”, kondigt Goldband-zanger Boaz Kok aan als het brandalarm klinkt. Bij het horen van de sirene weet iedereen wat er komen gaat. „Dit is een noodgeval! 112”, brult de uitpuilende Alpha-tent mee. „Dit was onze grootste hit dus nu kunnen jullie gaan”, grapt Boaz daarna.  In 2019 overrompelde de Haagse stukadoorsband de Sexyland-tent al op Lowlands. Nu zijn ze terug op het hoofdpodium. De hype over hun spektakel-liveshows is ze duidelijk vooruitgesneld en het hele Lowlands-terrein, kater of niet, staat klaar.  Hun set doorspekt met ludieke grapjes heeft gastoptredens van hun vriendinnen  Maan en Sophie Straat met wie ze het politiek geëngageerde ‘Tweede Kamer’ spelen (Ik stem niet meer op jou, ik stem op een vrouw) en bouwt slim op van het semi-ironisch singer-songwriter-nummer ‘Kinderwens’ naar trance-knallers als ‘Dit is voor jou’, ‘Mijn Stad’, het inktzwarte ‘Requiem’, de nieuwe single ‘Psycho’ en uitsmijter ‘Witte Was’.  De beats klimmen omhoog, de synthesizers flikkeren met de stroboscopen en dan zweeft er ineens een gigantische opgeblazen zak stuc boven het publiek.  Zanger Karel Gerlach neemt een aanloop en surft op de luchtbedversie over de menigte. „Waarom is coke zo fucking duur?”, brult iedereen hartstochtelijk mee. Na drie albums in drie jaar breekt Goldband in 2022 door en Lowlands is  de kroon op hun werk. Leuke ontdekking in de middag is Nova Twins. Het vrouwelijke duo speelt de X-Ray-tent plat met een combinatie van rock, metal en dub. Amy Love en Georgia South klimmen het podium af en zwepen het publiek op met empowerende  teksten. ‘My body, my mind, do what I want with it,’ krijst Love terwijl ze aan haar lange vlechten rukt.  Live spelen ze bas, gitaar en de drummer ranselt zijn drumkit af terwijl de stoom om 18.00 uur al uit de X-ray blaast.   Nova Twins bleek een van de leuke verrassingen op Lowlands.   Foto Andreas Terlaak Verder is  het zoeken naar hoogtepunten. Waarom staat Glass Animals op het Alpha-podium? Met obligate ‘hoe gaat het met deze kant’-vragen probeert electropop-zanger Dave Bayley iets van interactie op gang te brengen. Maar al klimt hij tegen de rekken op, de zanger ontbeert de charme van Harry Styles en overschreeuwt zichzelf tijdens de kabbelende liedjes. „Dit zou de hele dag kunnen duren!”, schreeuwt hij. Nou, liever niet.   Het gaat pas echt weer los als Jack Harlow in de Bravo-tent staat, die een superster is sinds zijn hit met Lil Nas X (‘Industry Babe’). De rapper uit Louisville, Kentucky is er zelf ook verbaasd over. „The Netherlands”, zo spreekt hij het publiek aan (Biddinghuizen blijkt voor iedere rapper een brug te ver). „Ik ben op mijn 12de, 13de, begonnen met nummers schrijven in mijn slaapkamer. Dat ik een vliegtuig kan pakken naar de andere kant van de wereld om hier te horen dat jullie mijn teksten kunnen meezingen, betekent dat ik het heb gemaakt.”  Hij verheerlijkt zijn trailer trash-verhaal, zijn eenvoudige komaf als witte jongen uit Amerika. Maar hij rapt meer als Drake dan als Eminem. Zijn stijl is smooth, hij zingt pochend en vol zelfvertrouwen, soepel en verleidelijk over trapbeats. Hij praat ieder nummer van een minuut of twee vlotjes aan elkaar, voor een statische wand met sterrenstof. Echt podiumdesign ontbreekt en hij is niet een songwriter als Kendrick Lamar, maar het werkt.    Genietend publiek tijdens de eerste editie van Lowlands sinds corona.   Foto Andreas Terlaak Ook Fred Again.. scoort met zijn langzaam ontbrandende emotionele house met live zang. Lange breaks met warme synthesizer-tonen bouwen op naar epische climaxen die de zaal doen ontvlammen. We zien intussen opnames van Fred Gibson z’n telefoon: FaceTime-beelden van The Blessed Madonna met wie hij het nummer ‘We’ve Lost Dancing’ schreef. Dat gaat over de vraag hoe we het gevoel van gemeenschap moeten terugvinden op de dansvloer. Fred liet zaterdag in de Heineken-tent zien hoe.   De echte headliners van de zaterdag zijn de Arctic Monkeys. De grote Britse rockband levert een afwisselende show af: het eerste deel bestaat uit de wat sombere, gruizige down-tempo nummers van hun laatste albums. De grote hits als ‘Why’d You Only Call Me When You’re High’ en ‘Do I Wanna know?’ bewaart frontman Alex Turner voor de tweede helft. Maar die brengt hij met zijn onderkoelde rock-chique en Hollywood-charme – gekleed in een pak, Rayban Wayfarer-bril –  met zoveel overtuigingskracht dat het veel goedmaakt. Uitgelicht door een gele cirkel van licht weet hij in ieder geval de fans met bandshirts  goed te bereiken.    Arctic Monkeys-zanger Alex Turner tijdens het optreden op Lowlands.  Foto Andreas Terlaak 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/08/21/haagse-stukadoorsband-goldband-laat-op-lowlands-zien-2022-is-hun-jaar-a4139447
2022-08-22||Protestboeren: ‘Als Hoekstra deze keutel intrekt, is dat einde CDA’|| Langs de route van de Vuelta, bij Woudenberg, staan over ruim een kilometer tientallen tractoren en trucks langs de slootkant. Erachter verzamelen zich zaterdagmiddag op het terrein van loonbedrijf Donselaar een paar honderd boeren en medewerkers van onder meer veevoer- en andere agrobedrijven. Er zijn gratis broodjes worst, aangeboden door veehandelaren en -transporteurs, de Beatbusters draaien Normaal en een pluimveehoudster deelt rode zakdoeken uit. Boerenorganisatie Agractie grijpt de wielerronde aan om het protest tegen de stikstofplannen van het kabinet voor het voetlicht te krijgen. Met gemeente, politie en Vuelta-organisatie is afgesproken, zegt de organisator, dat de boodschap ‘SOS Farmers’ „zendtijd” krijgt als de boeren de weg vrijhouden. Het is een dag nadat CDA-leider Wopke Hoekstra het kabinet onder spanning heeft gezet door te pleiten voor een „herstart” van het stikstofproces. Op het podium staat Bart Kemp, voorman van Agractie. „SOS Farmers gaat de hele wereld over, mensen.”  Kemp heeft de afgelopen dagen met premier Rutte en bemiddelaar Remkes gebeld. Intussen, zegt hij, is er „wat druk” uitgeoefend op het CDA. „Complimenten” voor Hoekstra, zegt hij, die „als eerste uit de kast” kwam. „Ik verwacht dat ChristenUnie en D66 volgen.” En als het kabinet toch klapt, betekent dat vertraging. „Ook goed. Als het rotte fundament van het stikstofbeleid maar van tafel gaat.” Hoekstra noemde in een interview met het AD vrijdag het halveren van de stikstofuitstoot in 2030 niet langer „heilig”. Ook wil hij dat de zogeheten ‘kritische depositiewaarden’ (KDW’s) uit de Stikstofwet gaan, het  model dat bepaalt hoeveel stikstofneerslag een ecosysteem aankan.  Gevolg: ruzie in het kabinet.  Kemp ziet het als het resultaat van maandenlang actievoeren. Zelf stemt hij SGP, zegt Kemp achter het podium. Hij houdt van rechtlijnig, consequent. Maar hij is blij met de draai van het  CDA. „Als Hoekstra deze keutel intrekt, is dat einde CDA.” Het CDA móést wel, valt ook te horen als je andere boeren in Woudenberg over Hoekstra hoort. Want wie stemt er hier nog CDA? „Dan moh je goed zeuken”, zegt Jaap van de Heg (75), die hier ook staat voor zijn zoon, die het familiebedrijf met melk- en pluimvee overnam. Zijn stem op Pieter Omtzigt – nu onafhankelijk Kamerlid – was de laatste stem voor het CDA. Niet alleen het stikstofdossier zorgde daarvoor, ook de Toeslagenaffaire, het „wippen” van Omtzigt, eigenlijk alles wat de overheid doet. „Ik vertrouw bijna niemand meer.”  Even verderop staat Henk Meerbeek, melkveehouder in Woudenberg, met twee collega’s te praten. De meesten hier, zeggen ze, stemden CDA. „Tot Derk Boswijk.” Ze bedoelen: tot het CDA-Kamerlid in 2021 als eerste inkrimping van de veestapel en het uitkopen van boeren opperde.  Ook deze drie boeren zeggen: het CDA implodeert als de partij het stikstofbeleid voortzet. Als Hoekstra nu voet bij stuk houdt, kan hem dat misschien nog een paar zetels opleveren. Waarom kiezers nog terug zouden willen? „Misschien toch door de C van het CDA”, zegt er één.  Niet dat ze veel vertrouwen hebben in Hoekstra, in het CDA, in ‘Den Haag’. „Ik geloofde nooit in complottheorieën”, zegt Meerbeek (60)  Maar nu denk ik: Kaag [D66-leider en minister van Financiën] zit er achter. Zo praat ik al. Raar hè?” De boeren in Woudenberg wekken  niet de indruk zich allemaal blind in de armen te hebben gestort van Caroline van der Plas en de BoerBurgerBeweging (BBB). Ze stemmen ChristenUnie, SGP, en zelfs als ze BBB stemmen, hopen sommigen toch dat het CDA hun vertrouwen weer terug kan winnen. Bij een foodtruck staat Dick Veldhuizen gratis koffie uit te delen. Hij is oud-voorzitter van het CDA in Woudenberg. Wat de één een draai noemt, vindt hij een logisch gevolg van hoe het hoort in een partij: Hoekstra staat open voor signalen uit de afdelingen, van de boerenachterban. Ook Veldhuizen kreeg van Hoekstra  een luisterend oor. „Wijs en verstandig”, noemt hij Hoekstra’s nieuwe koers. „Dit is geen proefballon. Ik verwacht dat andere partijen nu ook gaan nadenken.” Misschien wint het CDA kiezers terug, als de partij volhardt en de stikstofplannen van tafel gaan. „Maar het gaat mij niet om de stemmen”, zegt Veldhuis. „Dit overstijgt de partijbelangen, en zelfs die van de boeren. Het gaat om het platteland.” Het peloton nadert Woudenberg iets na drieën. „SOS Dutch Farmers” zijn de drie woorden die de NOS-commentator eraan besteedt. Bij Radio 1 gaan de Vuelta-blokkades in Gameren door tuinders tegen hoge gasprijzen voor. Tot zover de ‘zendtijd’ van de boeren in Woudenberg.||https://www.nrc.nl//nieuws/2022/08/21/protestboeren-als-hoekstra-deze-keutel-intrekt-is-dat-einde-cda-2-a4139445
2022-08-22||Dochter van Kremlin-ideoloog overleden door auto-explosie in Rusland||Darja Doegina, dochter van Kremlin-ideoloog Aleksandr Doegin, is zaterdagavond om het leven gekomen door een autobom vlak buiten Moskou. Dat bevestigt de Russische onderzoekscommissie zondag. Aleksandr Doegin is een invloedrijk figuur in de kring rondom de Russische president Vladimir Poetin en wordt weleens het brein achter de Russische invasie in Oekraïne genoemd. Verschillende media melden dan ook dat het doelwit van de explosie Doegina’s vader zou zijn geweest. De auto waarin ze reed op het moment van de ontploffing was van hem, meldt het Russische persbureau TASS. Volgens hulpmedewerkers was zij de enige inzittende en overleed ze ter plekke. In een verklaring zegt de onderzoekscommissie dat de explosie is veroorzaakt door een bom die afging terwijl Doegina op de snelweg reed. Daarna vatte het voertuig vlam. Alle mogelijke opties over de dader(s) worden nog open gehouden tijdens het onderzoek. Doegina is volgens Russische staatsmedia 30 jaar geworden. Haar vader staat bekend als ‘het brein van Poetin’. De ultra-nationalist zou Poetin geholpen hebben met het vormen van zijn expansionistische beleid. Hij is al jaren een voorstander van het annexeren van Oekraïne en pleit voor het samenvoegen van Russischtalige gebieden. Doegina zou haar vaders ideeën steunen en op tv zijn verschenen om de oorlog in Oekraïne te steunen.||https://www.nrc.nl//nieuws/2022/08/21/dochter-van-kremlin-ideoloog-overleden-door-auto-explosie-in-rusland-a4139444
2022-08-22||Gijzeling in Somalisch hotel na dertig uur voorbij door inzet troepen||Somalische troepen zouden zaterdagavond laat een einde hebben gemaakt aan de gijzeling in het Hayat-hotel in de hoofdstad Mogadishu. Dat zegt een veiligheidscommandant tegen persbureau AFP en wordt bevestigd aan Reuters. Alle aanvallers, van terreurgroep Al-Shabaab, zouden daarbij zijn gedood. Er zijn zeker 21 mensen om het leven gekomen, zei minister Ali Haji van Volksgezondheid zondag op televisie. 117 mensen zijn volgens hem gewond geraakt bij de gijzeling.  De militanten lieten vrijdag twee autobommen afgaan bij het hotel, waarna ze het gebouw al schietend binnengingen. Daarbij zijn burgerdoden gevallen. Vervolgens verschansten ze zich in het hotel en hielden bezoekers gegijzeld. Het hotel is een populaire plek die vaak wordt bezocht door leden van de regering.  De regering zou zondag een persconferentie geven en dan met meer informatie over de aanval komen. Al-Shabaab, een aan Al-Qaida gelieerde groepering, voert al meer dan tien jaar strijd tegen de zwakke overheid van Somalië. De aanval op het hotel is de eerste grote aanslag in het land sinds in juni de nieuwe president, Hassan Sheikh Mohamud, aantrad.||https://www.nrc.nl//nieuws/2022/08/21/gijzeling-in-somalisch-hotel-na-dertig-uur-voorbij-door-inzet-troepen-a4139442
