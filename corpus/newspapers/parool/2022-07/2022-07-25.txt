2022-07-25||Problemen met Thalys houden aan: komende periode minder treinen van en naar Parijs||Er zullen ‘de komende periode’ minder treinen rijden, zegt een woordvoerder van Thalys. Hoelang dat zo is, en om hoeveel treinen het gaat, kan ze niet zeggen. Tot komende zondag vallen er in elk geval heel wat treinen uit. Meestal zijn het er zo’n drie per dag. Soms gaat het over de trein tussen Amsterdam en Parijs, dan weer die tussen Brussel en Parijs, of vice versa. De Thalys vanuit Parijs kwam afgelopen week twee keer vast te staan in de hitte. Vorige week dinsdag sloegen passagiers die vier uur stil stonden zelfs een raam in om aan water te komen. Zondagavond was het weer raak. Een Thalys strandde vanwege technische problemen, en vervolgens liep de boel in de soep. Meerdere treinen kwamen stil te staan, reden niet, of moesten noodgedwongen over het ‘gewone’ spoor in plaats van het hogesnelheidstraject. Daardoor strandden vele tientallen Nederlanders in Brussel. Volgens Thalys krijgen de gedupeerde passagiers 250 procent van hun ticketprijs overgemaakt als compensatie voor de ellende. Ook zou voor iedereen die zondag in Brussel strandde een slaapplaats zijn geregeld. “Onzin,” zegt Saskia Kluit, voorzitter van reizigersorganisatie Rover. Toevallig was haar moeder - ‘Een fitte vrouw van 75' - een van de gedupeerden. “Ze heeft in Brussel midden in de nacht in de rij moeten staan op een plek waar Thalys hotelkamers zou aanbieden, maar dat bleek niet zo te zijn. Toen hebben wij voor haar een hotel geboekt en heeft ze nog in een heel lange rij voor een taxi gestaan.” Kluit spreekt van een ‘abominabel slechte’ service van Thalys. “Mijn moeder is 22 uur met de trein onderweg geweest vanuit Barcelona. In Parijs moest ze ook al vier uur in de hitte in de rij staan voor er een Thalys naar Nederland vertrok. In al die tijd heeft ze geen glaasje water aangeboden gekregen. Zo kun je toch niet met mensen omgaan? Het is bovendien hartstikke gevaarlijk met die hoge temperaturen. Straks vallen er nog doden. Steeds meer mensen reizen over grotere afstanden per trein. Zorg dan dat dat comfortabeler wordt.” Volgens de woordvoerder van Thalys staan de incidenten van dinsdag en zondag overigens los van elkaar. “Dinsdag was er een probleem met een compressor, dat kwam vrijwel zeker door de hitte. Gisteren viel plotseling de stroom uit van een trein die eerder die dag nog probleemloos een rit had afgewerkt. We onderzoeken de incidenten, daarom zijn beide treinen nu van het spoor gehaald.” De twee treinen die naar de werkplaats gehaald zijn, zorgen er mede voor dat er de komende tijd minder treinen rijden, zegt Thalys. “We hebben 28 treinen. Er zijn er altijd wel een paar niet beschikbaar door onderhoud, nu komen er nog eens twee bij.” Diverse reizigers uit Nederland, België en Frankrijk klagen op sociale media over de uitgevallen treinen. Ook is er onvrede over de slechte telefonische bereikbaarheid van Thalys. Volgens de woordvoerder van de maatschappij krijgt iedereen die te maken krijgt met een geannuleerde treinrit bericht. “Zij kunnen hun reis verzetten of cancellen. In dat geval krijgen ze een vergoeding.” Rover-voorzitter Kluit hoopt dat Thalys goed kijkt naar de problemen waar Schiphol deze zomer mee kampt. “Zorg dat je het aantal reizigers beperkt tot aanvaardbare proporties. De treinen naar het zuiden zitten nu al overvol. Als er één trein plotseling uitvalt, moeten al die passagiers in andere treinen stappen.” Ook Henri Janssen van FNV Spoor maakt zich zorgen over de problemen met de Thalys. “Mijn grootste zorg is dat mensen nu gebruik gaan maken van andere lijnen, zoals de intercity van Amsterdam naar Brussel. Die is al compleet overvraagd, dat is niet fijn voor onze collega’s op de trein. De trein naar Brussel wordt ook vaak gebruikt door binnenlandse reizigers. Het zou erg fijn zijn als de NS die reizigers erop wijst dat ze andere treinen kunnen pakken.” Dat laatste gebeurt overigens al. Op Rotterdam Centraal werden treinreizigers vanavond opgeroepen om met binnenlandse treinen naar het zuiden te reizen, omdat de intercity naar Brussel overvol was. Volgens FNV’er Janssen laten de problemen met de Thalys zien ‘hoe kwetsbaar internationaal vervoer per spoor nu nog is’. “Terwijl het volgens mij een heel belangrijke bijdrage moet gaan leveren aan de strijd tegen klimaatverandering. Je kunt dit niet aan de vrije markt overlaten, overheden moeten zelf fors investeren in internationale treinen. Zorg voor goed materieel en goed opgeleid personeel, pas dan kun je een volwaardig en stevig alternatief bieden voor bijvoorbeeld vliegen.” Saskia Kluit hoopt namens Rover dat Vivianne Heijnen, staatssecretaris van Infrastructuur en Milieu, internationale treinaanbieders aanspreekt op het opstellen van een goed crisisprotocol. “Het kan niet zijn dat je mensen zo behandelt. Zorg voor goede informatievoorziening, regel iets voor oudere passagiers, zorg dat er vervoer naar hotels beschikbaar is als er iets misgaat. Wij zijn erg vóór internationale treinreizen. Maar dan moet je de boel wel op orde hebben.”||https://www.parool.nl/nederland/problemen-met-thalys-houden-aan-komende-periode-minder-treinen-van-en-naar-parijs~b546233e/
2022-07-25||Explosie op cruiseschip naast Centraal Station||De brandweer rukte rond 18.30 uur met groot materieel uit na de melding van de explosie in de machinekamer van het schip gelegen naast het Centraal Station. Na de explosie brak er een brand uit. Volgens een woordvoerder was niemand ernstig gewond geraakt. Wel hadden acht of negen personen rook ingeademd waarvoor ze werden onderzocht. De tweehonderd opvarenden van het cruiseschip Viking Gymir uit Portugal, dat geschikt is voor de binnenvaart, zijn van het schip gehaald en daarna opgevangen. Het hele schip werd ontruimd. Er wordt nog onderzoek gedaan naar schadelijke stoffen die mogelijk zijn vrijgekomen. Heeft u een tip of opmerking voor de redactie? Stuur een bericht naar onze tiplijn.||https://www.parool.nl/amsterdam/explosie-op-cruiseschip-naast-centraal-station~b38c2497/
2022-07-25||Ignition is klaar voor een groter podium: ‘Je wilt kunnen rondlopen en springen’||Sinds september 2021Genre thrashmetal, spelen covers en werken aan eigen muziekBandleden drummer Bor de Waal (16, Badhoevedorp), zanger Armando Bielsma (16, Aalsmeer), gitarist Gabriel Brouwer (18, Uithoorn), bassist Dante Friede (17, Amstelveen), gitarist Sil van Soest (17, Aalsmeer)Kennen elkaar van de Bandbrouwerij-jamavonden in N201 AalsmeerRepeteren meestal op vrijdagavond, wisselend in de garage bij Bor en bij N201 AalsmeerAantal optredens 4 Armando: “Het is heel toevallig dat we alle vijf rond dezelfde leeftijd zijn. Binnen dit genre is het best lastig om mensen van je eigen leeftijd te vinden waarmee je een band kan vormen. Sil vroeg mij eens mee naar de Bandbrouwerij, een jamavond, om te kijken of we een metalband konden starten.” Gabriel: “Daar zijn Bor en ik, die al langer met ons tweeën samenspeelden, hen tegengekomen.” Dante: “En ik zat met Sil in de muziekklas op school. Hij heeft mij toen een keer uitgenodigd om mee te gaan. Het klikte gelijk en sindsdien spelen we in deze samenstelling.” Bor: “Twee dingen maken dat het tussen ons werkt. Ten eerste kennen en luisteren we dezelfde muziek, waaronder Metallica. Ten tweede zitten we op hetzelfde niveau qua instrumentbeheersing. We zijn wel een beetje perfectionistisch en willen professioneler worden. Mijn vader heeft ook in bands gespeeld, weet hoe dat werkt, en geeft soms tips.” Gabriel: “Ik had het gevoel dat we elkaar onze mening niet durfden te geven, bijvoorbeeld over nummers die we wel of niet willen spelen. Toen zei zijn vader: als jullie door willen gaan, moeten jullie onderling meer communiceren.” Armando: “Waar we deze zomer op focussen, is eigen muziek. We willen op zijn minst een keer een ep uitbrengen. Dat is eigenlijk een portfolio dat je mensen kan geven. Dan word je misschien sneller geboekt.” Bor: “Het zou leuk zijn om een keer op een groter podium te spelen waar we kunnen rondlopen en springen.” Dante: “Dan kunnen we er meer een show van maken.” Sil: “Het is heel shit om op hetzelfde plekje te moeten blijven staan, je wil kunnen bewegen. Wat ik verder nog zou willen bereiken, is een moshpit bij een liveshow van ons. Als er zo’n soort reactie ontstaat, ben ik tevreden.”||https://www.parool.nl/ps/ignition-is-klaar-voor-een-groter-podium-je-wilt-kunnen-rondlopen-en-springen~b41abcbb/
2022-07-25||Amsterdamse corps weer de fout in: ‘Vrouwen niks meer dan hoeren’||Het 34ste lustrum van ASC en de Amsterdamsche Vrouwelijke Studenten Vereeniging (AVSV) had een feest moeten worden, maar werd een schokkende avond waar veel leden maandag nog niet van waren bijgekomen. ‘Vrouwen zijn niks en niks meer dan een hoer’ en ‘Vrouwen zijn sperma-emmers’ zijn twee van de vele grensoverschrijdende uitspraken die tijdens de speeches van het zogeheten herendiner, onderdeel van het lustrum, werden gedaan. Ook werd aangekondigd ‘de nekken van vrouwen te zullen breken om hun lul erin te steken’. Honderden leden hebben geschokt gereageerd op de seksueel intimiderende, vrouwonvriendelijke en respectloze speeches. ‘Woorden kunnen niet beschrijven wat het met ons, vrouwelijke leden, doet om op ons eigen heren- en damesdiner dusdanig respectloos beschreven te worden,’ schrijven ze in een brief. Diverse vrouwen hebben aangegeven zich onveilig te voelen en hebben ervan afgezien aanwezig te zijn op de lustrumafsluiting. ‘Wij horen mannen denken: ‘het is maar een grap’. Volgens ons is de grap voorbij. Een jaar lang cultuurverandering etaleren en vervolgens dit soort termen zelf uitkramen en het wordt nog toegejuicht ook? Neemt de senaat nou zijn eigen ‘cultuurverandering’ niet serieus?’ staat in de mail die honderden leden hebben onderschreven. Met die cultuurverandering wordt verwezen naar de maatregelen die vorig jaar zijn genomen na verschillende incidenten met grensoverschrijdend gedrag. De Amsterdamse universiteiten en de Hogeschool van Amsterdam hebben naar aanleiding daarvan vorig jaar zelfs besloten alle aan het corps toegekende bestuursbeurzen – met een waarde van 15.000 euro – in te trekken voor ten minste dit collegejaar. Het corps mag dit collegejaar ook geen leden werven of de vereniging promoten. De onderwijsinstellingen namen de maatregelen naar aanleiding van mishandelingen en vernederingen tijdens minimaal zes dispuutsontgroeningen vorig jaar. De ontgroeningen zijn afgelopen jaar onder de huidige opzet voorgoed afgeschaft. “Het is nu aan ons, het ASC/AVSV en alle leden, om de cultuurverandering te bewerkstelligen,” zei voorzitter Heleen Vos vorig jaar. Vos zei maandagavond geschokt te zijn door de gebeurtenissen. “De gebeurtenissen laten zien dat we er nog lang niet zijn, maar een cultuuromslag zoals wij die hebben aangekondigd, is niet in één dag voltooid. Het is een proces.” Vos laat ook weten dat de uitingen niet zonder consequenties zijn. “We doen onderzoek naar wie er precies wat heeft gezegd en vier sprekers waarvan het al zeker is dat zij zich op ontoelaatbare wijze hebben geuit, zijn op de afsluiting niet welkom. Of deze incidenten ervoor zorgen dat de vereniging komend jaar wéér een beursloosjaar tegemoet gaat, weet Vos nog niet. “Dat is niet aan ons om te beslissen, dus daar wil ik ook niet op speculeren. Wij onderhouden ook contact met de Amsterdamse universiteiten en Hogescholen over de gebeurtenissen van zondag en over de consequenties en vervolgstappen.”||https://www.parool.nl/amsterdam/amsterdamse-corps-weer-de-fout-in-vrouwen-niks-meer-dan-hoeren~bb576398/
2022-07-25||Gazprom verlaagt gaslevering Nord Stream nog verder, gasprijs stijgt meteen met 10 procent||Vanaf woensdag zal dan 33 miljoen kubieke meter gas door Nord Stream 1 gaan, aldus Gazprom. De Duitse regering laat weten dat de verdere verlaging van de gastoevoer via de pijpleiding technisch niet te rechtvaardigen is. Berlijn heeft vaker gezegd dat Moskou gasleveringen als chantagemiddel inzet vanwege de Duitse steun aan Oekraïne. Op de toonaangevende Amsterdamse gasbeurs ging de Europese gasprijs maandag met 10 procent omhoog na het nieuws over de verdere verlaging van de Russische leveringen via Nord Stream 1. De pijpleiding werd vorige week weer in gebruik genomen na tien dagen van onderhoudswerkzaamheden. Voor het onderhoud van Nord Stream 1 had Rusland de gastoevoer al verlaagd naar 40 procent van het normale niveau. Toen werd de afwezigheid van een andere turbine als reden aangevoerd. Die was in Canada voor onderhoud en mocht vanwege in de tussentijd ingestelde sancties tegen Rusland niet meer terug worden gegeven aan Gazprom. Het Kremlin had eerder op de dag nog gezegd dat zodra de in Canada onderhouden gasturbine voor Nord Stream 1 aan Rusland is teruggegeven dat die meteen zal worden geïnstalleerd. Volgens Kremlin-woordvoerder Dmitri Peskov kan er daarna zoveel gas ‘als technologisch mogelijk’ is door de leiding worden gepompt. Peskov zei wel dat er meer Nord Stream-apparatuur aan onderhoud toe is.||https://www.parool.nl/wereld/gazprom-verlaagt-gaslevering-nord-stream-nog-verder-gasprijs-stijgt-meteen-met-10-procent~bd4a60a8/
2022-07-25||Boetes voor coronaprotest Museumplein: ‘Ik was een beetje een sensatiezoeker’||Negen demonstranten moeten een boete van 250 euro betalen voor het negeren van het noodbevel van de locoburgemeester. Twee anderen kregen een boete van 125 euro opgelegd, wat volgens de rechter een redelijk bedrag was, gezien hun financiële situatie. De demonstranten werden bij het protest gearresteerd en kregen toen al een strafbeschikking van 250 euro. Daar waren ze het niet mee eens, waarop ze de boete aanvochten bij de rechtbank. Die behandelde de zaken gisteren. Slechts vijf van de elf betrokkenen waren daar fysiek bij aanwezig. Onder de veroordeelden zit ook Nadia Duinker (35) . Zij is bekend van diverse horeca­zaken die ze in Amsterdam heeft gehad, waaronder Roest in Oost en de Quarantine in het Oostelijk Havengebied. Inmiddels is ze geëmigreerd naar Portugal. Ook zij was zondag niet bij de zaak aanwezig. Die dag in maart kwamen, zoals al eerder was gebeurd, enkele honderden mensen bijeen om tegen het kabinetsbeleid te demonstreren. Ze hadden geen toestemming voor het protest en hielden zich evenmin aan de toen geldende coronaregels. Tegen half drie ’s middags kondigde de locoburgemeester een noodbevel af en werd de menigte met matrixborden en megafoons te kennen gegeven dat ze moesten vertrekken. Uiteindelijk werden waterkanonnen ingezet en werd een deel van de actievoerders opgepakt. De opgepakte betogers vinden het onterecht dat hen daarna een strafbeschikking werd opgelegd. “We stonden daar gewoon vreedzaam, om op te komen voor onze rechten,” zegt een 40-jarige vrouwelijke demonstrant. Een andere, 27-jarige vrouw verklaart alleen maar even het plein te zijn opgerend om een foto te maken. “Ik was een beetje een sensatiezoeker,” stelt ze. Een 29-jarige vrouw zegt ‘puur uit nieuwsgierigheid’ naar het protest te zijn gekomen en te zijn overvallen door het optreden van de ME. De advocaat van de demonstranten voerde onder meer aan dat zijn cliënten niet doorhadden dat er een noodbevel was afgekondigd en dat het de bedoeling was dat zij zouden vertrekken. Volgens de rechter is dat niet aannemelijk, aangezien de ME met megafoons, matrixborden en waterkanonnen duidelijk maakte dat het tijd was te vertrekken. Dorien Duinker, de zus van de Nadia en de vriendin van de omstreden coronascepticus Willem Engel, had aanvankelijk ook moeten voorkomen. Ook zij negeerde het noodbevel tijdens de demonstratie. Haar zaak werd echter verplaatst naar 5 oktober, naar eigen zeggen omdat ze meer spreektijd heeft geëist en de zitting wil filmen. “Dat durven ze blijkbaar nu niet aan,” verklaart ze telefonisch. Hoewel de wekelijkse coronademonstraties op het Museumplein al maanden voorbij zijn, heeft de rechtbank het nog altijd druk met de afhandeling ervan. Veel zittingen draaien, net als die van maandag, om de door het OM opgelegde strafbeschikkingen.||https://www.parool.nl/amsterdam/boetes-voor-coronaprotest-museumplein-ik-was-een-beetje-een-sensatiezoeker~b1684f1e/
2022-07-25||Internationale studenten over hun haast onmogelijke zoektocht naar een kamer in Amsterdam: ‘Ik heb een heel groot probleem’||Renad Mangoud (18) komt uit Egypte en begint aan haar tweede jaar Economics and Business Economics aan de UvA. “Ik heb een heel groot probleem. Voor het eerste jaar heeft de UvA me aan een kamer geholpen. Ze zeiden toen ook dat het moeilijk is om een kamer te vinden in Amsterdam ‘maar niet onmogelijk, dus begin op tijd met zoeken’. Ik ben nu al zes maanden aan het zoeken en heb nog niets gevonden. UvA zei dat het moeilijk zou worden, niet dat ik dakloos zou raken. Dit is zó stressvol.” Ik begin over een kleine twee maanden al aan mijn tweede studiejaar. Ik wil in Amsterdam studeren omdat het op carrièregebied een goede stap is, de stad prachtig is en omdat Nederlandse mensen zo aardig en accepting zijn. Het is wel pijnlijk om te zien hoe vaak ik gediscrimineerd word door makelaars. Ik reageer elke dag op advertenties via Kamernet, via Pararius, via Facebook, rechtstreeks via makelaars. Maar als ze erachter komen dat ik uit Egypte kom en niet Nederlands ben, reageren ze ineens niet meer op mijn berichten. Ik heb mailconversaties van een makelaar die me al op de bezichtigingslijst had geplaatst en me er daarna weer heeft afgehaald. Of een makelaar die zei dat de huiseigenaar geen buitenlanders in zijn huis wil. Hoe kan dat? Waarom krijgt een ander voorrang. Het zou toch niet uit moeten maken wie er in het huis komt. Het is een zakelijke transactie: je krijgt geld van mij, ik krijg een kamer van jou. Ik heb een budget van duizend euro per maand, mijn ouders kunnen garant staan en toch ben ik niet welkom. Wie houdt toezicht op eerlijke behandeling op de verhuurmarkt?” Amaury Morizot (18) komt uit Frankrijk en begint komend jaar met Linguistics aan de UvA. “Het eerste wat ik deed toen ik mijn bevestigingsmail kreeg van de UvA was me inschrijven voor UvA student housing. De universiteit helpt je dan met het vinden van een kamer voor het eerste jaar, zeggen ze. Maar ze loten en ik heb geen kamer en sta heel laag op de wachtlijst. Mijn ouders en ik zijn nu meerdere keren naar Amsterdam gekomen om een kamer te vinden voor mij en dat is ontzettend moeilijk als je niemand kent hier. In Frankrijk heb je nog veel makelaarskantoren waar je binnen kan lopen, die zijn er in Amsterdam veel minder. En we konden ook niet elke keer naar Amsterdam komen om te zoeken, telkens op en neer kost ook geld. Ik heb online meer dan veertig keer gereageerd en blijkbaar is het in Nederland normaal dat mensen niet reageren. Niet eens met een afwijzing. Dat vind ik heel raar. Tijdens mijn zoektocht trapte ik bijna in een illegale kamer die werd aangeboden. De eigenaar zei lastminute dat ik me niet kon inschrijven op het adres. Dat zou betekenen dat ik ook geen BSN-nummer kon krijgen, want je hebt een woonadres nodig voor een BSN. Dus dat ging niet door. Uit nood heb ik nu een kamer van 14 vierkante meter geaccepteerd in Amstelveen. De kamer kost duizend euro per maand en ik heb me vastgelegd voor minimaal 18 maanden. Het kon niet anders. Het lastige is wel dat ik pas eind september in die kamer kan, terwijl mijn Intreeweek al op 29 augustus begint. Ik ben dus nog op zoek naar een slaapplek voor de eerste maand van mijn studie. Je kunt uit mijn verhaal wel concluderen dat het een total mess is voor internationale studenten.” Salma Bel Lahdab (23) komt uit Spanje en studeert Culturele Antropologie aan de VU. “Eigenlijk wil ik het niet over mijn persoonlijke situatie hebben. Dit probleem overstijgt het individu. Huisvesting is een basisbehoefte en als je dat fundament niet hebt, wordt alles secundair: je vriendschappen, je studie, je mentale gezondheid. Ook mijn huizenjacht heeft veel invloed gehad om mijn mentale gezondheid. Die continue onzekerheid maakt dat je je op weinig anders kan focussen. Ik ben bijna afgestudeerd en sinds 2019 vier keer verhuisd. Nu heb ik geluk: ik heb een fijne kamer, maar een tijdelijke. Ik weet niet hoe lang ik hier kan blijven. Dat maakt ook dat ik niet weet wanneer en waar ik een master ga doen. Ik gedij goed in internationale settings, maar of ik in Amsterdam blijf? Ik ga eerst werken en nadenken. Er is zoveel onzekerheid rondom wonen voor studenten. Zoals ik al zei: het is niet alleen mijn probleem, het is een geïnstitutionaliseerd probleem dat zich op allerlei manieren uit. Ik zet me er ook actief voor in door actie te voeren. Dat is enerzijds een energiegevende bezigheid, maar als er zoals in Amsterdam niets tot weinig verandert, kost het vooral veel energie. Amsterdam doet alsof het een internationaal georiënteerde stad is waar internationals welkom zijn, maar in de praktijk is dat anders. Er wordt veel gediscrimineerd. Oproepen op Facebookposts waarin kamers worden aangeboden, zijn om te beginnen vaak in het Nederlands en heel vaak staat erbij dat buitenlanders niet welkom zijn. Het is ook geen uitzondering dat als je wel reageert, je geen antwoord krijgt. Voor wie de stad wel is? Voor de meest welgestelde mensen die zelf een heel appartement kunnen huren. En daarbij: deze kamertekorten zijn niet nieuw en dat zegt iets over het handelen van universiteiten. Zij nemen niet genoeg verantwoording. Als je weet dat je niet alle studenten op een veilige manier kunt huisvesten, zorg dan dat ze zich niet blijven inschrijven. Neem je verantwoordelijkheid en informeer studenten goed. Dat gebeurt nu te weinig en te laat.” Luister ook naar onze podcast met UvA-bestuursvoorzitter Geert ten Dam over de zorgen om internationale studenten:||https://www.parool.nl/amsterdam/internationale-studenten-over-hun-haast-onmogelijke-zoektocht-naar-een-kamer-in-amsterdam-ik-heb-een-heel-groot-probleem~b078f7c7/
2022-07-25||Eerste groep Amsterdammers krijgt vaccinatie apenpokken||Vijftig Amsterdammers konden vandaag de eerste prik met Imvanex ophalen. Er kwamen 27 mensen opdagen. Onder meer vanwege vakantie moest de helft afzeggen. “We plannen nu door,” aldus een GGD-voorlichter. De 27 mannen die werden gevaccineerd, zijn persoonlijk uitgenodigd door de GGD. De uitnodiging verloopt op alfabetische volgorde van de voornaam. Grondslag voor een prik is een verhoogd risico op besmetting met ‘monkeypox’. Tot die groep behoren in Amsterdam zo’n 5.500 mannen die seks hebben met mannen (MSM) en preventief een pil slikken tegen een hiv-besmetting, of daarvoor op een wachtlijst staan. Ook mensen met hiv en bekenden van de Soa-poli worden uitgenodigd. Over enkele dagen verwacht de GGD dagelijks zo’n honderd mensen te vaccineren, zeven dagen per week. Iedereen kan besmet raken met apenpokken, maar het virus gaat harder rond onder mannen met relatief veel wisselende seksuele contacten met mannen. Het virus veroorzaakt onder meer griepverschijnselen, blaasjes en rectale pijn. Het lijkt voornamelijk te worden overgedragen via intensief huid-op-huid-contact. In tegenstelling tot bij HIV biedt een condoom daarom geen afdoende bescherming tegen een infectie. Naast de hoogrisicogroepen vaccineert de Amsterdamse GGD tegelijkertijd de nauwe contacten van mensen met een aangetoonde apenpokken-infectie. Dat betreft tot dusverre zo’n 450 personen, aldus een GGD-voorlichter. Hoe korter iemand na blootstelling wordt gevaccineerd, hoe kleiner het risico om ziek te worden. Ook artsen en gezondheidsmedewerkers die met het virus in aanraking kunnen komen, worden gevaccineerd. Er is geen inloop-vaccinatie zoals -na verloop van tijd- bij de coronapandemie. Dat komt omdat vaccins tegen apenpokken schaars zijn. Nederland heeft een voorraad van 100.000 doses, die mede is aangelegd ter bescherming tegen een biologische aanval door terroristen of een vijandelijke natie. Bijbestellen van het vaccin is vanwege de hoge vraag moeilijk. Er is nu slechts één bedrijf dat Imvanex produceert; het relatief kleine Bavarian Nordic (ruim 750 werknemers) uit Denemarken. Het middel wordt in andere delen van de wereld ook verkocht onder de merknamen Imvamune en Jynneos. De Amsterdamse GGD heeft 21.000 doses van het vaccin beschikbaar. Volledige vaccinatie bestaat uit twee prikken, met een tussenpauze van vier weken. Bij mensen die al eerder zijn gevaccineerd tegen het humane pokkenvirus volstaat één vaccinatie. Nederlandse baby’s werden tot 1974 standaard gevaccineerd tegen humane pokken. Hoe effectief Imvanex precies is, is onduidelijk. Omdat het apenpokkenvirus tot dit jaar nauwelijks voorkwam onder mensen, bestaan er geen cijfers van. In dierstudies blijkt dat vaccinatie ten minste 85 procent van de besmettingen voorkomt, zo meldt het Centers for Disease Control and Prevention (CDC), de Amerikaanse evenknie van het RIVM. In Europa wordt het vaccin off-label gebruikt; het is officieel geregistreerd als middel tegen de humane pokken, maar omdat de virussen op elkaar lijken wordt het nu ook toegepast bij apenpokken. In de Verenigde Staten en Canada is Imvanex wel geregistreerd tegen apenpokken. Vaccinatie zal helpen bij het bedwingen van de apenpokken-uitbraak, zegt arts-microbioloog Welkers (Amsterdam UMC). “Maar vaccins zijn niet de alles-oplossende factor, verwacht ik. Ten eerste is de geboden bescherming tegen infectie waarschijnlijk niet waterdicht. Zo zijn verschillende mensen die monkeypox hebben gekregen in hun jeugd tegen humane pokken gevaccineerd. Verder is onbekend of gevaccineerde mensen die zelf geen of milde ziektesymptomen krijgen het virus ook niet meer kunnen overdragen.” Bij het coronavirus is dat bijvoorbeeld wel het geval. Gedrag heeft daarom ‘misschien wel’ een grotere impact op het stoppen van de uitbraak dan vaccinatie, aldus Welkers. “Op mensen die besmet zijn, rust een grote verantwoordelijkheid om te voorkomen dat je anderen kan besmetten. Bijvoorbeeld door in isolatie te gaan totdat de symptomen voorbij zijn en de blaasjes goed zijn ingedroogd.” Als de korsten van de huidblaasjes zijn afgevallen, worden mensen niet meer als besmettelijk beschouwd, aldus de RIVM-richtlijn. Wanneer de endeldarm is ontstoken, geldt dat pijnklachten daarvan over moeten zijn. Het RIVM adviseert tevens om tot 12 weken na het afvallen van de korstjes uit voorzorg een condoom te gebruiken bij oraal, anaal en vaginaal seksueel contact. Mogelijk is apenpokken via sperma overdraagbaar, al is onbekend hoelang na infectie. Mensen die mogelijk zijn besmet apenpokken, wordt eveneens verzocht om risicogedrag te mijden totdat duidelijk is of zij ziek worden. Dat kan tot ongeveer drie weken na blootstelling. In Nederland zijn tot dusverre ruim 800 mensen besmet met apenpokken. Met uitzondering van een vijftal vrouwen en een kind gaat het de MSM-populatie. Ongeveer zestig procent van de geïnfecteerden woont in Amsterdam.||https://www.parool.nl/amsterdam/eerste-groep-amsterdammers-krijgt-vaccinatie-apenpokken~be2962a6/
2022-07-25||Hoe werkt een plofkraak? En worden het er meer of minder? Vijf vragen over plofkraken||Bij een plofkraak blazen de daders een geldautomaat op, in de hoop een belangrijk deel van het geld daarin te bemachtigen. De modus operandi, in termen van de recherche, ontwikkelt zich. In het verleden lieten plofkrakers veelal gas in de opengebroken geldla van een pinautomaat lopen, dat ze vervolgens lieten ontploffen. In 2012 gebeurde dat nog 137 keer, naast 3 plofkraken met explosieven. In Nederland gaat dat niet meer, doordat de banken de pinautomaten in overleg met de politie hebben aangepast, waardoor het gas snel wordt gedetecteerd en door een opengezette klep ontsnapt of met een andere stof wordt geneutraliseerd. De kluizen zijn tegenwoordig ook te sterk om ze met gas te kunnen opblazen. Vervolgens gingen plofkrakers vooral explosieven gebruiken. Eerst met een soort lange pizzaschuif. Ze schoven met een of twee stangen een platte bak vol springstof de pinautomaat in of er tegenaan – vaak flitspoeder of zwaar vuurwerk. Dit ‘improvised explosive device’ brachten ze met een afstandsbediening tot ontploffing. “Nu zien we vooral dat daders pakketten explosieven tegen de geldautomaten aanzetten, en die opblazen. Criminelen ontwikkelen meer know-how over de explosieven. Daarmee vernielen ze niet alleen de geldautomaat, maar vooral ook de gevel waar die in zit, of zelfs een groot deel van het gebouw,” zegt Jos van der Stap, landelijk ‘overvalcoördinator’ van de politie, die ook over plofkraken gaat. “Wij hebben jaren geleden al geadviseerd vooral ook in te zetten op geldontwaardingssystemen, met verf of lijm. Als je nul kans hebt op een buit, stop je ermee. Zoals we vroeger honderden bankovervallen per jaar hadden en nu nul.” In Nederland wel. Van der Stap pakt de cijfers erbij. In 2017 waren er in heel het land 62 plofkraken, in 2018 nog 43, in ‘piekjaar’ 2019 zelfs 72, in 2020 nog 30, in 2021 nog 12 en dit jaar zijn het er tot nu toe 5. “Wel hebben we vorige week in Amsterdam-Osdorp die plofkraak met veel schade gehad (aan Tussen Meer) en nu die aan het Beukenplein in Amsterdam-Oost.” De straffen voor plofkraken zijn de laatste jaren fors gestegen, tot wel 4 jaar cel per kraak, en tegen de 10 jaar voor een reeks. Omdat de buit groot is áls een kraak slaagt en het geld er bruikbaar uitkomt. Zoals een recherchechef ooit in Het Parool zei: “Al sinds het Wilde Westen proberen dieven kluizen leeg te roven. Dus als je meer dan een ton aan euro’s aan de openbare weg zet, zullen mensen proberen die te pikken. Je hoeft geen raketgeleerde te zijn om dat te bedenken.” Ja en nee. In Nederland wel, maar Nederlandse plofkrakers zijn al jaren véél actiever in Duitsland. “Dadergroepen vonden op enig moment hun weg naar Duitsland. We zijn zeer actief bezig dat te belemmeren, maar dat is moeilijk,” zegt Van der Stap. In Nederland zijn 4000 geldautomaten, in Duitsland 65.000. “Bij ons gaat 25 procent van de transacties contant, in Duitsland dik boven de 60 procent. Waar wij in Nederland in 2012 volop de strijd aangingen tegen de plofkrakers, zijn ze in Duitsland pas in 2016 begonnen. Waar wij drie of vier grootbanken hebben, hebben de Duitsers er twaalf of dertien per deelstaat, en daarvan zijn er zestien, dus het overleg is veel gecompliceerder. We zijn druk doende de Duitsers te helpen.”||https://www.parool.nl/amsterdam/hoe-werkt-een-plofkraak-en-worden-het-er-meer-of-minder-vijf-vragen-over-plofkraken~b88b1386/
2022-07-25||Vertrekkend directeur Hanna Luden van het Cidi: ‘We zijn er nog niet goed genoeg in geslaagd om antisemitisme tegen te gaan’||“Het is tijd voor mij om nieuwe uitdagingen aan te gaan. Zeven jaar is lang genoeg,” zegt Luden. “Ook wil ik in de privésfeer aan bepaalde dingen meer tijd besteden. Ik heb een moeder in Israël die ik vaker wil kunnen zien. Die is niet de jongste meer.” Bij haar aanstelling als directeur wilde Luden zich inzetten voor de veiligheid van het Joodse volk, zowel in binnen- als buitenland. Ook wilde ze mensen bekender maken met Israël. Ze werd in 1958 in Israël geboren en verhuisde op 27-jarige leeftijd naar Nederland. Nu is het tijd voor meer rust, vindt ze. “Het werk gaat je niet in de koude kleren zitten. Er wordt veel met modder gegooid. We willen een reëel beeld creëren van Israël. We willen ook antisemitisme tegengaan. Het is niet onze taak om Israël te verdedigen. Het is altijd het dilemma of je overal op in moet gaan.” Echt tijd voor een terugblik heeft Luden nog niet genomen. “Maar dat zal ik zeker nog doen,” zegt ze. “We zijn er nog niet goed genoeg in geslaagd om antisemitisme tegen te gaan, maar dat kan ook liggen aan dat het debat steeds meer polariseert. Dus in die zin is er nog veel werk te verrichten. Ik hoop dat ik ook op mijn manier een bijdrage kan blijven leveren.” Ze wil dat de berichtgeving over Israël ‘fair’ blijft. “Israël is geen perfect land, maar ook geen paria.” Het belangrijkste vindt Luden dat Joden in Nederland zichzelf kunnen zijn, ‘zonder zich te hoeven verdedigen vanwege Israël of allerlei antisemitische vooroordelen’. Een opvolger is nog niet bekend, Luden blijft aan tot het eind van dit jaar. Wel heeft ze alvast wat tips voor de volgende directeur. “Accepteer niet dat het op de persoonlijke toer gaat. En wees rechtlijnig in de lijn die je uitzet. Als we niet opletten worden we in een bepaalde hoek gedreven, terwijl wij juist boven de politieke partijen en discussie willen staan. Antisemitisme noch Israël mag een partijpolitiek agendapunt worden.”||https://www.parool.nl/nederland/vertrekkend-directeur-hanna-luden-van-het-cidi-we-zijn-er-nog-niet-goed-genoeg-in-geslaagd-om-antisemitisme-tegen-te-gaan~b2086a91/
2022-07-25||Geen andere partijen betrokken bij kanodrama Veluwemeer||“Alles wijst er op dat het kapseizen van de kano het gevolg is van een ongeluk waarbij geen andere partijen betrokken zijn geweest,” meldt de politie. Er komt daarom geen strafrechtelijk onderzoek. Wat er exact is gebeurd, en hoe dit is gebeurd, is volgens de politie lastig aan te geven. “We zullen daar misschien wel nooit achter komen.” De drie dodelijke slachtoffers zijn de 32-jarige moeder, de 42-jarige vader en een 5-jarige dochter. Alleen een 7-jarige dochter overleefde het ongeluk. Zij werd gevonden op een boei in het water bij Biddinghuizen. Het gezin komt uit de deelstaat Noordrijn-Westfalen en was aan het kanoën op het Veluwemeer. De kustwacht werd gewaarschuwd omdat er een kind te water was geraakt, maar al snel werd duidelijk dat er nog meer mensen in het water lagen. Daarop rukten de hulpdiensten uit en werd onder meer gezocht met helikopters en reddingsboten. De inzittenden van de kano droegen geen reddingsvesten. Rechercheurs deden de afgelopen dagen onderzoek om meer duidelijkheid te krijgen over de oorzaak van het noodlottige ongeluk. De kano waarin het gezin zat is bekeken op mogelijke sporen van schade. Ook is met het 7-jarige dochtertje uit het gezin, die het ongeluk als enige overleefde, gesproken. Wat daar uit is gekomen wil de politie niet zeggen. Ook de mogelijkheid dat een andere boot op afstand zoveel golfslag veroorzaakte dat de kano daardoor omsloeg, is volgens politiewoordvoerder Ton Heutz in het onderzoek meegenomen. “Vooralsnog gaan we daar niet vanuit, maar het onderzoek is nog niet definitief afgerond.” Het drama roept nog altijd veel vragen op. Er is veel verbazing dat de slachtoffers geen zwemvesten droegen. Bij de verhuur van elke kano of gerelateerde watersportvaartuigen wordt altijd een zwemvest aangeboden. Aan weerszijde is het Veluwemeer ondiep en ongevaarlijk maar in het midden ligt een vaargeul met een stroming. “Als je van de ene naar de andere kant wil zwemmen, kan je in die geul terechtkomen. Dan is het de vraag of je sterk genoeg bent om uit die stroming te komen. Er bestaat dan het risico dat je aan het eind van je krachten komt en wordt meegesleurd door het water,” zei KNRM-woordvoerder Edwin Zegers eerder.||https://www.parool.nl/nederland/geen-andere-partijen-betrokken-bij-kanodrama-veluwemeer~b8f7373a/
2022-07-25||Opinie: ‘Nu nog de snelheid en ons rijgedrag aanpassen’||We hebben weer moedige ministers! Dat zal ook de burger moed geven. Stikstofminister Van der Wal en minister Harbers van Infrastructuur en Waterstaat hebben de afgelopen weken bewezen dat ze crisissituaties willen zien. Na decennia van ontkenning en politiek wegkijken, erkennen ze dat we bij stikstof en Schiphol tegen de grenzen van de groei aan lopen. Hoe we die problemen gaan oplossen is een zaak van democratische besluitvorming en empathisch debat. Maar dat kan niet zonder de bereidheid om meerdere koeien bij de horens te vatten. Want het probleem zien, is de helft van de oplossing. Wel komen er meteen al pregnante vragen naar voren. Waarom moet ík mijn veestapel inkrimpen terwijl andere stikstofbronnen ongemoeid worden gelaten of zelfs mogen doorgroeien, zoals de luchtvaart en het autogebruik? Waarom moet ík ‘van het gas af’ zolang in het Westland komkommers worden gekweekt met gas dat een derde van de normale prijs kost, waarbij maar 1 procent van de energiebelasting wordt betaald? Die vragen kunnen in onze vrijemarkteconomie uiteindelijk alleen politiek worden beantwoord door de stikstof- en CO2-uitstoot van de verschillende bronnen (gas, benzine, kerosine) dezelfde prijs te geven. Zolang die enig mogelijke ‘klimaat- en stikstofrechtvaardige’ oplossing er nog niet is, verdient het aanbeveling om de verschillende sectoren nu al zoveel mogelijk gelijk te behandelen. Minister Harbers doet dat door ook grenzen te stellen aan de groei van Schiphol. Het Schipholbeleid was de afgelopen dertig jaar zo ingewikkeld gemaakt dat niemand het meer begreep, ook de ministers niet. Achter dat rookgordijn van ingewikkeldheid was het goed vliegen. Maar Harbers verklaart nu ook daar het fundamentele inzicht van zijn partijgenoot Remkes van toepassing: ‘Niet alles kan overal’. Maar in dat bewonderenswaardige streven naar een rechtvaardiger verdeling van de pijn moet nu ook de vraag worden beantwoord, waarom ík van het gas af moet, als de voet van mijn buurman niet van het gaspedaal af hoeft! Wanneer in heel Nederland de snelheid op autowegen altijd en overal (dus ook ’s nachts) 100 km/uur zou zijn en ook beter wordt gehandhaafd door extra trajectcontroles, dan zou dat veel olie en energie besparen, de emissies van NOx en CO2 verminderen, de verkeersveiligheid verbeteren en de geloofwaardigheid van het beleid vergroten. Aan harde cijfers geen gebrek: Nederland verstookt jaarlijks rond 13 miljard liter benzine en diesel; de potentiële besparing van ca. 10 procent scheelt per jaar 1,3 miljard liter, ruim 3 miljard euro en 3 megaton CO2. Dat zou ons snel minder afhankelijk kunnen maken van Russische olie. Begin maart al kwam de International Energy Agency (IEA) tegen die achtergrond met concrete adviezen voor consumenten en automobilisten, om zo 2,7 miljoen vaten olie per dag te besparen. De IEA wil onder andere dat de lidstaten de snelheidslimieten met 10 km/uur verlagen. De European Transport Safety Council stelt zelfs een algemene snelheidslimiet van 100 km/u voor. Ook vicevoorzitter van de Europese Commissie Frans Timmermans wil onze olie-afhankelijkheid verminderen door snelheidslimieten te verlagen en zuinig rijden te bevorderen. Met dat ‘nieuwe ­r­ijden’, met lage toerentallen in de hoogst mogelijke versnelling, kan (ook in de stad) een netto besparing van 10 à 20 procent worden bereikt. Dat is 20 tot 40 cent besparing per liter! Deze adviezen focussen op gedragsverandering, wat in het Nederlandse milieu- en klimaatbeleid tot nu toe zo goed als onbespreekbaar is geweest. Om electorale redenen werd en wordt (zie het klimaatprogramma van minister Jetten) bij verkeer alle heil verwacht van technische oplossingen zoals versnelde invoering en subsidiëring van elektrische auto’s. Maar tot 2030 wordt het milieurendement van elektrische auto’s naar verwachting grotendeels tenietgedaan door het stijgende aandeel grotere auto’s (suv!) en de fossiele brandstofmix (steenkool). De IEA adviseert daarentegen klip-en-klaar: minder vliegen, minder autorijden, meer fietsen en openbaar vervoer gebruiken, snelheden omlaag. Want alleen daarmee kan onze olieconsumptie direct verminderen. Wat betreft 24/7 130 rijden, (vorige maand op het VVD-­congres bepleit): het vermeende rijplezier en snelheidsgenot of de individuele tijdwinst daarvan zijn privébelangen, die niet vallen onder het algemeen belang zoals grondwettelijk en in verkeerswetgeving vastgelegd. Dát betreft: verkeersveiligheid, volksgezondheid, milieu, klimaat, energievoorziening. Onder de huidige omstandigheden, waarbij de grenzen aan de groei overal opdoemen en waarin onze geopolitieke afhankelijkheid steeds groter wordt, moet het algemeen belang zwaarder wegen dan privébelangen. Dat liberale VVD-ministers (en oud-ministers) bij stikstof en Schiphol durf tonen geeft de burger moed. Nu nog de snelheid en ons rijgedrag aanpassen, zo kunnen wij als automobilist ook zelf iets doen tegen stijgende brandstofkosten. Juist met minder gasgeven komen we verder per liter én bij de aanpak van de crises waar ons verkeersgedrag deel van de oplossing is. Klaas van Egmond, hoogleraar milieukunde en duurzaamheid, Universiteit Utrecht; Henk Wardenaar, oud-projectleider Het Nieuwe Rijden, ministerie van Verkeer en Waterstaat; en Martin Kroon, oud-projectleider snelheidslimieten en rijgedrag VROM/Milieubeheer.||https://www.parool.nl/nederland/opinie-nu-nog-de-snelheid-en-ons-rijgedrag-aanpassen~b94da6df/
2022-07-25||Plofkraak op het Beukenplein: ‘De winkel is total loss’||De glasscherven, die tot aan de overkant van het Beukenplein lagen, zijn aan het begin van de middag opgeruimd. Een rek met ansichtkaarten ligt wel nog op het plein. Werkmannen timmeren houten platen tegen de pui van de Primera, die door de explosie van een plofkraak in de nacht van zondag op maandag bijna volledig is weggeslagen. Ook de naastgelegen opgang naar een appartementencomplex is compleet vernield. “Binnen is het een chaos,” zegt Ron Schouten, de eigenaar van het winkelpand. “De winkel is total loss.” Het plafond is deels naar beneden gekomen, de vloer ligt bezaaid met brokstukken. Het glas van de koelkastdeur ligt aan diggelen. Een glasplaat uit de pui is met zo veel geweld uit de sponning geschoten dat een lantaarnpaal op de stoep scheef is komen te staan. De glassplinters zitten er nog in. Schouten schat dat het drie à vier maanden gaat duren voordat de winkel is opgeknapt. “De schade is enorm, volgens de eerste schatting tussen de anderhalf en twee ton. En je weet dat het niks heeft opgebracht. Die kluizen zijn tegenwoordig zo sterk.” Om 02.20 uur waren kort achter elkaar twee harde knallen te horen. Volgens de politie hebben getuigen gezien hoe kort na de ontploffing twee personen ervandoor gingen op een scooter in de richting van de Sparrenweg. Meerdere bewoners van het Beukenplein moesten hun huis uit. Ook heeft een buurtbewoner gehoorschade opgelopen, meldt een woordvoerder van de politie. Een andere buurtbewoner hoorde rond half drie ’s nachts een harde knal. “Alsof er een bom afging. Alle alarmen in de buurt gingen af. Daarna werd het weer rustig. De ravage is veel groter dan ik dacht.” Ook Eveline (37), die om de hoek woont, schrok wakker. “Het was echt keihard. Ik vloog mijn bed uit, want mijn zoontje van twee begon te huilen. Toen ik hem vasthield, knalde het nog een keer. Je schrikt je helemaal rot.” Haar zoontje was de volgende ochtend nog steeds niet van de schrik bekomen. Eveline: “Toen hij wakker werd, begon hij meteen te klappen en ‘boem boem’ te roepen. Hij is het echt nog aan het verwerken.” Bewoners van de acht appartementen boven de Primera zijn na de explosie opgevangen bij Bar Bukowski. “We hebben ze koffie en thee gegeven,” zegt bedrijfsleider Pieter Moesker. “Er zaten ook ouders met een baby van drie maanden tussen, dat is vrij schrijnend.” Volgens Moesker waren de bewoners erg geschrokken. “Een man was na de eerste explosie op zijn balkon gaan staan, dus hij stond er vlak boven toen de tweede explosie kwam. Die heeft waarschijnlijk permanente hoorschade.” Mede-eigenaar van de Primera Ali Muhammed en zijn zoon Afaan (22) zijn maandagnacht om 02.30 uur direct naar de zaak gekomen toen ze gebeld werden. Om 08.00 uur waren ze er nog. Zoon Afaan: “Natuurlijk zijn we er. Mijn vader heeft deze zaak al 22 jaar, vooral voor hem komt het hard aan. We zitten nu nog wel in de adrenaline en fightmodus. We willen zo snel mogelijk weten wat gebeurd is.” Volgens Afaan is er geen buit gemaakt, maar is er wel veel schade. “We zijn vooral bezig met vragen beantwoorden, zoals hoe je bij de kluis kan. De explosievendienst is geweest en we moeten dingen regelen voor de verzekering.” Het is de tweede plofkraak in een week tijd in Amsterdam. Vorige week zaterdag brak brand uit na een plofkraak op een Geldmaat in Osdorp, die in de gevel van tabakszaak Geestman was bevestigd op hoofdstraat Tussen Meer. Ook toen zagen getuigen na de plofkraak een scooter met twee personen wegrijden.||https://www.parool.nl/amsterdam/plofkraak-op-het-beukenplein-de-winkel-is-total-loss~b07ebb65/
2022-07-25||Van 15 naar 5 bestralingen: kankerbehandelingen zijn door corona versneld aangepast ||Bepaalde vrouwen met borstkanker hoeven niet meer 15 tot 20 keer naar het ziekenhuis voor radiotherapie, maar 5 keer. Mannen met een laag en middel risico prostaatkanker kunnen veelal terug van 35 naar 5 bestralingen. Patiënten met blaaskanker of een melanoom hoeven voor immuuntherapie niet meer elke drie weken naar het ziekenhuis, maar één keer in de zes weken. Het zijn voorbeelden van kankerbehandelingen die tijdens de pandemie zijn veranderd. Oncologen wilden voorkomen dat deze groep kwetsbare patiënten covid zouden oplopen en probeerden het aantal ziekenhuisbezoeken te beperken. “Door corona zijn bepaalde aanpassingen van behandelingen in een stroomversnelling geraakt," erkent Marcel Verheij, voorzitter van het platform Oncologie Soncos en zelf radiotherapeut-oncoloog. Veel van die behandelingen zijn verkort gebleven. Want, benadrukken radiotherapeuten en oncologen, de behandelingen zijn alleen aangepast als uit wetenschappelijke studies bleek dat dat veilig was. De doses van de medicatie bleef gelijk, maar kon in grotere hoeveelheden per keer worden gegeven. “Van immuuntherapie wisten we dat het even effectief is om die één keer in de zes weken te geven. Sommige artsen gaven die eerder liever één keer in de drie weken, omdat de patiënten in de eerste onderzoeken zo werden behandeld en ze daar dus aan gewend waren. Die persoonlijke opvattingen zijn tijdens corona opzij geschoven,” legt Martijn Lolkema, hoofd interne oncologie bij het Erasmus MC, uit. De artsen bekijken per patiënt of die in aanmerking komt voor een ander traject. Ook geldt dat de aanpassingen niet in elk ziekenhuis mogelijk zijn. Bij prostaatkanker kan het aantal bestralingen bijvoorbeeld alleen terug met geavanceerde apparatuur. “Je moet precies kunnen zien waar je bestraalt door steeds beelden te maken. Die bestralingsapparatuur moet je wel hebben,” verklaart Verheij. Met die apparatuur hoeft een minder groot gebied bestraald te worden, waardoor minder gezond weefsel wordt beschadigd en de dosis per keer omhoog kan. Ook voor sommige patiënten met uitgebreide endeldarmkanker, is een kortere bestraling mogelijk. Normaliter kregen deze mensen standaard 25 bestralingen, nu is het ook een optie om ze vijf keer te bestralen. Verheij: “Dat is een stuk patiëntvriendelijker, want vijf weken lang elke dag naar het ziekenhuis is een flinke belasting en het blijkt even effectief.” Patiënten met een hersentumor kregen één soort chemo minder, namelijk een deel waarvoor ze in het ziekenhuis aan het infuus moesten. Alleen twee middelen die in tabletvorm waren, gingen door. “Vooral bij kwetsbare mensen zullen oncologen er nog steeds sneller voor kiezen die chemo weg te laten,” aldus Machteld Wymenga, voorzitter van de Nederlandse Vereniging voor Medische Oncologie. Overigens merken oncologen ook dat meer patiënten kiezen voor nacontroles of uitslagen via het beeldscherm. “Als er lichamelijk onderzoek nodig is, kan dat natuurlijk niet. Maar er is meer controle digitaal of telefonisch gebleven,” zegt Maaike Beugeling, bestuurslid van de Nederlandse Vereniging voor Radiotherapie en Oncologie. Ook proberen artsen het bloedprikken in te perken. De patiëntenorganisatie Prostaatkankerstichting juicht de vernieuwingen toe. Als patiënten minder vaak naar het ziekenhuis hoeven, is de behandeling minder belastend. Bovendien ziet de stichting dat artsen preciezer kunnen bestralen, waardoor ook nog eens minder nevenschade ontstaat. Dat patiënten vaker kunnen kiezen voor een telefonische of online nacontrole scheelt eveneens reistijd. Volgens de stichting vinden patiënten het fijn dat ze zelf deze keuze kunnen maken. De Borstkankervereniging adviseert patiënten met de arts te overleggen of een kortere bestraling mogelijk is. Mensen die een reconstructie hebben gehad of bij wie ook bestraling van de lymfeklieren nodig is, komen bijvoorbeeld niet in aanmerking. “Maar als het kan, betekent het minder vaak naar het ziekenhuis, minder belasting en meer een behandeling op maat,” aldus woordvoerder Anita Boonstra.||https://www.parool.nl/nederland/van-15-naar-5-bestralingen-kankerbehandelingen-zijn-door-corona-versneld-aangepast~b79442d8/
2022-07-25||Concert Pearl Jam maandagavond in Ziggo Dome gaat door||De band zou oorspronkelijk twee keer optreden in Amsterdam. Op sociale media klaagden fans dat zij zondag al onderweg waren naar de Ziggo Dome toen de afgelasting werd gecommuniceerd. “Pearl Jam wilde alles in het werk stellen om toch op te kunnen treden,” aldus de concertorganisator over het afgelaste concert van zondag. Pas bij een laatste controle kreeg frontman Eddie Vedder van een arts het advies om niet op te treden. “Daarom heeft de groep besloten dat ook niet te doen. Daarom werd pas zo laat gemeld dat het niet doorging.” Vedder kampte al een paar dagen met stemproblemen. Het concert van zondag kan niet worden ingehaald. Tickethouders krijgen hun geld terug. Mojo liet maandagochtend nog weten dat de band er alles aan deed om maandag alsnog op te kunnen treden. Dat lijkt nu inderdaad te gaan lukken.||https://www.parool.nl/kunst-media/concert-pearl-jam-maandagavond-in-ziggo-dome-gaat-door~bc720166/
2022-07-25||25 jaar cel voor Jonathan C. voor liquidatie Rachid Kotar, twee medeverdachten vrijgesproken||Kotar had die namiddag zijn zoontje na diens zwemles op de achterbank van zijn gepantserde BMW gezet, toen twee mannen op hem af renden, van wie een zeker elf keer schoot. Kotar overleed ter plekke. Zijn zoontje werd maar net door een kogel gemist. Op camerabeelden is te zien dat het jongetje over zijn stervende vader uit de auto stapt, nog even omkijkt en naar het sportcomplex rent. ‘Uit het feit dat de moord is gepleegd voor de ogen van het jonge zoontje, dat daarbij ook zelf in levensgevaar is gebracht, blijkt de gewetenloosheid waarmee de feiten zijn gepleegd en de minachting voor het menselijk leven,’ schrijft de rechtbank in het vonnis. Jonathan C. ‘heeft op geen enkel moment verantwoordelijkheid genomen voor wat hij heeft gedaan’, hetgeen de rechtbank hem zwaar aanrekent. De liquidatie was grondig voorbereid. Kotars auto was met een peilbaken gevolgd en met de Volkswagen Transporter waarin de schutters na de moord vluchtten, was hij ook al de dag voor de liquidatie bij de sportschool geobserveerd. Ruim een kwartier na de schietpartij werd de bus uitgebrand aangetroffen aan de Buitensingel, vlakbij de Johan Cruijff Arena. De rechtbank stelt vast dat Jurviën M. op 12 december 2019 meerdere keren telefonisch contact had met Jonathan C. en met de eerder veroordeelde chauffeur van de vluchtbus, de toen 17-jarige Rucheno J. Hij reisde ook met C. mee in de metro, maar de rechters zien onvoldoende bewijs dat hij de tweede schutter was, wiens wapen weigerde, maar die Kotar met het wapen hard op het hoofd sloeg. Saiffeddine M. (24) verwijderde blijkens camerabeelden twee keer het peilbaken onder de BMW van Kotar, maar ‘het dossier bevat echter geen harde aanknopingspunten voor de stelling dat de medeverdachte wist van een plan om het slachtoffer te liquideren’. Jonathan C. moet een schadevergoeding van 27.700 euro betalen aan het zoontje en 17.500 euro aan de vader van Kotar. Justitie had 30 jaar cel geëist tegen Jonathan C. en Jurviën M., en 22 jaar voor Saiffeddine M. voor hun rollen bij de minutieus voorbereide en uitgevoerde liquidatie ‘waarbij in het bijzonder de aanwezigheid van de kleine jongen de moord zo afschuwelijk maakt’.||https://www.parool.nl/amsterdam/25-jaar-cel-voor-jonathan-c-voor-liquidatie-rachid-kotar-twee-medeverdachten-vrijgesproken~bae1038a/
2022-07-25||Asielcrisis: kabinet overweegt tijdelijk aanmeldcentrum op kazerne om Ter Apel te ontlasten||De voorzitter van de veiligheidsregio Groningen, burgemeester Koen Schuiling, heeft vorige week in een gesprek met staatssecretaris Eric van der Burg (VVD, Asiel) aangedrongen op deze oplossing om Ter Apel te ontlasten. “Die boodschap heeft hij ook nog zwart op wit in een brief meegegeven,” zegt de woordvoerder van Schuiling. In de brief worden defensielocaties in Ede, Budel en Zeist genoemd als plekken die ‘zeer geschikt zijn’. ‘Niet alleen door de grootte en de directe beschikbaarheid, maar ook door de aanwezige voorzieningen zoals keukens en voldoende sanitair.’ In de voormalige Nassau-Dietzkazerne in Budel is nu al een asielzoekerscentrum gevestigd. Zo’n tijdelijk tweede aanmeldcentrum zou de druk op het enige aanmeldcentrum in Nederland, in het Groningse Ter Apel, moeten verlichten. Daar slapen de afgelopen maanden met regelmaat mensen op stoelen of op een grasveld voor de poort omdat er niet genoeg ruimte is voor alle asielzoekers die zich daar melden. Volgens een woordvoerder van Van der Burg wordt er inderdaad gekeken naar een tijdelijke locatie op een terrein van de krijgsmacht waar asielzoekers alvast geïdentificeerd kunnen worden. Er zijn ‘heel veel gesprekken’, zegt ze, maar is nog niet bekend wanneer er duidelijkheid over komt. “Als je een plek op het oog hebt, moet er ook met een gemeente worden gesproken. Die moet ook groen licht geven.” Volgens de woordvoerder van Schuiling zou een combinatie van opvanglocatie en aanmeldcentrum ideaal zijn. “Er is niet alleen behoefte aan een dak boven het hoofd, maar ook aan het starten van de asielprocedure.” Volgens hem heeft de procedure al te maken met ‘oplopende achterstanden’. Asielzoekers worden door het ruimtegebrek in Ter Apel vaak van noodopvanglocatie naar noodopvanglocatie gebracht. Daardoor ontstaat, volgens de brief van de Groningse burgemeester, een situatie die ‘grimmig’ is. ‘COA-medewerkers, inclusief beveiliging, voelen zich onveilig en zijn door de aanhoudende crisis uitgeput', schrijft Schuiling. Daardoor is regelmatig politie-inzet nodig. Staatssecretaris Van der Burg zei vorige week al te kijken naar een locatie waar asielzoekers al door de vreemdelingenpolitie en de Immigratie en Naturalisatiedienst (IND) gezien kunnen worden en met Defensie in gesprek te zijn. Volgens een woordvoerder van het ministerie van Defensie is er ‘goed overleg’ en worden ‘verschillende opties bekeken’. Ze benadrukt wel dat Defensie al op vier locaties in totaal 1450 Oekraïners en andere asielzoekers opvangt. “We moeten kijken of eventuele nieuwe inspanningen de gereedheid van de krijgsmacht niet in gevaar brengt.” Een eventueel tijdelijk aanmeldcentrum komt niet in de plaats van het beoogde aanmeldcentrum in Bant, gemeente Noordoostpolder. Daar wil het kabinet een permanent aanmeldcentrum openen, maar dat zal in het gunstigste geval nog maanden op zich laten wachten. Bovendien noemt de gemeente de komst ‘onwenselijk’, waardoor de procedure waarschijnlijk langer zal duren. Het kabinet zoekt al langer naar manieren om de vastgelopen asielopvang te ontlasten. Zo zetten momenteel drie cruiseschepen koers naar Nederland, waar elk plek biedt aan minimaal duizend asielzoekers. Eén van de schepen komt in Velzen. Maar andere locaties, in Zaandam en Vlissingen, vallen af. In Zaandam blijkt de stikstofuitstoot te groot, meldt het Noordhollands Dagblad. De GNV Aurelia is een ouder schip dat niet op walstroom kan worden aangesloten, waardoor het is aangewezen op generatoren die stikstof uitstoten. Alle stikstofbeperkende maatregelen zijn onderzocht, meldt burgemeester Jan Hamming, maar die bieden onvoldoende mogelijkheden om de uitstoot te beperken binnen de geldende stikstofnormen.||https://www.parool.nl/nieuws/asielcrisis-kabinet-overweegt-tijdelijk-aanmeldcentrum-op-kazerne-om-ter-apel-te-ontlasten~b0801430/
2022-07-25||Lucky Luuk (4+) is heerlijk slapstickachtig en suggestief||Cowboyhoeden, klappertjespistolen en zelfs echte leren cowboylaarzen: het publiek bij Lucky Luuk in het Amsterdamse Bostheater is passend uitgedost. Er wordt al gesmoesd over hondje Rataplan, paard Jolly Jumper en boevenbende De Daltons, en er wordt gehoopt op veel geschiet en spannende overvallen. Het is duidelijk dat stripheld Lucky Luke van de Belgische Morris bekend is onder een deel van de toeschouwers. Het publiek is jong, want de voorstelling is vanaf 4 jaar. Toch zijn er ook broertjes en zusjes mee die nog een stukje jonger zijn. Dat is niet erg, al staat er voor aankomst wel een waarschuwing dat het eventueel eng kan zijn voor de kleinere kinderen. Eng wordt het niet, al zijn er wel degelijk treinroven, schietpartijen en gevechten, maar bij jeugdtheatercollectief Meneer Monster – dat de beroemde strip Lucky Luke als inspiratie nam, maar verre van letterlijk interpreteerde – is al dat geweld heerlijk slapstickachtig en suggestief. De pistolen zijn van hout, het decor bestaat uit klapdeuren en palen en er wordt met dartpijltjes naar elkaar gegooid, maar allemaal uitermate in slow motion, zodat het vooral heel grappig is. Het op het oog simpele decor heeft meer kolderieke verrassingen. We zijn nog maar nauwelijks op weg als een eenzame cowboy door de woestijn banjert, dorstig op zoek naar water, en er een waterput wordt geslagen. Hier ontstaat Water City, en meteen spuit er een straal water het houten podium uit, het publiek in. Dankbaar gieren de kleuters op de kleine tribune het uit. Het trio van Meneer Monster is creatief, muzikaal en ook fijn in staat de meegebrachte ouders te vermaken. Een terugkerend konijntje wordt een target in een game, dat onvermoed door een jonge toeschouwer wordt neergeknald. Tot groot gejuich, maar het wordt vervolgens dramatisch door een doodgraver begraven. De schaduw van Luuk komt op een minimotor dwars door het bos aan scheuren, om vervolgens een hilarische act met Luuk op te voeren, bijna synchroon bewegend. Overigens is Luuk verre van de spil in het verhaal. We zien vooral een saloon met kastelein – die verrassend goed kan goochelen –, een dametje met een koffer vol blinkende sieraden en een trio dat met een ver uitstekende kin opvallend veel op de Daltonbroertjes lijkt (al zijn het er maar drie). Luuk komt pas ‘helemaal aan het einde’ opdagen, zoals de personages keer op keer herhalen. Niet alles zal bij het jongste deel van het publiek landen, maar de energie, slimme trucjes, geestige dansen en mooie a-capellacountrymuziek, aangevuld met een zelfspelende piano en slapstick, zijn genoeg voor krap een uur heerlijk theater in het bos.||https://www.parool.nl/kunst-media/lucky-luuk-4-is-heerlijk-slapstickachtig-en-suggestief~b7f3404e/
2022-07-25||Oplopende spanning tussen Taiwan en China: ‘Conflict zet land twintig jaar terug in de tijd’||‘Het is makkelijk om hier te verdrinken’, valt te lezen op een paal die zo’n tien meter van het strand in Xiamen in zee staat. De waarschuwing staat er niet voor niets. Vanaf dit stuk strand kan je het Taiwanese eilanddistrict Kinmen zien liggen. Het eiland ligt op 187 kilometer van Taiwan, maar slechts op enkele kilometers van het Chinese vasteland. Hemelsbreed is het slechts tien kilometer zwemmen ‘naar de vrijheid’, zoals een man het in 2020 noemde toen hij tevergeefs Kinmen probeerde te bereiken. De Taiwanese kustwacht arresteerde hem wegens het illegaal binnendringen van Taiwan. Met enige regelmaat proberen Chinezen vanaf Xiamen naar Taiwan te zwemmen, en ongevaarlijk is het niet. In de Straat van Taiwan, zoals het stukje water heet, liggen aan weerszijden mijnen en andere militaire blokkades. Het zijn overblijfselen van het eind van de burgeroorlog toen de nationalistische Kwomintang (KMT) de strijd verloor van de communisten en in 1949 naar Taiwan vluchtte. De KMT doopte Taiwan vervolgens om tot de ‘Republiek van China’ en beschouwt zich sindsdien als een onafhankelijk land. De in 2020 herkozen president Tsai Ing-wen positioneert zich afgelopen jaren steeds bewuster als zodanig en probeert officiële betrekkingen aan te knopen met landen. Dat is tegen het zere been van Peking. De Volksrepubliek China ziet Taiwan als een opstandige provincie die uiterlijk in 2049 weer volledig Pekings autoriteit moet erkennen. De Chinese minister van Defensie Wei Fenghe zei half juni op een Aziatische veiligheidsconferentie in Singapore nog dat Peking niet zal aarzelen ten strijde te trekken als Taiwan een stap richting onafhankelijkheid neemt. Die waarschuwing was vooral aan het adres van de VS, die in mei beloofden Taiwan te verdedigen tegen een aanval van China. Peking volgt deze dagen met argusogen hoe een Amerikaans oorlogsschip momenteel door de Straat van Taiwan vaart. China dreigde vorige week dinsdag met ‘krachtige maatregelen’ als de voorzitter van het Huis van Afgevaardigden Nancy Pelosi in augustus inderdaad Taiwan bezoekt, zoals de Financial Times berichtte. Taiwan zegt overigens niets te weten van een bezoek. In een werkplaats bij een oude binnenhaven in het centrum van Xiamen zitten vier mannen op plastic krukjes thee te drinken. Het zijn gepensioneerde scheepsmonteurs die jarenlang de vissers vergezelden als ze de Zuid-Chinese Zee opgingen. Hun naam willen ze niet geven, maar ze zitten vol anekdotes. Een van hen, geboren in 1942, herinnert zich de oorlogstijd nog goed. “Er verhuisden meer dan twee miljoen Chinezen naar Taiwan en veel mensen kwamen naar Xiamen om via Kinmen naar Taiwan te vluchten. Een keer sliepen er zelfs soldaten in ons huis. Ze kwamen ’s middags binnen zonder veel te zeggen en wij durfden niets te vragen. Ze gebruikten onze deuren om op te slapen. Toen ik de volgende ochtend wakker werd, waren ze vertrokken.” De man herinnert zich ook nog de confrontatie in 1958 toen Chinese troepen op een Taiwanees eiland in de buurt van Kinmen probeerden te landen. De poging mislukte, maar China en Kinmen namen elkaar daarna wekenlang onder vuur. Het leidde er zelfs toe dat de Amerikaanse marine konvooien van Taiwanese schepen begeleidde. “Zij schoten op ons, wij schoten op hen. Taiwan stuurde ook luchtballonnen met sigaretten en koekjes die wij oppikten van het strand. En er lagen pamfletten met de ‘drie principes voor de eenwording van China’. Die durfde ik niet op te pakken, bang dat ik beschuldigd zou worden van verraad.” Kinmen en de noordelijker gelegen Matsu-eilanden liggen zó dichtbij dat defensie-experts denken dat áls China een aanval op Taiwan zou plegen deze eilandjes als eerste de pineut zijn. Die verwachting wordt versterkt doordat China de laatste anderhalf jaar het aantal militaire oefeningen in het gebied flink opschroeft. Peking begint ook steeds vaker te claimen dat de Straat van Taiwan tot zijn territorium hoort en geen internationaal water is. Ondertussen breidt het gestaag zijn marinevloot uit. Toch maken de meeste inwoners van de havenstad zich geen enkele zorgen over een mogelijke oorlog. “Een oorlog?” echoën twee vrouwen achter de kassa van een kruidenierswinkeltje in de wijk Wenan. “Die komt er niet. Al die militaire oefeningen zijn alleen maar om Taiwan bang te maken. Waarom zouden we vechten? We zijn toch allemaal Chinezen, we hebben alleen een ander dialect.” Dat vindt ook Ko Wen-je, de burgemeester van de Taiwanese hoofdstad Taipei. De burgemeester stelde vorige week zelfs voor om een brug te bouwen tussen Kinmen en Xiamen om de economische samenwerking te vergroten en de spanningen tussen China en Taiwan te verminderen. Het idee werd verwelkomd in Peking, maar in Taiwan vonden de meeste politici het letterlijk een brug te ver. Critici noemden het een ‘Trojaans idee’ dat een invasie van het Chinese leger makkelijk zal maken. Xiao Luo, studente voedselwetenschappen die in Xiamen een zeer Instagram-waardige winkelstraat bezoekt, hoopt op een vreedzame hereniging met het ‘moederland’. Haar ouders en grootouders, die wegens hun landbezit niet populair waren bij de communisten, waren bijna naar Taiwan gevlucht. Ze snapt niet veel van de drang naar onafhankelijkheid door Taiwan. “Taiwanezen zijn van jongs af aan beïnvloed door het Westen. In hun schoolboeken behandelen ze Taiwan niet eens als onderdeel van China. Wij zijn heel open en tolerant ten opzichte van Taiwan, en verwelkomen hun terugkeer, maar andersom zijn ze niet zo vriendelijk voor ons.” De Taiwanese Xiong Ruyi, eigenaar van het Taiwanese restaurant Hong Shao in Xiamen, beaamt dat. Ze staat in de keuken van haar zaak en komt nadat de laatste dinerbestelling is verwerkt aan tafel zitten. Xiong verhuisde in 2009 met haar dochter van Taiwan naar Xiamen. “Drie jaar geleden, voor de pandemie, was ik nog in Taiwan. Als ik mijn vrienden vertelde hoe goed het leven was hier geloofden ze me niet. We zaten in een restaurant te eten en ze maanden me zachter te praten, omdat veel Taiwanezen zo negatief zijn over het vasteland.” De restauranteigenaar is wel heel positief over China. De overheid heeft beter voor haar gezorgd dan in Taiwan, zegt ze. Zo kreeg ze een paar ton aan financiële steun toen haar eerste restaurant op de fles ging. “Zolang je je aan de regels houdt, kan je een goed leven hebben.” Xiongs oma kwam met het KMT-leger mee naar Taiwan. “Maar ze kon nooit goed aarden in Taiwan. Ze miste het eten van haar geboorteplaats in Shandong en wilde tot aan haar dood terug naar China. Ik denk dat ik me daarom zo verbonden voel met het vasteland.” Ze hoopt niet dat het ooit oorlog wordt tussen China en Taiwan, maar bang ervoor is ze evenmin. “Taiwan is zo klein, je rijdt er in vijf uur doorheen. China walst daar zo overheen.” Het is opvallend hoe ontspannen inwoners in Xiamen antwoorden op vragen over Taiwan, ondanks de gevoeligheid van het onderwerp. In de vrijwel verlaten toeristenwijk Zeng Cuo An is zelfs een fotostudio te vinden waar je je kan laten vereeuwigen als communist of nationalist, iets dat ondenkbaar zou zijn in Peking. “De meeste mensen kiezen ervoor zich te verkleden in het uniform van de nationalisten,” zegt een medewerkster, “dat is mooier.” Bij de ingang word je verwelkomd door een groot, goudkleurig beeld van Mao, de oprichter van het huidige China. De eigenaar van naaiwinkel Yan Mei in het westelijke Siming-district kwam tot de uitbraak van het coronavirus geregeld in Kinmen om er inkopen te doen. “Voorheen kon je er makkelijk heen, nu moet je naar het immigratiebureau om een visum te krijgen. Taiwan was deel van China, en nu wil het onafhankelijk zijn. Maar dat zal geen goede toekomst zijn.” De gezamenlijke achtergrond van inwoners in Xiamen en Kinmen komt samen in de Jiangxia Hal verderop. Het historische pand is in 1915 gebouwd door de Huang-familie, die een eeuwenlange geschiedenis kennen. De Huangs verhuisden vorige eeuw gedeeltelijk naar Taiwan. Voor het coronavirus kwamen ze jaarlijks op deze plek samen om hun achtergebleven familie te bezoeken en hun voorouders te gedenken. Zo kwamen ze in 2019 nog met zo’n tweehonderd man bij elkaar. De gepensioneerde scheepsmonteurs bij de oude binnenhaven zijn door hun werk ook veel in Taiwan geweest, zeggen ze. “We hebben een goede band met Kinmen,” legt een van de mannen uit. “De inwoners van Kinmen zullen onafhankelijkheid van Taiwan niet steunen. En als ze het willen, dan zullen we dat niet geven natuurlijk.” Hij wil liever geen conflict. “Sommigen van ons hebben nog familie Taiwan, die kunnen geen kant op. Kijk naar Oekraïne, een conflict zet je land twintig tot dertig jaar terug in de tijd. Maar als er oorlog komt, moeten Taiwanezen bang zijn. Zij zijn veel zwakker dan wij, China heeft veel meer militaire slagkracht en wapens.”||https://www.parool.nl/wereld/oplopende-spanning-tussen-taiwan-en-china-conflict-zet-land-twintig-jaar-terug-in-de-tijd~be38ade2/
2022-07-25||Verenigd Koninkrijk organiseert songfestival namens Oekraïne||Het Verenigd Koninkrijk werd dit jaar tweede bij het evenement. Het zat al langer in de pijplijn dat het Verenigd Koninkrijk het evenement vanwege de oorlog in Oekraïne zou organiseren, maar nu hebben de EBU, de BBC en de Oekraïense omroep UA:PBC een overeenstemming bereikt. De organisatie gebeurt wel ‘namens Oekraïne’, zo meldt de EBU. Omdat Oekraïne daarmee het organiserende land is, plaatst het zich automatisch voor de finale. Ook wordt omroep UA:PBC betrokken in de organisatie. Er komen verscheidene Oekraïense elementen in de shows terug die ook betrekking hebben op de huidige situatie in het land. “Het Eurovisie Songfestival van 2023 zal niet in Oekraïne zijn, maar wel ter ondersteuning van Oekraïne,” zegt Mikola Tsjernotitski, directeur bij de Oekraïense omroep UA:PBC, over het besluit. “We zijn onze BBC-partners dankbaar voor hun solidariteit. Ik ben ervan overtuigd dat we samen Oekraïne in het evenement kunnen verwerken en dat we Europa weer kunnen verenigen door middel van vrede, steun en het vieren van diversiteit en talent.” Het is nog niet bekend waar het songfestival precies wordt georganiseerd. Dat wordt in de komende maanden besloten. Steden als Manchester, Liverpool, Leeds, Belfast en Londen hebben al laten weten geïnteresseerd te zijn. Eerdere jaren dat het Verenigd Koninkrijk het liedjesfestijn organiseerde was dat in onder meer de Royal Albert Hall in Londen, de Brighton Dome in Brighton, het Wembley Conference Centre in Londen en de National Indoor Arena in Birmingham.||https://www.parool.nl/wereld/verenigd-koninkrijk-organiseert-songfestival-namens-oekraine~b52a749d/
2022-07-25||Rusland wil Oekraïeners voor eigen oorlogstribunaal slepen, onderzoek naar Nederlandse huurlingen||Aangezien de Verenigde Naties worden gedomineerd door het Westen, zou het Russische internationale tribunaal voor oorlogsmisdaden in Oekraïne geleid moeten worden door een partnerorganisatie van Rusland. Dat zei voorzitter Alexander Bastrykin van de Russische onderzoekscommissie maandag in zijn interview met de staatskrant Rossiyskaya Gazeta, melden RedaktionsNetzwerk Deutschland en persbureau DPA. Volgens hem hebben onder meer Bolivia, Iran en Syrië interesse getoond om deel te nemen. Het Internationaal Strafhof in Den Haag (ICC) begon eind mei met de vervolging van verdachten van oorlogsmisdaden in Oekraïne. Dat land registreerde sinds het begin van de oorlog 15.000 oorlogsmisdaden. Daarvoor zijn meer dan zeshonderd verdachten in beeld, aldus de Oekraïense hoofdaanklager Irina Venediktova. “We hebben tot nu toe het bewijs rond van tachtig oorlogsmisdaden. Die zaken worden door onze rechters beoordeeld, en er zullen er nog vele volgen,” zei ze destijds. Estland, Letland en Slowakije sloten zich aan bij het gezamenlijke onderzoeksteam van Oekraïne, Polen, Litouwen en het Internationaal Strafhof. In Rusland lopen volgens het hoofd van de onderzoekscommissie al meer dan 1300 strafprocedures tegen ruim 400 verdachten van misdaden tegen de burgerbevolking in de Donbas-regio in het oosten van Oekraïne. “In de vooronderzoeken werden ruim 220 mensen aangeklaagd voor misdaden tegen de menselijkheid en vrede - aanklachten die niet zijn verjaard. Het gaat om 92 commandanten en hun ondergeschikten. Naar 96 anderen, onder wie 51 Oekraïense officieren, wordt gezocht,” aldus Bastrykin. De voormalige studievriend van de Russische president Vladimir Poetin sprak ook over onderzoeken tegen Britten, Amerikanen, Canadezen, Nederlanders en Georgiërs. Ze worden ervan beschuldigd als huurling aan de zijde van Oekraïne te vechten of te hebben gevochten. Details noemde Bastrykin niet. Pro-Russische separatisten in de zelfverklaarde en door Rusland erkende Volksrepubliek Donetsk veroordeelden begin juni om die reden al twee Britten en een Marokkaan tot de doodstraf. Het hoger beroep tegen de veroordeling loopt nog. In Rusland zelf geldt een moratorium op de doodstraf.||https://www.parool.nl/wereld/rusland-wil-oekraieners-voor-eigen-oorlogstribunaal-slepen-onderzoek-naar-nederlandse-huurlingen~bb8c7900/
2022-07-25||In buurthuis Kramatsalon is zelfs het meubilair toegankelijk||“We hadden ze allemaal door elkaar gezet, maar schijnbaar vindt iemand het fijn dat ze kleur bij kleur staan,” zegt Alicia van Hilten (27), kijkend naar de stoelen in de Kramatsalon. Bij elke tafel staan dezelfde exemplaren. Van Hilten is participatiecoach en trainer bij welzijnsaanbieder Civic, de eigenaar van het nieuwe buurthuis in een van de grootste verzorgingshuizen van Nederland. Een knus hoekje met een bruine bank heeft zelfgebreide kussentjes. Er gaan net mensen zitten of een oudere vrouw komt al aangesneld om de bestelling op te nemen. Niet veel later staan er kopjes koffie en thee met een koekje op tafel. Vrijwilligers krijgen een training om de rol van gastheer of gastvrouw op zich te nemen. Eerder gingen verschillende commerciële uitbaters in het pand failliet. “Je kunt mensen met een AOW niet drie à vier euro voor een koffie laten betalen,” zegt projectleider Erik van de Langkruis (44). Glazen en mokken voor de catering, planten om de ruimte op te fleuren en bordspelletjes en boeken ter vermaak: in de Kramatsalon zamelden vrijwilligers alles zelf in. Van Hilten en haar collega’s zochten toegankelijk meubilair uit. Stoelen met en zonder rugleuning of armleuning, en alles rollatorvriendelijk. Iedere maandagochtend is er in het buurthuis een breiclub, en om de week op woensdag kun je klaverjassen. Maar er zijn nog veel meer activiteiten. De Kramatsalon is er voor iedereen; buurtbewoners kunnen alles onderling regelen. “Mensen komen niet eens meer in de Javastraat, nu hebben ze een plek om samen te komen,” aldus Van de Langkruis. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/in-buurthuis-kramatsalon-is-zelfs-het-meubilair-toegankelijk~b66751dd/
2022-07-25||Gemaskerd proeven en kliekjeslunch maken: zo moet gezond eten leuk worden ||“Een op de zeven kinderen in Nederland heeft overgewicht en 85 procent eet te weinig groenten. Kinderen worden overal verleid door koek, snoep en chips. De balans is zoek. Onze missie is ze een gezond voedingspatroon te geven, waarin groenten de hoofdrol spelen. Gezond leren eten is een cadeautje voor de rest van je leven.” “We laten kinderen nieuwe smaken proberen door ze zelf te laten snijden, wegen en bakken en door er een spelelement aan toe te voegen, zoals het Zintuigenspel. Daarbij proeven ze gemaskerd allerlei groenten.” "Daarom krijgen alle deelnemende kinderen een boek mee naar huis met recepten, eetspelletjes en challenges – in een paar minuten een Kliekjeslunch bereiden, bijvoorbeeld. Kinderen die niet naar de bso gaan, kunnen meedoen via het online platform. Zo wordt hele gezin uitgedaagd om gezond te eten. Om ze extra te motiveren, kunnen ze via de online challenges prijzen winnen, van een Cortinafiets tot Nike Air Jordans.”||https://www.parool.nl/ps/gemaskerd-proeven-en-kliekjeslunch-maken-zo-moet-gezond-eten-leuk-worden~bed84615/
2022-07-25||Minder mensen verdronken in 2021, mensen met een migratieachtergrond en zestig plussers hoogste risico||Voor migranten met een niet-Europese achtergrond die jonger zijn dan 20 jaar blijkt het risico op verdrinking negen tot tien keer groter dan voor Nederlandse jongeren. Ook in Nederland geboren kinderen van niet-Europese migranten lopen een groter risico te verdrinken dan kinderen van Nederlandse afkomst. Onder mensen met een Nederlandse afkomst verdronken mensen van 60 jaar of ouder in verhouding het vaakst. “De verdrinkingen onder kinderen zijn sterk afgenomen sinds de jaren ‘50,” vertelde CBS-hoofdsocioloog Tanja Traag in het NOS Radio 1 Journaal. “Maar onder zestig plussers dalen de cijfers maar niet. Accidentele verdrinkingen kunnen gebeuren wanneer iemand per ongeluk te water komt. Vaak gaat het niet zo zeer om het wel of niet goed kunnen zwemmen, maar om de onveilige situaties waarin men terecht kan komen. Bijvoorbeeld ‘s avonds langs de Amsterdamse grachten lopen na een terrasbezoek. Die situaties zijn gevaarlijk en zouden beter beveiligd moeten worden om ze te kunnen voorkomen.” De Amsterdamse grachten zijn al langer onderwerp van gesprek omtrent veiligheid. Op basis van onderzoek uit 2017 van de GGD, aangevuld met informatie van de recherche, kon worden geconcludeerd dat gemiddeld 18 mensen per jaar omkomen in Amsterdams water. Het grootste deel (31 procent) vond plaats in stadsdeel Centrum: 5 à 6 zes personen op jaarbasis. Tijdens walmuurrenovaties worden sinds een aantal jaar permanente reddingstrappen aangebracht. Er is nog weinig duidelijk over of de trappen van waarde zijn. “We weten simpelweg te weinig van het gedrag van de mensen die de afgelopen jaren verdronken zijn,” zei Marnix Eysink Smeets, lector Publiek Vertrouwen in Veiligheid, verbonden aan de Hogeschool Inholland, eerder in Het Parool. “De kans is heel klein dat dit ook maar één verdrinking zal voorkomen.” Zo zal het voor iemand die dronken in de gracht belandt bijvoorbeeld onmogelijk kunnen zijn om een trap te bereiken. Tussen 2012 en 2021 verdronken in Nederland ook 394 mensen die hier niet woonachtig zijn, zoals toeristen of tijdelijke werknemers. Daarvan waren 220 gevallen van accidentele verdrinking, 92 betroffen zelfdoding en 48 waren het gevolg van een vervoersongeval. Ongeveer 6 op de 10 verdronken niet-inwoners kwamen uit Duitsland, Polen of België.||https://www.parool.nl/nederland/minder-mensen-verdronken-in-2021-mensen-met-een-migratieachtergrond-en-zestig-plussers-hoogste-risico~b446f72f/
2022-07-25||Zomergasten: een bijna-ideale tv-avond waarop Humberto Tan de teugels stevig in handen hield ||Op zijn redactie noemen ze hem TikTok Tan, omdat Humberto Tan graag TikTokfilmpjes kijkt. Daarmee was meteen het enige nieuwtje genoemd uit de eerste aflevering van Zomergasten van dit seizoen. We weten nou eenmaal al zoveel van de presentator die zijn persoonlijke belangstelling en enig activisme graag laat doorklinken in de talkshow die zijn naam draagt. De uitgekozen fragmenten maakten veel goed. Tans zorgen over racisme kregen een gezicht door de overweldigende dansact uit 1943 van de Nicholas Brothers, die in Hollywood alleen tekstloze bijrollen kregen. Humberto vertelde hoe hem werd opgedrongen dat er iets niet klopte als een Surinaamse jongen op het gymnasium zat en leerde schaken. En toch, vindt Humberto, moet je het bij tegenslag eerst bij jezelf zoeken. Het is in de geest van zijn moeder, die in 1999 als maatschappelijk werker werd gevolgd door Van Gewest tot Gewest en een jongen toesprak: “Je kunt toch leren? Je bent niet stom!” Zoals Robin van Persie in een ander fragment zijn zoon aanspoorde om het heft in eigen hand te nemen. Tan: “Van Persie lijkt op mijn moeder.” Het was de levensfilosofie die hij wilde etaleren en die hem overeind hielp nadat zijn talkshow van de buis was gehaald. Het kan een ondankbare taak zijn voor een interviewer, iemand die zo duidelijk weet wat hij wil vertellen. Veel vragen van Janine Abbring kwamen onbestelbaar retour afzender, zo stevig hield Humberto de teugels in handen. Het werd een bijna-ideale tv-avond met prachtfragmenten, maar over Humberto waren we misschien ietsje meer te weten gekomen als ze het gesprek hadden gevoerd zoals Abbring een kwartier voor uitzending te zien was in een promo: niet aan tafel, maar met de beentjes bungelend over de rand van de Zomergastencaravan, poedelend in het water. Reageren? hanlips@parool.nl.||https://www.parool.nl/kunst-media/zomergasten-een-bijna-ideale-tv-avond-waarop-humberto-tan-de-teugels-stevig-in-handen-hield~b9d72993/
2022-07-25||Falende beademingsapparatuur wordt een steeds grotere strop voor Philips||Philips begon vorig jaar juni met de omruil- en terugroepactie van apneu-apparaten, nadat twee maanden daarvoor was gebleken dat het geluiddempende schuim in de machines kan verbrokkelen en bij inademing mogelijk kankerverwekkend is. Gebruikers van de apparaten, die ze nodig hebben omdat ze tijdens het slapen zuurstoftekort hebben, klaagden onder meer over hoofdpijn en ademhalingsproblemen. Het gaat om een enorme operatie, waarbij in totaal 5,5 miljoen ‘Dreamstations’ worden omgewisseld of voorzien van nieuw schuim. Daarvan staan er ongeveer 85.000 in Nederland. Het bedrijf maakte maandag bekend dat er inmiddels 3 miljoen vervangende apparaten of reparatiekits zijn gemaakt. De rest van het jaar moeten daar nog eens bijna twee miljoen bij komen. Tegelijkertijd doet het bedrijf er alles aan de problemen af te zwakken. Eind vorig jaar bagatelliseerde Philips de impact van de affaire al, waarna een vernietigende reactie volgde van de Amerikaanse gezondheidsdienst FDA. Die baseert zich op 21.000 klachten van gebruikers en houdt er statistisch rekening mee dat 124 mensen zijn overleden. Nu herhaalt het bedrijf ‘zeer bemoedigende’ uitkomsten van vijf recente onderzoeken waaruit moet blijken dat het ‘onwaarschijnlijk’ was dat patiënten afbrokkelend isolatiescherm inademden. Volgens Philips zijn de meeste problemen veroorzaakt door fouten van de gebruikers bij het schoonmaken met middelen die het schuim kunnen oplossen. “We zien dat de kans op problemen klein is,” zegt Roy Jakobs, die de Philipsdivisie leidt waarvan beademingsapparatuur deel uitmaakt. “De uitkomsten van meerdere onderzoeken blijven binnen de officiële limieten zolang er volgens de voorschriften wordt schoongemaakt. En als er stoffen vrijkomen, lijken ze binnen de apparaten te blijven.” Desondanks krijgt Philips het deksel niet op de ketel. Het blijkt lastig vervangende apparaten of herstelpaketten bij gebruikers te krijgen. Dat leidt tot toenemende irritatie bij patiënten en zorginstellingen. Vorige maand haalde de Nederlandse distributeur Mediq uit naar Philips, dat ‘ondanks herhaaldelijk verzoeken op dit moment zeer beperkt nieuwe apparatuur levert’, aldus een mail in handen van Het Financieele Dagblad. Uit de VS, de grootste markt van de in Amerika door Philipsdochter Respironics ontwikkelde apparaten, klinken dezelfde verwijten. Ook juristen roeren zich. In de VS zijn al massaclaims ingediend en ook in Nederland zijn namens gebruikers claimzaken aangekondigd. Afgelopen maand stelde een van de grootgebruikers van de apneu-apparaten, UMC Utrecht, Philips aansprakelijk. Het ziekenhuis dreigt claims en kosten voor alle gezondheidsschade bij patiënten te verhalen op de producent. UMC Utrecht wil vooral opheldering. Philips geeft volgens het ziekenhuis sinds de oorspronkelijke veiligheidswaarschuwing ‘nauwelijks informatie, advies en instructies’, ondanks aanhoudende verzoeken daartoe. Het universitair ziekenhuis gebruikt 1250 Philipsapparaten voor zo’n 900 patiënten, onder wie mensen met spierziekte ALS die volledig afhankelijk zijn van beademingsapparatuur. Dat is geen uniek geluid. Eind mei kapittelde de Inspectie Gezondheidszorg en Jeugd (IGJ) Philips omdat het concern ‘substantieel en structureel tekortschiet’ bij het terugroepen van apneu-apparaten en onvoldoende reageert op steeds strenge aanmaningen van de toezichthouder. “We weten dat patiënten wachten, en we doen er alles aan apparaten zo snel als mogelijk bij hen te krijgen,” zegt Jakobs. “In overleg met toezichthouders prioriteren wij patiënten die ze hardst nodig hebben. We hebben onze productiecapaciteit verviervoudigd, maar er zijn uitdagingen op het gebied van grondstoffen en mondiale logistiek.” Binnen Philips houden zich inmiddels meer dan duizend medewerkers bezig met de terugroep- en vervangingsoperatie. Het mist zijn uitwerking niet op het concern dat zich de afgelopen jaren heeft teruggetrokken op medische technologie en bijbehorende diensten. De grandeur van het voormalige elektronicaconcern, ooit de vlaggendrager van het Nederlandse bedrijfsleven, is geen schim meer van wat het was nu de affaire de merknaam Philips aantast. Dat is belangrijk, omdat het bedrijf die naam tegen betaling – tussen januari en juni voor 160 miljoen euro – uitleent aan de vorig jaar verkochte huishoudtak en het Taiwanese TPV, dat onder het Philipsmerk tv’s en audioapparatuur maakt. Mede door het Dreamstationdebacle maakte het bedrijf in de eerste helft van dit jaar 172 miljoen euro verlies. De divisie die de ademapparaten produceert, verkocht in de eerste helft van het jaar 17 procent minder. Daarnaast spelen de aanhoudende coronalockdowns in China, zowel een belangrijke afzetmarkt als productieplek, een rol. De halfjaaromzet bleef met bijna 8,1 miljard euro nagenoeg gelijk. Sinds de affaire april vorig jaar aan het licht kwam, is het bedrijf op de beurs 60 procent minder waard geworden. Maandag kelderde het aandeel Philips in Amsterdam nog eens bijna 8 procent, waardoor het concern nog maar 17,9 miljard euro waard is. Bij analisten en beleggers is het vertrouwen weg. Ze verwachten dat Philips, dat inmiddels bijna 900 miljoen euro – waarvan 165 miljoen in het eerste halfjaar – apart heeft gezet voor de terugroepactie, later nog miljarden euro’s kwijt is aan claims. Philips liet maandag bovendien weten dat het met het Amerikaanse ministerie van Justitie praat over een schikkingsvoorstel. “We voeren nu vertrouwelijke gesprekken” aldus Jakobs. “We verwachten op zijn vroegst eind 2023 een schatting te kunnen maken van juridische kosten.” Ook tegenover de financiële wereld lijkt Philips de ernst van de problemen te bagatelliseren. In mei zette Philips een besluit over het toekennen van een bonus van 1,8 miljoen euro aan topman Frans van Houten, dat vanwege het apneudebacle door 80 procent van de aandeelhouders was weggestemd, gewoon door.||https://www.parool.nl/nederland/falende-beademingsapparatuur-wordt-een-steeds-grotere-strop-voor-philips~b8d03afc/
2022-07-25||Opinie: ‘Hulpbehoevende mensen zijn de dupe van mismanagement bij de gemeente’||Afgelopen weken hebben wij als intakers weer verschillende mensen moeten melden dat we de hulp bij het huishouden niet kunnen starten. Een 92-jarige mevrouw die wegens ouderdomsklachten de huishouding niet meer goed kan bijhouden. Of die 79-jarige mevrouw die door (beginnende) ALS haar armen en handen niet meer goed kan gebruiken. Haar partner raakt totaal overbelast. Zo hebben we al vele mensen het afgelopen jaar nee moeten verkopen. Wij moeten de mensen vertellen dat de hulp niet opgestart kan worden omdat de gemeente (al sinds een jaar) een stop heeft ingevoerd voor de huishoudelijke hulp. Wij moeten de mensen nu op een wachtlijst plaatsen. Een wachtlijst waar, zo hebben wij begrepen, inmiddels al honderden mensen op staan. De gemeente heeft die stop aangekondigd omdat het budget voor de huishoudelijke hulp op is. Ze heeft verkeerd ingeschat hoeveel vraag er is naar ondersteuning. Daarnaast heeft de gemeente het budget gekoppeld aan wat er binnenkomt via de eigen bijdrage die de mensen moeten betalen. Dat is voor iedereen 14,10 euro per maand. Voorheen werd de eigen bijdrage bepaald naar inkomen. Er komt nu minder geld binnen dan verwacht. Het is mismanagement, een budgetfout die op de mensen wordt afgeschoven. De hulp bij het huishouden is een zeer nodige en over het algemeen zeer gewaardeerde dienst. Passend binnen het beleid om mensen zo lang mogelijk thuis te kunnen laten wonen en niet naar een (inmiddels opgeheven) bejaardenhuis te moeten laten verhuizen. Wij thuiszorgers maken het mogelijk dat de mensen op hun oude dag in hun schoon en leefbaar huis kunnen blijven wonen. Daarnaast is de thuiszorg vaak een belangrijke factor in het welbevinden van mensen. De hulpen komen vaak al jarenlang over de vloer, ze zijn een bekend en vertrouwd gezicht. Veel mensen bij wie we komen hebben (soms zeer) weinig sociale contacten als gevolg van hun toestand. We heffen een deel van de eenzaamheid op. Daarnaast hebben we een belangrijke signalerende functie. We zien het als er dingen veranderen, verslechteren en kunnen daarop reageren. Misschien moet er andere (verzorgende, specialistische) hulp worden ingeschakeld of het sociaal vangnet worden versterkt. Dat zien we allemaal, omdat we er elke week een paar uur zijn om het huis aan kant te maken. Gemeente, stop alstublieft met het verkeerd budgetteren en geef ons de mogelijkheid de mensen de onmisbare zorg te geven. Ramon te Velde, Willeke Wagenaar, Kees van der Sanden, Amsterdam||https://www.parool.nl/columns-opinie/opinie-hulpbehoevende-mensen-zijn-de-dupe-van-mismanagement-bij-de-gemeente~ba7f58dd/
2022-07-25||Myanmar executeert voor het eerst in decennia vier activisten||De militaire junta greep in februari vorig jaar de macht en veroordeelde sindsdien tientallen activisten ter dood, maar het land had sinds 1988 geen doodstraf meer uitgevoerd. Vorige maand kondigde de junta aan van plan te zijn de doodstraffen uit te gaan voeren, wat tot grote internationale verontwaardiging leidde. Zo noemde VN-chef António Guterres het besluit een ‘flagrante schending van het recht op leven, vrijheid en veiligheid’. Phyo Zeya Thaw, een hiphopartiest die in 2015 als lid van Suu Kyi’s NLD-partij in het parlement werd gekozen, werd door de junta beschuldigd van aanvallen op de strijdkrachten van het militaire regime. Zo zou hij in augustus met een vuurwapen een trein in Yangon hebben aangevallen, waarbij vijf politieagenten omkwamen. Hij werd in november veroordeeld onder de nieuwe antiterrorismewetten van het land. De prominente democratieactivist Kyaw Min Yu kreeg hetzelfde vonnis. De twee andere mannen die zijn geëxecuteerd, waren veroordeeld omdat ze een vrouw zouden hebben vermoord van wie ze dachten dat ze een informante van de junta was. Er zijn geen details bekend over de uitvoering van de doodstraffen. Mensenrechtenorganisaties veroordelen de daden van het regime in Myanmar. Zo spreekt Human Rights Watch van een ‘uiterst wrede daad’ en ‘een afschuwelijke escalatie van onderdrukking door de staat’. Het leger greep de macht nadat het de regeringspartij van Suu Kyi herhaaldelijk zonder bewijzen had beschuldigd van verkiezingsfraude. Volgens de Myanmarese mensenrechtenorganisatie AAPP heeft de junta sinds de coup 2114 activisten en burgers gedood. Ook zouden de militaire bestuurders 14.847 mensen hebben opgepakt, van wie er nog 11.759 vastzitten.||https://www.parool.nl/nieuws/myanmar-executeert-voor-het-eerst-in-decennia-vier-activisten~b7108dee/
2022-07-25||Is roken op terras straks passé, net als bij McDonald's? ‘Gek dat wij nog steeds een uitzondering zijn’||Vijf jaar geleden waren de 28-jarige Laura Deelen en haar compagnon pioniers met hun rookvrije terras bij Café-Restaurant Amsterdam. “We waren de eerste of in elk geval een van de eersten,” blikt ze terug. Dat op de meeste terrassen nog steeds gerookt kan worden, verbaast haar. “We dachten in 2017 dat we voor de muziek uitliepen. Je zag in enkele buitenlandse steden dat roken werd verboden, bij sommige gebouwen mocht niet meer gerookt worden en het einde van roken in de horeca was in zicht.” Wat voor de Amsterdamse horecaondernemers de doorslag gaf, was een opmerking van een medewerkster die het onprettig vond om rokers te bedienen. “We zagen het als onze taak als werkgever om onze medewerkers en andere gasten te beschermen. Het is wel gek dat we vijf jaar later nog steeds een uitzondering zijn.” Bestuursvoorzitter Tom Voeten van Clean Air Nederland (CAN), dat zich inzet voor een rookvrij Nederland, ziet tot zijn teleurstelling dat roken in de horeca nog heel gewoon is. “Na het wettelijk verbod in 2008 heeft het zich naar buiten verplaatst.” Ondernemers hebben het volgens hem buiten gezellig gemaakt met overkappingen, heaters, muziek of versieringen, waardoor ‘het niet zo uitmaakt of je nu binnen of buiten zit'. Hoewel Voeten blij is met de stap van fastfoodketen McDonald’s, waardoor er straks in een klap 235 rookvrije terrassen bijkomen, is het volgens hem ‘een druppel op een gloeiende plaat’. Volgens schattingen van CAN is slechts 1 procent van de terrassen geheel of deels rookvrij. Hij baseert zich op eigen data van de vereniging: tot eind 2020 heeft het bijgehouden welke horecagelegenheden een rookvrij terras hebben, maar in coronatijd is dat stilgevallen. Volgens de kaart op de website van CAN is bij ‘slechts’ 87 zaken roken niet toegestaan, bij 120 is het terras deels rookvrij. “We zien elk jaar het aantal wel toenemen, maar als je het afzet tegen de 30.000 tot 40.000 terrassen die er zijn in Nederland is het nog altijd beperkt,” concludeert hij. Volgens hem lopen de gezinsrestaurants, waaronder pannenkoekhuizen, en kwaliteitsrestaurants voorop. Kroegen zitten er niet tussen, of het moet een enkeling zijn. Zonde, vindt Voeten, want dat zijn nu juist de plekken waar jongeren samenkomen en vaak hun eerste sigaret opsteken. Waar CAN stelt dat het aantal rookvrije terrassen nog heel beperkt is, ziet Koninklijke Horeca Nederland (KHN) wel degelijk steeds meer horecaondernemers hun terras rookvrij maken. Cijfers heeft de brancheorganisatie niet, maar het merkt dat ondernemers vaker geen asbakken neerzetten of een deel van het terras rookvrij hebben gemaakt. “We zien in de praktijk steeds meer smaken voorbijkomen,” aldus een woordvoerster. KHN gaat ervan uit dat de opmars doorzet, maar vindt dat dit vanuit de ondernemers zelf moet komen. In een wettelijk verbod ziet het niets. Om er vaart achter te zetten, zou dat wel moeten, denkt CAN. Dat overweegt in de toekomst een rechtszaak te beginnen om de horeca helemaal rookvrij te maken (het heeft met succes twee rechtszaken gevoerd om de horeca binnen geheel rookvrij te krijgen). “Maar op dit moment is de juridische grondslag te zwak en het ontbreekt ons aan capaciteit.” Voeten hoopt dat de politiek maatregelen treft, maar heeft er niet al te veel fiducie in. Gemeenten hebben te weinig handhavingscapaciteit, denkt hij. Staatssecretaris Maarten van Ooijen van Volksgezondheid liet na de aankondiging van McDonald’s wel weten te werken aan een pakket extra maatregelen om roken verder terug te dringen, maar Voeten verwacht op korte termijn geen stappen richting de horeca. Dat roken op het terras binnen afzienbare tijd passé is, verwacht hij daarom niet. “Ik stel horecaondernemers vaak de vraag waarom ze hun terras niet rookvrij maken. Dan zeggen ze: ‘we zijn gastvrij voor álle gasten’. Ik vraag ze dan: hoe gastvrij ben je als 80 procent van de Nederlanders niet rookt en geen zin heeft om in de stank te zitten van een ander?! Dan hoor je niks meer.” Johan de Vos, vicevoorzitter van de afdeling Breda van Koninklijke Horeca Nederland, heeft wel een antwoord klaar. Volgens hem zien veel ondernemers, onder wie hijzelf, er niets in, omdat de meerderheid van de bezoekers van de ‘natte horeca’ (bruine kroegen, stapcafés en dergelijke) rokers zijn. “Dan kun je wel een rookvrij terras aanbieden, maar daarmee snijd je jezelf in de vingers. Bovendien, als alle horeca dat doet, waar gaan rokers dan naartoe? Dan zal je de buren of de gemeenten horen klagen.” Hij is blij dat er binnen niet meer gerookt kan worden, maar buiten roken vindt hij een ander verhaal. De Vos (zelf geen roker) vindt overigens wel dat er verschil is tussen een restaurant of kroeg. “Dat een familierestaurant als McDonald’s deze stap zet, daar heb ik de grootste respect voor en ik hoop dat veel familierestauranthouders volgen. Maar zoiets moet je willen opleggen. Laat ondernemers dat zelf bepalen.” Een gemiste kans, vindt bestuursvoorzitter Voeten van CAN. Volgens hem blijkt uit onderzoeken dat veel consumenten het toejuichen. In een recent onderzoek van EenVandaag gaf bijna tweederde (65 procent) van de niet-rokers aan voorstander te zijn van een rookverbod op het terras. “Een rookvrij terras kan ook juist klandizie opleveren.” Deelen van Café-Restaurant Amsterdam kan dat beamen. Volgens haar zijn veel gasten blij met een rookvrij terras en trekt het nieuwe klanten aan. In slechts enkele gevallen leidt het tot een discussie. “Als we uitleggen dat we dit doen voor de gezondheid van medewerkers en andere gasten, hebben de meeste mensen daar begrip voor. En als ze per se willen roken, kunnen ze altijd nog aan het eind van het terras gaan staan.”||https://www.parool.nl/nederland/is-roken-op-terras-straks-passe-net-als-bij-mcdonald-s-gek-dat-wij-nog-steeds-een-uitzondering-zijn~beee5a1e/
2022-07-25||Paar minder warme zomerdagen in aantocht: ‘Onvervalst Hollands zomerweer’||Vooral in het midden en oosten van het land hebben we vandaag eerst nog te maken met zomers warme lucht, want bij zonnige momenten stijgt de temperatuur al snel naar 25 tot 29 graden. Tegen de middag is vooral in het midden en oosten van het land de kans op een bui groter, op de warmste plaatsen kan bij een bui een klap onweer te horen zijn. Maandagavond is vooral in de kustprovincies nog een enkele bui mogelijk. Waarschijnlijk blijft het in de zuidelijke provincies zo goed als droog. Nadat we de wolken en buien hebben gehad, blaast een stevige wind beduidend minder warme lucht over ons land. Langs de kust komt windkracht 6 te staan. “Vooral in de avond is te merken dat we in een andere luchtsoort terecht zijn gekomen,” stelt meteoroloog Diana Woei van Weerplaza. Halverwege de avond is het op veel plaatsen ongeveer 20 graden. In de nacht naar dinsdag daalt de temperatuur 15 of 16 graden. De periode van 20 juli tot en met 20 augustus is normaal gesproken de heetste tijd van het jaar voor ons land, ook wel de Hondsdagen genoemd. “In deze fase van de zomer hoort het overdag ongeveer 23 graden te zijn. Door een noordelijke wind hebben we komende week op dinsdag en woensdag juist te maken met minder warm weer,” aldus Woei. Op de Wadden en langs de stranden wordt het amper 19 of 20 graden. Verder landinwaarts ligt de temperatuur in de middag een paar graden hoger. Meer dan 23 graden zit er echter niet in. Woei: “Kortom het is onvervalst Hollands zomerweer.” Waarschijnlijk is woensdag de minst warme dag van de week. “Ondanks het minder warme weer is het prima om vakantie te vieren en eropuit te trekken,” doet Woei nog een poging om de vakantiepret niet te drukken. “Het blijft namelijk op een enkele bui na een groot deel van de tijd droog.” Vanaf donderdag warmt de lucht met meer zonneschijn geleidelijk weer op. De kans op een bui is erg klein. Vrijdag en zaterdag stijgt de temperatuur verder landinwaarts in de middag naar de zomerse waarde van 25 graden. In de kustprovincies wordt het 21 tot 24 graden.||https://www.parool.nl/nederland/paar-minder-warme-zomerdagen-in-aantocht-onvervalst-hollands-zomerweer~b49513cb/
2022-07-25||Deskundigen: vervang deel beschermde natuur door andere natuur om boeren te helpen||Dat Nederland (veel) minder stikstof moet uitstoten om de natuur te beschermen, is iedereen het over eens. Maar of de stikstofplannen van het kabinet boeren zó hard moeten treffen, wordt door een aantal wetenschappers aan getwijfeld. Vooral boeren die in de buurt van een van de 162 Natura2000-gebieden in ons land wonen, moeten fors terug in stikstofuitstoot. Soms zijn de volgens Europees recht beschermde natuurgebieden erg klein. ‘Stikstofprofessor’ Jan Willem Erisman van Universiteit Leiden vindt dat Nederland zelf beter zou moeten nadenken over de natuur van de toekomst. “Op korte termijn heb je gewoon te voldoen aan je Europese verplichtingen om natuur in stand te houden, en daar hoort rigoureus stikstofbeleid bij. Maar voor de langere termijn moet je in Brussel de discussie aangaan: welke natuur is essentieel? Over de Waddenzee zal niemand twijfelen. Maar een klein gebied in de buurt van Duitsland, met soorten die over de grens in veel grotere aantallen te vinden zijn, moet je dat ten koste van álles overeind houden?” Emeritus hoogleraar duurzame ontwikkeling en voedselzekerheid Rudy Rabbinge sluit zich daarbij aan: “Kijk naar natuur die karakteristiek is voor Nederland: deltagebieden, de duinen, onze rivieren. Dat vind je nergens anders in Europa. Je kunt die natuur uitbreiden, en op andere plekken de last voor boeren wat verlichten.” Rabbinge, voormalig Eerste Kamerlid namens de PvdA, pleit net als Erisman niet voor minder natuur, integendeel. “Je kunt juist toe naar meer natuur, op basis van een slimme visie. Nu zet je jezelf klem. Mark Rutte zou in Brussel moeten gaan onderhandelen. Met een goed verhaal maak je heus een kans.” Een woordvoerder van het minister van Landbouw, Natuur en Voedselkwaliteit snapt het pleidooi, maar zegt dat de Europese Commissie geen millimeter ruimte zal bieden. “We hebben het al zo vaak geprobeerd. Maar in Brussel zeggen ze: ga eerst maar eens terug in stikstofuitstoot, dan praten we daarna wel verder.”||https://www.parool.nl/nederland/deskundigen-vervang-deel-beschermde-natuur-door-andere-natuur-om-boeren-te-helpen~bba98b25/
2022-07-25||Forse schade door plofkraak in Oost: ‘Alsof er een bom afging’||De schade aan de Primera waar de plofkrakers het op gemunt hadden, is fors. Het glas van de winkel ligt helemaal tot aan de overkant van het Beukenplein, en de pui ligt er bijna helemaal uit. Ook de naastgelegen opgang van woningen is compleet verwoest. Na naar verluidt twee explosies zijn twee jongens op een scooter weggevlucht, al kan de politie dat nog niet bevestigen. Meerdere bewoners van het Beukenplein moesten hun huis uit. Ook heeft een buurtbewoner gehoorschade opgelopen, meldt een woordvoerder van de politie. Een buurtbewoner hoorde rond half drie ‘s nachts een harde knal. “Alsof er een bom afging. Alle alarmen in de buurt gingen af. Daarna werd het weer rustig. De ravage is wel veel groter dan ik dacht. Ik weet niet of ze buit hebben gemaakt. Je zouden denken dat je er na zo’n knal er iets aan over moet houden.” Mede-eigenaar van de Primera Ali Muhammed en zijn zoon Afaan (22) zijn direct naar de zaak gekomen toen ze gebeld werden. Om acht uur ‘s ochtends staan ze er nog. Zoon Afaan: “Natuurlijk zijn we er. Mijn vader heeft deze zaak al 22 jaar, vooral voor hem komt het hard aan. We zitten nu nog wel in de adrenaline en fight modus. We willen zo snel mogelijk weten wat gebeurd is.” Volgens Afaan is er geen buit gemaakt, maar is er wel veel schade. “We zijn vooral bezig met vragen beantwoorden, zoals hoe je bij de kluis kan. De explosievendienst is geweest en we moeten dingen regelen voor de verzekering.” De plofkraak trekt maandagochtend veel bekijks. Buurtbewoners stoppen even om te kijken, een foto te maken of aan de politie te vragen wat er is gebeurd. “Dit is wel heel veel geweld voor een beetje geld,” zegt een man die aan de andere kant van het Oosterpark woont en een ochtendwandeling maakt. “Is dit nu echt nodig? En die eigenaar van die winkel? En de buurt? Voor wat centen? Er hadden gewonden kunnen vallen.” Het is de tweede plofkraak in een week tijd in Amsterdam. Vorige week zaterdag brak brand uit na een plofkraak aan Tussen Meer in de wijk Osdorp. Ook toen zagen getuigen na de plofkraak een scooter met twee personen wegrijden.||https://www.parool.nl/amsterdam/forse-schade-door-plofkraak-in-oost-alsof-er-een-bom-afging~b999b244/
2022-07-25||Hoe de halsbandparkiet Amsterdam veroverde||Amsterdam wereldstad gaat deze week over een vreemde vogel: de halsbandparkiet. Er leven inmiddels 5500 exemplaren in de stad, een derde van de totale halsbandparkietenpopulatie van Nederland. Presentator Lorianne van Gelder bespreekt samen met Parool-verslaggever Patrick Meershoek en stadsbioloog Remco Daalder over dit bijzondere dier. Want bijzonder is-ie, zo maakt Daalder direct duidelijk. Niet alleen vanwege zijn opvallende uiterlijk, maar juist ook vanwege zijn karakter. “Halsbandparkieten zijn net mensen,” aldus Daalder. “Paartjes blijven in principe hun hele leven bij elkaar, ze zijn monogaam, maar daarbuiten kan er toch een heleboel gebeuren.” De halsbandparkiet leeft sinds de jaren zeventig in Nederland, maar de meningen over deze relatieve nieuwkomer lopen in Amsterdam nogal uiteen. Aan de ene kant waren er mensen zoals mevrouw Tichelaar, die volgens Daalder 'wereldberoemd' is geworden als ‘het parkietenvrouwtje’. “25 jaar lang heeft ze de parkieten in het Vondelpark elke dag gevoerd met ongebrande pinda’s en mandarijnen. Ze ging zelfs niet meer op vakantie, zo heeft ze die beesten de eerste winters doorgeholpen.” Anderzijds zijn er ook mensen die niet zo dol zijn op de groene vogel, merkt Meershoek. “Als ik een verhaal schrijf over de halsbandparkiet en ik laat een paar bewonderende termen vallen word ik onmiddellijk benaderd door mensen die vragen of ik gek ben geworden. Ze zeggen dat het vreselijke dieren zijn, die de Betuwe bedreigen.” Dat laatste valt volgens de laatste onderzoeken wel mee, maar feit blijft dat het dier luidruchtig is en een behoorlijke bende kan maken van je tuin of balkon. De halsbandparkiet komt oorspronkelijk uit Azië en Afrika. Over de vraag hoe de vogel ooit in Amsterdam terecht is gekomen doen veel wilde verhalen de ronde, vertelt Meershoek. Een van die verhalen gaat over een zolderkamer boven een oude schrijfmachinefabriek. In die kamer zouden honderden parkieten worden gehouden. Toen het bedrijf ging verhuizen zijn de ramen opengezet en zijn de beesten naar het Vondelpark gevlogen. Daarmee was de ‘oerknal’ van de halsbandparkiet in Amsterdam een feit. Mocht dat verhaal al vreemd in de oren klinken, dan kan het altijd nog gekker. Zo zou Londen zijn populatie te danken hebben aan gitarist Jimi Hendrix. Hoe dat precies zit hoor je in de nieuwe aflevering van Amsterdam wereldstad.||https://www.parool.nl/podcasts/hoe-de-halsbandparkiet-amsterdam-veroverde~bb790d7a/
2022-07-25||Visser mist finale 100 meter horden, Nigeriaanse Amusan verbetert wereldrecord||De 27-jarige Visser scheurde bij de NK indoor in februari haar linker hamstring en miste daardoor de WK indoor in Belgrado. Het was dezelfde blessure die ze een jaar eerder ook opliep en die haar voorbereiding op de Olympische Spelen verstoorde. Ze was in Tokio nog niet in topvorm, maar werd toch vijfde in de finale. De Noord-Hollandse kreeg deze keer meer tijd om te herstellen, maar het lukte in Eugene toch niet zichzelf te overtreffen. Ze liep uiteindelijk de twaalfde tijd van alle halvefinalisten De Nigeriaanse atlete Tobi Amusan verbeterde in de eerste serie van de halve finales van de 100 meter horden het wereldrecord. Ze won haar race in 12,12. In de finale pakte Amusan ook het goud. Ze haalde in de serie 8 honderdsten af van het oude record van 12,20, dat op naam stond van de Amerikaanse Kendra Harrison uit 2016. Harrison eindigde in de heat van Amusan als tweede in 12,27. Het optreden van Menno Vloon in de WK-finale van het polsstokhoogspringen is van korte duur geweest. De 28-jarige Zaankanter sprong drie keer de lat eraf bij zijn aanvangshoogte van 5,55 meter. Hij mocht na zijn drie ongeldige pogingen meteen de kleedkamer opzoeken. Vloon sprong vrijdag in de kwalificaties nog overtuigend 5,75 met nieuwe stokken die hij in de Verenigde Staten had aangeschaft. Zijn oude stokken kreeg hij op Schiphol niet mee in het vliegtuig. Na die kwalificaties was hij dan ook hoopvol over een sterk optreden in de finale. Tot drie keer toe ging het echter mis in de aanloop. Vloon kwam telkens niet goed uit bij de insteekbak en kon daardoor geen goede sprong maken. Vloon, die met 5,96 meter houder van het Nederlands record is, bereikte vorig jaar de olympische finale in Tokio, maar ook toen lag hij al snel uit de wedstrijd. De Nederlander kwam toen nog wel over de aanvangshoogte van 5,55 meter, maar drie pogingen op 5,70 mislukten.||https://www.parool.nl/sport/visser-mist-finale-100-meter-horden-nigeriaanse-amusan-verbetert-wereldrecord~bf282fc6/
2022-07-25||Kan Bol uitzonderlijke McLaughlin ooit verslaan? ‘Ik blijf gewoon mijn eigen ding doen’||Als zelfs de 22-jarige Femke Bol met het haar kenmerkende enthousiasme superlatieven tekort lijkt te komen om een prestatie te beschrijven, kan men gerust stellen dat er iets bijzonders aan de hand is. En dat is dan ook het geval: de Amerikaanse Sydney McLaughlin verbeterde op het WK atletiek in Eugene in de Amerikaanse staat Oregon op sensationele wijze haar eigen wereldrecord op de 400 meter horden naar 50,68 seconden. Ongekend, niet normaal, supergaaf. Bol struikelde over de superlatieven om de nieuwe mondiale toptijd van de Amerikaanse te benadrukken. Trots was ze meteen al op haar eigen race in 52,27. “Zilver is alles wat ik er dit keer uit kon halen.” Al gauw ging het ook over de toekomst. Goud lijkt immers ver weg met het vooruitzicht op een carrière lang strijden tegen het unieke talent McLaughlin, die 200 dagen ouder is. Van de 50,68 van McLaughlin kan Bol alleen maar dromen. “Dat moet ik nog maar zien te halen. Misschien lukt het mij ooit, misschien niet.” Volgens haar coach Laurent Meuwly bokst Bol op tegen een talent dat ‘maar één keer per generatie voorbijkomt’. Zakt de moed daarvan niet in haar schoenen? Nee, beweert Bol. “Je wil allemaal goud, maar als iemand 50,6 loopt... Als ik nu niet blij ga zijn met zilver omdat iemand zo’n tijd loopt dan ga ik mijn eigen prestatie omlaag halen. En ik ben hier echt heel trots op en vind het gewoon supergaaf dat zij zo hard rent.” Drie jaar geleden was Bol bij haar WK-debuut nog dolblij met een persoonlijk record van 55,32 seconden. De finale haalde ze niet. Dalilah Muhammad werd wereldkampioen door haar wereldrecord van 52,20 naar 52,16 aan te scherpen. McLaughlin werd kort daarachter tweede. Bol heeft zich stormachtig ontwikkeld. Ze loopt in de finale nu ruim drie seconden harder dan destijds in Doha, eindigend voor Muhammad, de kampioen van toen. Enig probleem: McLaughlin blijft ook maar verbeteren. Het verschil tussen de twee, en daarmee het goud, is groter geworden dan in Tokio, waar Bol brons haalde in 52,03. Een diepere analyse toont dat Bol in elk deel van de race werd overklast door McLaughlin. Al na 100 meter lag Bol 0,40 seconden achter, na 200 meter 0,72 seconden, na 300 meter 1,22 seconden, en het verdict op de streep: 1,59 seconden. McLaughlin is dan ook nu al een fenomeen in de atletiek. Op 17-jarige leeftijd was ze er al bij op de Spelen in Rio de Janeiro, als jongste Amerikaanse deelnemer in haar sport sinds 1972. Sinds vrijdag is ze na de Ethiopische loper Kenenisa Bekele ook de jongste atleet ooit als eigenaar van olympisch goud, een wereldtitel en een wereldrecord. Nummer 3 op die ranglijst: sprintgrootheid Usain Bolt. Aan de top komen is één, daar blijven twee. Hoewel McLaughlin ook buiten de baan stabiel oogt, is een klasse apart blijven geen garantie. Bol is vastberaden het de Amerikaanse moeilijker te maken. Maar ‘het probleem McLaughlin’ lost zich wellicht ook vanzelf op. Juist door haar dominantie. Bob Kersee fantaseerde al hardop over een overstap van zijn pupil naar de 400 meter. De coach, die in het verleden ook zijn vrouw Jackie Joyner-Kersee naar olympisch goud begeleidde, acht McLaughlin in staat het 37 jaar oude wereldrecord van Marita Koch te verbeteren. Die 47,60 wordt toegeschreven aan het systematische dopinggebruik onder Oost-Duitse atleten in die tijd, maar komt gevoelsmatig inderdaad dichterbij als McLaughlin zich toelegt op de 400 meter. Na het seizoen gaat McLaughlin met haar coach praten. “We moeten beslissen of de 400 meter horden nog altijd het onderdeel is dat ik wil doen, omdat ik er al zoveel in heb bereikt, of dat we iets nieuws zoeken.” Die laatste zin suggereert een overstap naar de 400 meter, maar dat is veel te voorbarig, stelt ze. “Het zou kunnen, maar alles is mogelijk.” De keus kan uiteraard ook vallen op het willen prolongeren van haar titels, op de WK in Boedapest (volgend jaar) en op de Spelen in Parijs (2024). Daar moet Bol dus voorlopig ook van uitgaan. “Ik doe gewoon mijn ding,” zegt Bol. Ze kan opnieuw terugkijken op een uitstekend toernooi. Zilver met de 4x400 meter gemengde estafette op dag één en zilver op de 400 meter horden in een wereldrecordrace. “Ik train om het beste uit mezelf te halen. Dat heeft mij ineens bij de wereldtop gebracht en dat blijf ik ook gewoon doen.”||https://www.parool.nl/sport/kan-bol-uitzonderlijke-mclaughlin-ooit-verslaan-ik-blijf-gewoon-mijn-eigen-ding-doen~b71f2618/
2022-07-25||Waarom de Tour de France dit jaar zo gedenkwaardig was||Zes keer aanvallen en vervolgens de Tour de France verliezen op de Hautacam. Tadej Pogacar won als jonge twintiger al twee keer de Tour de France en is inmiddels een groot kampioen. Een groot verliezer ook. “Geen betere manier om de Tour de France te verliezen. Ik heb nergens spijt van,” vertelde hij na de laatste Pyreneeënetappe, waar Jonas Vingegaard de Tour besliste. Overwinningen zijn mooier naarmate de tegenstand groter is. Dat is waarom de eerste Tourzege van Vingegaard zo schittert. Dat Jumbo-Visma dan na het smadelijke verlies op de voorlaatste dag in 2020 wél de Tour wint, maakt het verhaal alleen nog maar mooier. Dat Vingegaard vijf jaar geleden nog op een visafslag werkte in Denemarken maakt het jongensboek compleet. Pogacar is een rasaanvaller, maar Vingegaard zit zelf ook niet stil, getuige zijn ritzeges op Col du Granon en Hautacam. Voorbij zijn de jaren dat een geletruidrager naast een paar sterke benen vooral goed in hoofdrekenen was. Dat aanvalslust wordt beloond in plaats van een verdedigende tactiek geeft het geel extra status. Vingegaard (25) versus Pogacar (23) is ook het duel voor de toekomst. Pogacar: “Ik kan niet in de toekomst kijken, maar Jonas is elk jaar beter geworden. En ik ben dat ook. Als hij en ik de komende jaren zo doorgaan, kun je een gevecht zoals hier verwachten. Het is ook zeker dat er weer een nieuwe renner opstaat om met ons te strijden. We blijven niet met twee.” Zonder Wout van Aert had Jonas Vingegaard de Tour niet gewonnen. Wetenschappelijk misschien moeilijk te bewijzen, maar is dat nodig? Van Aert kan alles, maar nog sterker dan zijn lichaam is zijn kop. Van Aert weigert te blijven hangen in teleurstellingen. Na een tweede plek in de tijdrit van Kopenhagen werd hij de volgende dag weer tweede in de sprint achter Fabio Jakobsen, maar hij pakte wel de gele trui als doekje voor het bloeden. Zijn eerste geel in de Tour. Toen moest de grote Van Aertshow nog beginnen. Na drie tweede plekken won hij in Calais in het geel door op de laatste klim bij alles en iedereen weg te rijden en solo aan te komen. Op de kasseien naar Arenberg redde geletruidrager Van Aert de Tour van Vingegaard, die eerder met pech langs de kant stond. Dat Van Aert eerder die rit zo hard was gevallen dat het hem duizelde en hij met angst in het lijf verder moest, was hij plots vergeten. Drie dagen later won hij zelf opnieuw in een sprint heuvelop in Lausanne. Dit keer in de groene trui. Zijn overmacht in het puntenklassement was zo groot dat het groen al een week voor Parijs vergeven was. In de bergen was Van Aert springplank en superknecht tegelijk. Zo tekende hij op de Hautacam voor een gedenkwaardige Tourscène: Het is nog zes kilometer naar de top. Volgorde: Van Aert in het groen, Vingegaard in het geel en Pogacar in het wit. Als Van Aert doorkrijgt dat Pogacar breekt, volgt een alles verschroeiende versnelling waarmee hij Vingegaard een vrijgeleide geeft naar zijn Tourzege. Drie dagen later wint Van Aert zelf de tijdrit. Van Aert en de Tour, het past amper in een boek. Elke dag meeleven met een Nederlandse klassementsrenner, dat zat er deze Tour de France niet in. Waar de Nederlandse liefhebber wél van genoot: de strijd die Fabio Jakobsen voerde om Parijs te halen. Het beeld dat zijn ploegmaten Yves Lampaert en Florian Sénéchal hem vlak na de finishlijn aanmoedigden om op de Pyreneeëntop van Peyragudes op tijd binnen te komen, werd een van de gedenkwaardigste momenten deze Tour. Zestien seconden hield Jakobsen over op de tijdslimiet. Het maakt zijn verhaal over zijn debuut in de grootste wedstrijd van de wereld alleen maar mooier. Hij was na zijn afgrijselijke val twee jaar geleden in de Ronde van Polen al helemaal terug met ritzeges in de Vuelta van 2021. Maar de Tour, dat was nog even wat anders. Zijn eerste kans pakte hij direct, op dag 2 in het Deense Nyborg. Hij was intens blij en zei op rustige toon mooie dingen. “Het ongeluk heeft me nederig gemaakt. Er zijn renners die na een crash zo’n kans niet meer krijgen. Niet in het leven, niet als renner.” Ook de andere Nederlandse topsprinter won. Om het verhaal compleet te maken, was Dylan Groenewegen een dag na Fabio Jakobsen de grote man. Ook voor hem een groots moment na de crash in Polen. De emotionele omhelzing met vader Gerrie na de finish was prachtig. Jakobsen en Groenewegen, ze zijn er weer. Leve de Nederlandse sprinters. Chris Froome moest opgeven vanwege corona. Het is zonde dat zijn laatste wapenfeit in deze Tour het inspreken van een filmpje was waarin hij zijn vertrek aankondigde. Maar corona of niet, Froome is terug als wielrenner. Na jaren anoniem in het peloton te hebben gereden, is hij er weer. Op Alpe d’Huez zat hij in de kopgroep, iets wat hem überhaupt niet meer lukte de laatste jaren. Uiteindelijk werd de viervouding Tourwinnaar derde op een van de bekendste cols in de Ronde van Frankrijk. Met afstand zijn beste prestatie na zijn zware val in 2019. Over Alpe d’Huez gesproken. Daar won, symbolisch genoeg, de nieuwe ster en hoop van het Britse wielrennen: Tom Pidcock. Stiekem nog mooier dan zijn overwinning: de manier waarop hij daalt. Pidcock die van de Galibier zoeft is kunst. Dalen met een nieuwe dimensie. Met volledige controle honderd kilometer per uur naar beneden. Matis Louvel zat op de eerste rij toen hij in de buitenbocht werd ingehaald. Tot slot: verliezen kan ook mooi zijn. Al zal Taco van der Hoorn daar zelf anders over denken. Hij had de kasseienrit op de eerste woensdag van deze Tour al maanden in zijn hoofd. Dat zou zíjn rit worden. Alles klopte, op twee centimeter na. Het minuten wachten op de uitslag van de fotofinish. Het wachten tussen hoop en vrees. Mooi en lelijk tegelijk. Er moet wat te dromen over blijven.||https://www.parool.nl/sport/waarom-de-tour-de-france-dit-jaar-zo-gedenkwaardig-was~b7f49896/
2022-07-25||Sponsors Jumbo-Visma zien miljoeneninvesteringen beloond: ‘Maar alleen een grote zak met geld is niet genoeg’||Toen alle renners zondagavond veilig de Avenue des Champs-Élysées in Parijs hadden bereikt en alle huldigingen en plichtplegingen achter de rug waren, verzamelde de Jumbo-Vismaploeg zich in de residentie van de Nederlandse ambassadeur. Op de plek waar de feelgoodfilm Intouchables grotendeels werd opgenomen, komt het team al jaren samen na het drieweekse wielerfestijn. Maar nooit viel er meer te vieren dan nu. De gele trui voor het algemeen klassement, de groene trui voor de beste sprinter en de bolletjestrui voor de bergkoning: alle belangrijke prijzen waren dit jaar voor de geel-zwarte wielerformatie Jumbo-Visma. Ook Robert van der Wallen hief het glas in Parijs. Met zijn inmiddels verkochte bedrijf BrandLoyalty was de ondernemer van 2014 tot 2018 een belangrijke sponsor van de wieler- en schaatsploeg. Tegenwoordig siert de ‘L’ van Van der Wallens nieuwe bedrijf L-founders of loyalty de rug van het Jumbo-Visma-tenue, en is hij er lid van de raad van commissarissen. De Brabander Van der Wallen is, volgens tijdschrift Quote, miljardair, zoals dat ook geldt voor Jumbofamilie Van Eerd. En dus is een logische gedachte: Jumbo-Visma heeft al die gewonnen truien in de Tour gewoon bij elkaar gekocht. “Maar dit is geen gekocht succes,” bestrijdt Van der Wallen. “Toen we erin stapten, hadden we het laagste budget van allemaal. En nu hebben we nog steeds niet de grootste portemonnee. Dit succes is geboekt op basis van een goede visie, van heel hard werken, en van de juiste mensen neerzetten op de juiste plek.” Ton van Veen, namens Jumbo voorzitter van de raad van commissarissen bij de Jumbo-Vismaploeg, zegt ook: “Voor succes op het állerhoogste niveau is een grote zak geld alleen niet genoeg. De ploeg van Pogacar heeft meer geld, maar wij winnen de Tour. Het gaat om een optelsom van heel veel kleine beetjes die helpen: professionele aansturing vanuit de top, een heel goede staf, uitgekiende voeding, ga zo maar door.” Het klopt, er zijn in het wielerpeloton ploegen met een groter bestedingspatroon. Ineos, de ploeg van oud-Tourwinnaars Geraint Thomas en Egan Bernal, is met een jaarlijkse begroting van zo’n 50 miljoen euro veruit het rijkste team. En ook UAE, dat wielerwonderkind Tadej Pogacar onder contract heeft, zou dus meer kunnen uitgeven dan de geschatte 25 tot 30 miljoen euro van Jumbo-Visma. De exacte bedragen blijven in het wielrennen meestal wat schimmig. Maar als we lijstjes in de internationale media mogen geloven, worden de hoogste salarissen niet in Nederland betaald. De Vlaamse alleskunner Wout van Aert wordt ingeschat op een jaarloon van 2,2 miljoen en zou daarmee gedeeld achtste staan op de lijst van bestbetaalde renners ter wereld. Tweevoudig Tourwinnaar Pogacar is met naar verluidt 6 miljoen euro nummer 1. Tourwinnaar Jonas Vingegaard is nu nog geen absolute grootverdiener. Maar het lijkt niet onrealistisch als de Deen, die nog tot 2024 vastligt, bij zijn volgende beoordelingsgesprek zelfverzekerd om een flinke tussentijdse loonsverhoging vraagt. En Van Aert zal zijn manager misschien ook wel een keertje met de teamleiding laten bellen. De Vlaming levert Jumbo in groeimarkt België onvoorstelbaar veel naamsbekendheid op. Al dat geld moet natuurlijk ergens vandaan komen. Wie precies hoeveel bijdraagt aan de wieler- en schaatsploeg, dat is geheim. “Daar doen wij geen mededelingen over,” zegt bijvoorbeeld woordvoerder Milan Vaessen van softwarebedrijf Visma. Ton van Veen wil alleen zeggen dat de Jumbobijdrage aan het schaatsen en wielrennen in de ‘dubbelcijferige miljoenen’ loopt, meer dan 10 miljoen euro dus. Voor de komende jaren wil Jumbo-Visma doorgroeien, en daar hoort een nog hoger budget bij. Een deel zal van de hoofdsponsors moeten komen. “Aan de andere kant worden we met dit succes ook steeds aantrekkelijker voor andere partijen,” weet Van Veen. “Fiets- en kledingleveranciers, subsponsors: die willen deel uitmaken van dit succes. Dat levert ook weer extra euro's op.” De gele trui naar Parijs brengen, dat was vanaf het begin een droom voor de grondleggers van het Jumbo-Vismasucces. Dat dat nu gelukt is met een vriendelijke, bescheiden, maar niet al te flamboyante Deen en niet met een overigens al even bescheiden Nederlandse vedette als Tom Dumoulin, maakt voor Visma niet uit, zegt de woordvoerder daar. “Zeker niet. We zijn een Europees bedrijf, en we zien Jumbo-Visma ook steeds meer als een Europees team. Onze medewerkers in Denemarken hebben het succes van Jonas Vingegaard volledig omarmd, dat is heel leuk om te zien.” Voor Jumbo, dat zijn geld nog altijd vooral in Nederland verdient, ligt dat wat anders, erkent Van Veen. “Het allerliefst zien wij natuurlijk dat een Nederlander de Tour wint. Maar als je naar de afgelopen drie weken kijkt: de kranten staan vol over Jumbo-Visma, iedereen vindt het geweldig hoe we de Tour domineren. En we zijn de eerste Nederlandse ploeg sinds 1980 die geel wint, dat was toen TI-Raleigh met Zoetemelk. Dat is toch geweldig? We worden liever met een Deen eerste, dan met een Nederlander tiende.” Toch was er de afgelopen weken kritiek. Met de inmiddels uitgevallen Steven Kruijswijk werd er maar één iemand opgesteld die het Wilhelmus woordelijk kan meezingen, zag ook Robert van der Wallen. “Maar daar krijgt de technische leiding honderd procent vrijheid in. Uiteindelijk gaat het erom dat je succes boekt. Ik ben ook commissaris bij PSV. Daar maakt het me ook geen drol uit of een buitenlander of een Nederlander die bal erin schiet.” Jumbo-Visma zal het Nederlandse karakter nooit verliezen, voorspelt Van der Wallen. Het verlies van de binnenkort stoppende Dumoulin wordt opgevangen door Dylan van Baarle en Wilco Kelderman. Zo houdt de ploeg oranje kleur op de wangen. De meest tot de verbeelding sprekende Nederlandse wielrenner is echter al jaren in Belgische dienst. We hebben het natuurlijk over Mathieu van der Poel. Zou Jumbo-Visma er niet alles aan moeten doen om hem binnen te hengelen? Een bordkarton van Van der Poel bij de ingang van de supermarkt, daar wordt de gemiddelde wielerfan wel vrolijk van. “Dat gaat niet gebeuren, want wij hebben Van Aert,” wijst Van der Wallen op de aanwezigheid van Van der Poels grootste sportieve rivaal. “En wij zijn heel blij met Wout. Het is een Vlaming, maar hij heeft een Nederlands karakter. Dus dat past heel goed.” Waar Visma het schaatsen en wielrennen sponsort om de naamsbekendheid te vergroten, is dat doel bij Jumbo allang bereikt. Het bedrijf houdt ook gewoon veel van de twee sporten, zegt Van Veen. “En we blijven ons graag verbinden aan waar het team voor staat: het ontwikkelen van talent, samen winnen. Op een spreadsheet uitrekenen of je de miljoenen die je erin stopt allemaal terugverdient, dat is heel moeilijk. Maar we houden ook gewoon van sport. Die liefde en commercie gaan in dit geval hand in hand.”||https://www.parool.nl/sport/sponsors-jumbo-visma-zien-miljoeneninvesteringen-beloond-maar-alleen-een-grote-zak-met-geld-is-niet-genoeg~b5d30c7f/
2022-07-25||Amsterdamse universiteiten waarschuwen internationale student: ‘Kom niet als je geen kamer hebt’||Een inschrijfbevestiging van de Universiteit van Amsterdam (UvA) of de Vrije Universiteit (VU) betekent voor buitenlandse studenten vanaf dit jaar niet dat ze met zekerheid aan hun opleiding in Amsterdam kunnen beginnen. De stad heeft te weinig plek voor het toenemende aantal internationale studenten. De aanmeldingen voor de bacheloropleidingen stijgen al zeker tien jaar. Bij de Amsterdamse universiteiten staan nu 72.769 studenten ingeschreven. Van hen komen er 17.987 uit het buitenland en het aantal aanmeldingen lijkt voor het komende collegejaar verder op te lopen, schatten Amsterdamse universiteiten – inschrijven kan nog. De vorige twee jaar waren er nog uitwijkmogelijkheden zoals hostels en vakantieparken, omdat die door corona leegstonden. Nu dat ook geen optie meer is, wordt pijnlijk duidelijk dat de stad écht geen plek meer heeft. Universiteiten roepen voor het eerst studenten op om níét te komen als ze geen kamer hebben per augustus. Zowel de VU als de UvA helpt al jaren internationale eerstejaars met het vinden van een kamer, voor de zogenoemde ‘zachte landing’. Na het eerste jaar moeten ze zelf iets vinden, maar dit jaar lukt het de onderwijsinstellingen niet om iedereen van een kamer te voorzien. Nu zien universiteiten zich genoodzaakt studenten te adviseren weg te blijven. Als je voor 1 augustus 2022 geen kamer hebt, raden we je af om komende academisch jaar aan de VU te studeren, zegt de VU tegen buitenlandse studenten. De UvA raadt studenten af om te komen als ze voor 15 augustus geen kamer hebben. “Deze bokkensprong is een symptoom van een systeem dat al jaren niet op orde is,” zegt Terri van der Velden, voorzitter van het Interstedelijk Studenten Overleg (ISO). “Wij begrijpen dat universiteiten nu zeggen dat studenten niet moeten komen als ze geen kamer hebben, maar het is een stap te laat.” “Dit probleem is niet nieuw. Als je weet dat er te weinig capaciteiten zijn in een stad, dan moet je daar aan de voorkant op inspelen door de een studie niet aan te bieden, bijvoorbeeld, of met minder plekken.” Dat is precies het heikele punt in deze kwestie. Universiteiten mogen geen onderscheid maken tussen Nederlandse en buitenlandse studenten bij toelating. Minder studieplekken aanbieden op bijvoorbeeld opleidingen die onder economie en bedrijfskunde vallen – die zijn in trek bij de buitenlandse studenten – betekent ook minder toelatingskansen voor Nederlandse studenten. Universiteiten snakken naar instrumenten die het wettelijk mogelijk maken om wél te selecteren aan de poort, zegt een woordvoerder van koepel­organisatie Universiteiten van ­Nederland. De Wet taal en toegankelijkheid, die alleen nog goedkeuring van de Eerste Kamer nodig had, was vorig jaar nog in het vizier. Die wet zou de toegankelijkheid van het (hoger) onderwijs waarborgen en de instroom van internationale studenten beperken. Onderwijsminister Robbert Dijkgraaf liet vorige maand echter weten dat hij het wetsvoorstel nog even wil laten sudderen en eerst een ‘heldere visie’ wil uitwerken. Ondertussen moeten universiteiten zelf op zoek naar een manier om met het stijgende aantal internationale studenten om te gaan. De Amsterdamse studentenvakbond Asva, die internationale studenten ook oproept niet te komen, krijgt honderden berichten van buitenlandse studenten die om hulp vragen. Niet alleen eerstejaars zien hun studie in Amsterdam aan een zijden draad hangen, ook studenten die hier langer zijn. Tweedejaars bijvoorbeeld die vorig jaar nog gebruikmaakten van de ‘zachte landing’ moeten nu zelf iets vinden ‘en dat lukt haast niet’, zegt Job Vermaas, bestuurslid van de Asva. De studentenvakbond doet er alles aan om studenten te helpen. “Als we niet helpen, dan komen er studenten op straat te staan. We kunnen niet alles oplossen, maar we gaan actief op zoek naar Amsterdammers die misschien nog een bank beschikbaar hebben en willen helpen.”||https://www.parool.nl/amsterdam/amsterdamse-universiteiten-waarschuwen-internationale-student-kom-niet-als-je-geen-kamer-hebt~bcc84e88/
2022-07-25||Bang voor hoge stookkosten? Griekenland wil Duitsers in de winter ‘energieasiel’ bieden||“Naast een korte reisduur kunnen reizigers ook voor een langer verblijf kiezen en zo in ieder geval deels de hoge energieprijzen in Nederland compenseren,” zegt Floor Bregman namens Corendon. De reizen gaan deze week in de verkoop, met directe vluchten vanaf Schiphol. De aankondiging kwam enkele dagen nadat de Griekse minister voor Toerisme Vasilis Kikilias Duitsers ‘energie-asiel’ aanbood. Onze oosterburen maken zich grote zorgen over de komende winter, aangezien hun land voor verwarming in hoge mate afhankelijk is van Russisch gas en onduidelijk is of daarvan straks genoeg zal zijn. “In de herfst en de winter zouden wij Grieken heel blij zijn om Duitse gepensioneerden te begroeten, die een mediterrane winter, met Griekse gastvrijheid, zacht weer en een hoog niveau van dienstverlening willen ervaren,” zei Kikilias tegen Bild, de grootste krant van Duitsland. “Wij wachten op u.” Burgemeester Panagiotis Simandirakis van Chania op Kreta maakte in de tabloid vast promotie voor zijn stad, door te stellen dat die de perfecte bestemming is om een ‘crisiswinter’ door te komen: “We hebben hier misschien wel het beste klimaat van Europa. In de winter hebben we geen verwarming nodig.” Dat is misschien wat overdreven, maar aan de kust is het overdag gemiddeld toch zo’n 15 graden. “No German will freeze in Greece,” voegde hij er in het Engels aan toe. Verdere besparingen zijn mogelijk vanwege het prijspeil: dat ligt in Griekenland een stuk lager. Eerder al opperde de Duitse vereniging van reisbureaus dat het voor de overheid goedkoper zou zijn reischeques voor warme oorden uit te delen dan de energierekeningen te compenseren. Wat nog veel weghad van een marketingtruc, lijkt inmiddels een serieus initiatief: vorige week overlegde toerismeminister Kikilias met de Duitse ambassadeur in Athene over een plan van aanpak. Inmiddels richt Griekenland de oproep om te komen overwinteren op alle Duitsers, en ook op andere Noord-Europese landen. De krant Kathimerini schreef over de winterarrangementen die Corendon lanceert voor de Nederlandse markt. Reisgigant TUI is voor de Nederlandse markt vooralsnog niet van plan het voorbeeld van concurrent Corendon te volgen. “Wij hebben een keer of vijf, zes geprobeerd Kreta als winterbestemming aan te bieden. Maar dat was geen succes,” zegt woordvoerder Petra Kok. “Het probleem was steeds dat een groot deel van de winkels en restaurants dicht is in de winter. De ambiance is dan weg.” Toch noemt sluit ze niet uit dat TUI opnieuw een poging waagt. “Als er echt vraag naar is en we de kans hebben klanten iets moois te bieden, kunnen we snel schakelen.”||https://www.parool.nl/wereld/bang-voor-hoge-stookkosten-griekenland-wil-duitsers-in-de-winter-energieasiel-bieden~badc29af/
2022-07-25||Sedje Hémon, een beetje vergeten kunstenaar, nu dan toch in het Stedelijk||Het werk van Sedje Hémon verdiende een eigen tentoonstelling. En die is er nu. Maar toch ook weer niet, want het Stedelijk heeft een expositie gemaakt met werk van drie kunstenaars, waar Hémon er een van is. De andere zijn de Braziliaanse schilder, dichter, essayist, toneelschrijver en politiek activist Abdias do Nascimento (1914-2011) en de Pakistaanse kunstenaar en ontwerper Imran Mir (1950-2014). Wat hebben deze drie kunstenaars gemeen, dat hun werk nu bij elkaar wordt getoond? Volgens de inleidende zaaltekst in het museum omvat de tentoonstelling ‘drie historische artistieke posities die uiteenlopende denkkaders, definities en beeldtalen van abstractie bieden’. We lezen verder dat hun werk bestaat uit ‘vertellingen over esthetische, sociaal-politieke, spirituele en wetenschappelijke werelden’. De vaagheidsmeter slaat in het rood. Dit is wel duidelijk: deze kunstenaars kenden elkaar niet, maar ze maakten ongeveer tegelijkertijd werken en deden op de een of andere manier iets met abstractie, geometrie, spiritualiteit en het modernisme. Dat is iets wat je van elke kunstenaar uit de twintigste eeuw kunt zeggen. Ze hadden dus eigenlijk niets gemeen. De tentoonstelling is overigens niet gemaakt door het Stedelijk zelf, maar door het team van de Arnhemse beeldenmanifestatie Sonsbeek. De huidige editie strekt zich uit over meerdere jaren, waarbij het programma plaatsvindt bij verschillende instellingen. Onder leiding van artistiek directeur Bonaventure Soh Bejeng Ndikung komen veel thema’s voorbij die nu gemeengoed zijn in de kunst, zoals postkolonialisme, sociale ongelijkheid, diaspora’s en de natuur. Het team van Sonsbeek benaderde het Stedelijk vanuit het idee dat het een gevestigd museum is met blinde vlekken en hiaten. Het Amsterdamse museum zou een westerse visie hebben, met weinig oog voor wat daarbuiten aan abstracte kunst gemaakt werd. Daar voelde het museum zich door aangesproken en Sonsbeek kreeg de gelegenheid om een vleugel in het museum te vullen. Een audiotour maakt een wezenlijk onderdeel uit van de tentoonstelling. Die geeft algemene informatie over de kunstenaars, maar weinig over specifieke werken. De audiotour vertelt dat de Imran Mirs werk bestond uit composities met horizontale vlakken toen hij begon met schilderen. Dat hij een succesvolle grafisch ontwerper was en daarnaast obsessief schilderde. Dat hij ook aan de wieg stond van de computerkunst in Pakistan. Abdias do Nascimento begon op 54-jarige leeftijd met schilderen, waarna hij al snel actief werd in de pan-Afrikaanse beweging. De meeste schilderijen die in het Stedelijk te zien zijn, ontstonden in ballingschap. Vanwege het militaire regime in Brazilië woonde Nascimento van 1968 tot 1982 in de Verenigde Staten. Zijn schilderijen zitten vol activistische symbolen. Gebalde vuisten, vredestekens, Amerikaanse vlaggen en een gekruisigde Malcolm X. Terug naar Hémon. Zij werd als Sedje Frank geboren in Rotterdam, maar woonde het grootste deel van haar leven in Den Haag. Het verhaal gaat dat ze op achtjarige leeftijd violist Nathan Milstein op de radio hoorde, waarna ze ook viool wilde gaan spelen. Tijdens de Tweede Wereldoorlog sloot ze zich aan bij verzetsgroepen en werd in 1944 gearresteerd. Ze werd gedeporteerd naar meerdere concentratiekampen, waaronder Auschwitz, waar ze, om te overleven, viool speelde in het kamporkest. 1945 tot 1948 bracht Hémon door in Nederlandse ziekenhuizen, herstellende van ernstige ziekten en problemen die het gevolg waren van haar tijd in de kampen. Ze nam de naam Hémon aan als ode aan haar ouders Heintje en Simon, die in Auschwitz waren vermoord. Door haar fysieke problemen was Hémon na de oorlog niet meer in staat om viool te spelen. Haar aandacht verschoof naar het maken van schilderijen, grafiek en keramiek, maar ze verloor nooit haar aandacht voor muziek. Hémon schreef onder andere lesmethoden voor panfluiten. Er is een sterk verwantschap tussen Hémons beeldende kunst en haar muziek. Dat zag ook Hans Jaffé, conservator en adjunct-directeur van het Stedelijk Museum, die een pleitbezorger van haar werk werd. Om de rechthoekige, witte tentoonstellingsruimte naar haar hand te zetten, ging Hémon ertoe over om schilderijen te maken met onregelmatige vormen. Ook liet ze schilderijen met een gebogen oppervlak ‘de hoek om gaan’. In de jaren vijftig en zestig ontwikkelde Hémon een systeem om haar schilderijen te vertalen in partituren. Haar beeldende werken kunnen dus muzikaal worden uitgevoerd. Hoe dat in zijn werk gaat, blijft in de tentoonstelling helaas vaag. In een documentatieruimte liggen een paar boekjes met Hémons panfluitmethode. Daarnaast hangen koptelefoons waarop muziek klinkt. Zonder toelichting. De audiotour laat liever iemand aan het woord die vertelt dat de ‘fascistische patriarchale kunstwereld’ erg zijn best gedaan heeft om het werk van Sedje Hémon verborgen te houden, onzichtbaar te maken, te devalueren en kapot te maken. Maar dan wordt de bezoeker uitgenodigd om te luisteren naar een uitvoering van een van Hémons schilderijen. “Het is het schilderij met een blauwe achtergrond en daarin zie je oranjegele-achtige lijnen,” belooft de audiotour. Bijna goed, het bedoelde werk is een linosnede, geen schilderij. We zijn weer in het Stedelijk, een museum met torenhoge ambities, waar men de simpelste zaken niet op orde heeft. Sedje Hémon / Imran Mir / Abdias Nascimento - ABSTRACTING PARABLES: t/m 16 oktober in het Stedelijk Museum||https://www.parool.nl/kunst-media/sedje-hemon-een-beetje-vergeten-kunstenaar-nu-dan-toch-in-het-stedelijk~baac21a4b/
2022-07-25||Wie is Liz Cheney, de Republikein die door Trump wordt gehaat (en gevreesd)?||Ze werd getipt als potentiële fractievoorzitter, als vicepresident in de dop of zelfs als eerste vrouwelijke president van de VS. Maar dankzij haar nieuwe rol als interne luis in de pels van Donald Trump dreigt Liz Cheney (55), de dochter van voormalige vicepresident Dick Cheney, binnenkort haar zetel in het Huis van Afgevaardigden te verliezen. Dat heeft alles te maken met haar vicevoorzitterschap van de onderzoekscommissie die onderzoek doet naar de Capitoolbestorming, vorig jaar januari. De afgelopen weken werden in openbare hoorzittingen bewijzen gepresenteerd voor de conclusie dat Donald Trump heel bewust probeerde aan de macht te blijven, terwijl hij de verkiezingen had verloren. Vorige week donderdag was de voorlopig laatste hoorzitting, na de zomer worden nieuwe sessies ingelast. Het was Liz Cheney die de afgelopen weken belastend materiaal presenteerde over mogelijke pogingen van Trump om getuigen te beïnvloeden. Het was Cheney die een van de belangrijkste getuigen ondervroeg: stafmedewerker Cassidy Hutchinson, de vrouw die onder ede verklaarde dat Trump wist van wapens in de menigte die hij naar het Capitool had geroepen. Cheney is ook volgens Trump zelf het commissielid van wie hij het meest te vrezen heeft. “Op basis van wat ik heb gehoord, is ze erger dan welke Democraat dan ook,” zei Trump tegen de krant The Washington Post in een gesprek waarin hij haar ‘gestoorde gek’ noemde. De Republikeinse partijtop weigerde mee te werken aan de onderzoekscommissie waarin Trumps bondgenoten niet welkom waren. Cheney brak met de partij en nam toch de rol van vicevoorzitter op zich. Ze heeft daarbij één doel, heeft ze gezegd: voorkomen dat Donald Trump ooit nog in de buurt van de Oval Office komt. En als dat behalve de verkiezingsvooruitzichten van Trump ook haar eigen politieke carrière om zeep helpt, dan neemt ze dat voor lief. “We moeten kiezen. De Republikeinse Partij kan niet loyaal zijn aan zowel Donald Trump als de Grondwet,” zei Cheney vorige maand in een speech ter nagedachtenis aan Ronald Reagan. De VS staat aan de rand van de democratische afgrond, schetste ze. En als moeder – Cheney heeft vijf kinderen – is ze vastbesloten ervoor te zorgen dat haar kinderen en hun kinderen ‘blijven leven in een Amerika waar de vreedzame overdracht van de macht gegarandeerd is’. De familie Cheney uit Wyoming heeft nationaal en internationaal naam gemaakt – vader Dick gold tussen 2001 tot 2009 als machtigste vicepresident in de Amerikaanse geschiedenis en als architect van de invasie in Irak. Dochter Liz werkte uitvoerig met hem samen en hielp hem zijn memoires te schrijven. Als meisje ging ze al mee flyeren. ‘Liz toonde formidabele politieke vaardigheden, drukte iedereen buttons en brochures in handen,’ schreef haar vader later. Nu is pa Cheney zijn dochters belangrijkste adviseur: ze belt hem elke dag. Op 16 augustus moet Liz Cheney het in Republikeinse voorverkiezingen opnemen tegen een uitdager uit haar eigen partij: Harriet Hageman, voormalig criticus van Trump, nu zijn protegé. Die voorverkiezing, waarin de politieke toekomst van de familie Cheney wordt bepaald, maakt de dunstbevolkte staat van de VS plots een politieke hotspot. In Wyoming wonen nog geen 600.000 mensen. Het is een conservatieve staat van cowboys en kolenmijnen. Veel bewoners kijken argwanend naar de overheid in Washington, Democraten zijn er een bedreigde soort. Donald Trump kreeg er bij de laatste presidentsverkiezingen 70 procent van de stemmen, wat Wyoming tot de meest Trumpiaanse regio van Amerika maakt. De hoorzittingen over de Capitoolbestorming helpen Hageman, denkt zij, om Cheney uit het Congres te werken. Presidentiële ambities heeft Liz Cheney overigens nog steeds – ooit zal ze zich wellicht kandidaat stellen, zei ze vorig jaar. En dan zou haar rol in hoorzittingen over de Capitoolbestorming weleens in haar voordeel kunnen uitpakken. Want de voormalige rijzende ster van conservatief Amerika heeft sinds de hoorzittingen plots een schare fans uit onverwachte hoek: linkse landgenoten. Hoewel ze slecht uit steekproeven onder kiezers in Wyoming komt, stroomt Cheneys campagnekas nu vol omdat donateurs van ver, onder wie ook veel Democraten, haar kruistocht tegen Trumps autocratische fantasieën willen steunen. Die Democraten zijn nogal ongewone bondgenoten voor een conservatief als Cheney. Zij vond president Obama destijds ‘de meest radicale man ooit in de Oval Office’, is prowapens, antiabortus en was lang tegen het homohuwelijk, tot woede van haar lesbische zus. Ze stemde in meer dan 90 procent van de gevallen vóór de plannen van president Trump. Ze wilde dat hij aanbleef toen Trump te maken kreeg met een afzettingsprocedure en stemde ook in 2020 nog op hem. “Ik was pro-Trump en ik ben trots op het beleid van de regering-Trump,” zei ze in het voorjaar. “Maar hij heeft een grens overschreden die je nooit mag overschrijden.”||https://www.parool.nl/wereld/wie-is-liz-cheney-de-republikein-die-door-trump-wordt-gehaat-en-gevreesd~b2f93b0c/
2022-07-25||Beeld en Geluid opent expositie over oorlog in Oekraïne: ‘U had hier nu niet moeten zijn’||De foto’s komen binnen, maar het zijn de spotprenten die schuren. Zoals de Russische beer van de Oekraïense tekenaar Vladimir Kazanevsky. Een bloeddorstig monster dat tientallen kleine beertjes heeft opengereten. Teddybeertjes welteverstaan, van de honderden kinderen die zijn omgekomen in de ‘speciale militaire operatie’ die van het Kremlin geen oorlog mag heten. Op een moment dat veel Nederlanders de vakantie in hun hoofd hebben en de oorlog aan de rand van de Europese Unie maar voortduurt, opent Beeld en Geluid in Den Haag de expositie Framing the War. De eerste 100 dagen van de oorlog (we zitten inmiddels op bijna 150 dagen) worden getoond middels de aangrijpende beelden van nieuwsfotografen en met de tekeningen van internationale cartoonisten. De plek van expositie is een bijzondere, letterlijk naast de Oekraïense ambassade in Den Haag. Daar, voor de deur, staan dagelijks tientallen Oekraïners die hun land zijn ontvlucht of juist willen terugkeren. Bij de buren kunnen ze fotokopieën van paperassen laten maken of een kopje koffie drinken, en gratis de expositie bezoeken die de meesten liever niet zullen willen zien. Want, zo sprak Eppo van Nispen tot Sevenaer, directeur van Beeld en Geluid Hilversum, bij de opening van de expositie: “U had hier nu niet moeten zijn. Die oorlog had er niet moeten zijn. Net zomin als de ontheemde Oekraïners. Hier in Nederland, vrouwen en kinderen, zonder hun man, vader, opa, vriend, die hier, vlak buiten de deur, voor het huis van onze dierbare buurman, de Oekraïense ambassade, wanhopig in de rij staan op zoek naar een veilig onderkomen.” In Oekraïne zijn volgens Unicef, het kinderfonds van de Verenigde Naties, inmiddels zeker 260 kinderen omgekomen als gevolg van de Russische agressie. Tekenaar Kazenevsky heeft zijn berenplaat voorzien van deze tekst die een indruk geeft van een nieuwe realiteit. ‘Mijn kleinzoon uit Kiev kan het geluid van een kruisraket, ballistische raket, houwitser of Grad-raketwerper onderscheiden. Hij hielp zijn grootouders om de ruiten met papier af te plakken, zodat ze niet zouden versplinteren door een explosie.’ Robert van der Meer, directeur van Beeld en Geluid Den Haag, denkt dat het goed is juist nu stil te staan bij de verschrikkingen van de oorlog ‘want het zakt wat weg in het nieuwsaanbod’. “Ik merk dat de foto’s van mensen bij een kist of bebloede mensen die vluchten me aangrijpen,” zegt Van der Meer. “Maar ik zie ook een spotprent van een Russische soldaat die een stroom vluchtelingen uitspuugt. Dat grijpt toch weer even dieper in mijn gevoel.” Van der Meer vindt dat de expositie verschillende perspectieven goed laat zien. Hij is dan ook geraakt door een spotprent van een Jordaanse cartoonist die toont hoe de EU reageert op de komst van Oekraïense vluchtelingen en hoe men kijkt naar Afrikaanse vluchtelingen die zinken met hun bootjes op zee. Voor dat laatste is veel minder aandacht dan voor het eerste. “Dat zet je wel aan het denken.” De expositie toont de oorlog echter niet vanuit Russisch perspectief. “Dat is een lastige. We hebben foto’s en spotprenten van Poetin door niet-Russische journalisten en tekenaars. Niet van Russische tekenaars die pro-Poetin zijn. Het ligt gevoelig, op dit moment stuit je van Oekraïense kant op veel onbegrip. Het is nog te vers.” Tot en met 4 september zal Framing the War in Beeld en Geluid Den Haag te zien zijn – tot 193 dagen na het begin van de Russische invasie. Een aantal beelden uit de tentoonstelling:||https://www.parool.nl/wereld/beeld-en-geluid-opent-expositie-over-oorlog-in-oekraine-u-had-hier-nu-niet-moeten-zijn~b60b9ff6/
2022-07-25||Rapgroep ValsBezig wil samen verder bouwen: ‘Stoppen is eigenlijk nooit een optie geweest’||Het in 2018 uitgebrachte nummer BUK heeft Ritchie (Ritchie Linga, 25), Demma (Demirel Stuart, 25), Ginio (Reginio Doelwijt, 25) en Kees (Renilhio Linger, 25) van rapgroep ValsBezig een hoop gebracht: het nummer ontving zowel een gouden als een platina plaat, behaalde meer dan 35 miljoen Spotifystreams en bracht de vier jongens, die elkaar sinds hun jeugd kennen uit Zuidoost, verschillende optredens in Suriname, Curaçao en Ibiza. BUK groeide uit tot hun grootste hit en werd wereldwijd beluisterd: van Brazilië tot Polen en van Rusland tot Portugal. In de zomer van 2021 kregen de jongens een bericht waar ze nooit rekening mee hadden gehouden: een dag later zou het nummer BUK van zowel van alle streamingsplatforms als van YouTube worden gehaald. De reden: een Braziliaanse producer had bezwaar gemaakt tegen het gebruik van zijn sample in het nummer. Een sample is een geluidsfragment uit andermans muziekstuk dat wordt (her)gebruikt in dat van jezelf. Onder muzikanten is samplen de normaalste zaak van de wereld, maar dan moet een sample wel worden gecleard. Dat betekent weer dat de maker op de hoogte moet worden gesteld van het gebruik en dat er afspraken over de muziekrechten en eventuele opbrengsten moeten worden gemaakt. In het geval van BUK is dit volgens ValsBezig niet gebeurd, waardoor het nummer op een gegeven moment noodgedwongen offline moest worden gehaald. Het is ‘nogal juridisch’ en de groep kan er niet meer over zeggen. Ze kunnen en willen wel meer vertellen over de gevolgen die het had en hoe ze hiermee omgingen. Ginio: “Toen ik het hoorde, kreeg ik meteen buikpijn. Ik wilde gewoon huilen.” Kees: “Ik dacht: ik kan er niets aan doen en daarom accepteerde ik het in één keer. Al heeft het me wel pijn gedaan. Nog steeds.” De jongens hadden inmiddels al geen platendeal meer. Door het verdwijnen van BUK gingen hun maandelijkse luisteraars op Spotify van 800.000 naar minder dan 300.000. En dit had weer een negatieve invloed op de deals die door labels werden aangeboden. Maar de vrienden lieten zich niet ontmoedigen, bleven met elkaar praten en beloofden elkaar door te gaan. Ze gaan er nu zelfs op een creatieve manier mee om. ValsBezig lanceerde de hashtag #waarisbuk. Demma, lachend: “We moeten met zijn allen BUK gaan zoeken.” En áls ze nu tijdens optredens het nummer beginnen te zingen, dan gaat het publiek helemaal los. Op de nieuwe ep Vier staan acht songs die in potentie allemaal de nieuwe BUK kunnen worden: hitgevoelige clubnummers waarin de vier jongens elkaar, zoals altijd, perfect aanvullen. Nu hebben ze de smaak weer te pakken en zijn ze er klaar voor om samen verder te gaan bouwen. Ritchie: “Stoppen is eigenlijk nooit een optie geweest. We moeten doorgaan.” Vier is te beluisteren op Spotify en iTunes.||https://www.parool.nl/kunst-media/rapgroep-valsbezig-wil-samen-verder-bouwen-stoppen-is-eigenlijk-nooit-een-optie-geweest~b4da3d10/
2022-07-25||Dit angstig konijn van Piet Parra is beducht voor de herrie van Appelsap in het Flevopark||Er staat een fiets met kinderzitje tegen het angstige konijn. Is ie daar bang voor? Een flat van het Science Park torent over het grasveld waar het konijn staat. Boezemt die angst in? Vogelpoep vloeit over zijn kop, been en arm, schuilt hij voor de vogelschijt? En is het eigenlijk wel een hij? Angstig konijn is een twee mensen hoog beeld van een konijn, opgetrokken uit zwart polyester. De vormen van het konijn zijn nogal menselijk. En eerder vrouwelijk dan mannelijk. De billen rond, de benen glad, de armen en handen die over de oren zijn geslagen hebben iets elegants. Je kunt je makkelijk verstoppen tussen de benen. Je zou het beeld willen aaien. De snoet is spits als van een vogel, maar dat spitse is ook onmiskenbaar de signatuur van Piet Parra, de schepper van het werk. Het beeld is aan het park geschonken door het Appelsap Festival, dat vanaf 2000 door drie Amsterdamse jongens in het Oosterpark werd georganiseerd en later naar het Flevopark verhuisde. Het festival verwierf een voorname plaats in de hiphopwereld en stond bekend als plek om nieuw talent te ontdekken. Daarbij was het als eerste hiphopfestival in Nederland ook legendarisch. De organisatoren van het festival vonden dat moderne kunst maar matig vertegenwoordigd was in de openbare ruimte in Oost. Piet Parra, eigenlijk Pieter Janssen geheten, grafisch vormgever en ook bekend van zijn samenwerkingen met artiesten als Pepijn Lanen, voor merken als Nike en Patta, kreeg de opdracht om iets te maken. Het Mondriaan Fonds en sponsor WeTransfer verzamelden geld om het kunstwerk te laten maken. Parra, die eerst een beeldje van 56 centimeter van het werk had gemaakt in 2006 en het Anxiety noemde, ziet in het werk een zelfportret. Maar het verhaal gaat ook dat het konijn de oren bedekt om ze te beschermen tegen het lawaai, zoals de bewoners rond het park dat doen omdat ze last hebben van festival Appelsap. Aan de rand van het veld waar voorheen dit festival altijd werd gehouden, wordt gevoetbald door een vader en dochter. Om vier uur ’s middags op maandag drinken vier toeristen bier aan de picknicktafel. Op een kleedje ligt een man te lezen. Van lawaai is hier al lang geen sprake meer. Na 2019 trokken de oprichters van Appelsap de stekker eruit. Het was tijd voor nieuwe dingen. Appelsap bestaat niet meer, maar Angstig konijn zal het nooit doen vergeten. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/dit-angstig-konijn-van-piet-parra-is-beducht-voor-de-herrie-van-appelsap-in-het-flevopark~b1eea95e/
2022-07-25||Hoe wreder de tiran, hoe meer hij wordt bewonderd||Wij maakten het mee. “Waarom blijf je bij je man terwijl hij je slaat?” “Omdat ik van hem hou.” Het slaan van de man of het vernederen werd, misschien onbewust, ervaren als een vorm van liefde. “Hij slaat me, omdat hij om me geeft, en verder geeft niemand om me.” Haar blauwe plekken zaten onder de verbergende crèmes. De woorden die ze eraan wijdde, waren licht. Een psychiater moet dat maar eens uitleggen. De Russische overheid gedraagt zich ongeveer als zo’n man. Poetin pijnigt zijn eigen volk – al meer dan dertigduizend doden onder de eigen gelederen – en meer dan 80 procent van de bevolking (bij ouderen bijna 100 procent), zo lees ik in Trouw, heeft tegenwoordig een gigantische bewondering voor Poetin. Hoe wreder de tiran, hoe meer hij wordt bewonderd. Na moeizame onderhandelingen is Odessa, vrijgegeven als haven van waaruit levensreddend graan kan worden vervoerd, een paar uur later door Rusland gebombardeerd. Sadisme om te demoraliseren. Volgens Rusland lag in de haven van Odessa een Oekraïens oorlogsschip. Het is raar, maar waar: wreedheid, strengheid, geven zekerheid en dresseren het snelst. ‘Wie zijn kind liefheeft, spaart de roede niet,’ staat in het Oude Testament. Vermoedelijk hoopt Poetin dat ook Oekraïne, na nog meer zweepslagen, doet wat hij wil. Breek of barst, Zelenski! Elke dag lees ik de roep om een strenge leider in ons eigen land. Eerlijk is eerlijk: ik heb soms zelf ook behoefte aan iemand die even alles in de juiste posities zet. Zelfbeheersing hangt soms aan een steeds langer wordende draad van stroop. Hoe verging het onze in elkaar geslagen kennis? Ze kwam niet direct tot inzicht. Via haar huisarts en een vriendin ontsnapte ze aan haar man. Maar ze bleef nog geruime tijd van hem houden, al zei ze van niet. Uiteindelijk trof ze een lieve vent en woont ze nu ver weg. Is Rusland te vergelijken met die vriendin van ons? Kan een land vluchten? Kan slachtoffer Oekraïne vluchten? Helaas. Kon Nederland van de Duitsers vluchten? Landen zijn geen mannen of vrouwen. Wie niet kan vluchten moet winnen. Of verliest. Kan het kleinere Oekraïne winnen van Rusland? De Navo wil niet ingrijpen. Ik droom wel eens van een ‘coalition of the willing’ waar de Navo niets mee te maken heeft. Orde op zaken stellen. Rusland een corrigerende tik geven. Wie niet luisteren voel, moet voelen. Genoeg clichés gebruikt. Wraak en medelijden zijn goden die onderling constant ruzie zoeken. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/hoe-wreder-de-tiran-hoe-meer-hij-wordt-bewonderd~bfb70c0d/
2022-07-25||Opinie: ‘Is het wel eens onderzocht of hersenen krimpen als gevolg van aanhoudende hitte?’||John Jansen van Galen vindt dat de aangekondigde stikstofplannen van het kabinet in strijd zijn met de wet en daarom ook in strijd met de rechtsstaat (Het Parool van 20 juli). De Wet natuurbescherming bepaalt dat in 2030 in ten minste de helft van de Natura 2000-gebieden geen stikstofoverschrijding mag zijn. Het kabinet streeft naar 74 procent in dat jaar en dat is volgens Jansen van Galen niet in overeenstemming met deze bepaling. De wet schrijft echter een minimum voor (“ten minste”) en dat sluit niet uit dat in 2030 een hoger percentage dan de 50 procent uit de wet wordt gehaald. In een rechtsstaat is wetsuitleg voorbehouden aan de rechter en als boeren het met deze uitleg niet eens zijn, kunnen zij de kwestie gewoon aan de rechter voorleggen in plaats van wegen te blokkeren en provinciehuizen te belegeren. Klaas Rozemond, Amsterdam “Brian en ik doen aan birdnesting, daarbij wonen de kinderen in één huis en hebben wij allebei ook een andere woonplek,’ las ik in de rubriek Ouder en Kind in Het Parool. Dat betekent dus dat er voor vier mensen (waarvan twee onvolwassenen) drie woningen nodig zijn. Woningnood? Niet voor iedereen. Camiel de Vries, Amsterdam Nu de gemeente de afvalverbrander heeft verkocht kan zij vol inzetten op preventie. Door het volume aan afval te beperken wordt de problematiek minder en daalt ook de uitstoot van broeikasgassen. Want de AVI-West loost het afval in de atmosfeer. Meer dan de helft van de afvalstroom bestaat uit verpakkingen van supermarkten. Preventie kan door onder andere wegwerpverpakkingen te verminderen. Door supermarkten, bezorgdiensten en organisatoren van festivals te dwingen meer in te zetten op herbruikbare verpakkingen daalt het volume van de afvalstroom. Handhaving en het afdwingen van verbeteringen op het gebied van wegwerpverpakkingen (o.a. conserven in blik, frisdrank/bier in blik/pakken) is de afgelopen decennia ondergesneeuwd door het idee dat het bedrijfsleven zelf verantwoordelijkheid zal dragen. Maar dat is een illusie gebleken. Harmen Bos, Amsterdam Is het wel eens onderzocht of hersenen krimpen als gevolg van aanhoudende hitte? Nieuws van één dag: een vrouw in Zandvoort gaat bovenop een dolfijn zitten die al gestrest is, een man heeft nu toch wel spijt dat hij een zware vuurwerkbom heeft laten afgaan bij de Johan Cruijff Arena en een man is overleden in Gent nadat hij in het water werd gejonast terwijl hij niet kon zwemmen. Imelda Rode, Amstelveen Onbegrijpelijk dat de redenen om gratie te verlenen niet openbaar gemaakt worden. Dat moet echt wettelijk verplicht worden. Vonnissen zijn immers ook openbaar. De beslissing om Masmeijer gratie te verlenen ondermijnt het vertrouwen in het rechtssysteem. Ton Jacobs, Amsterdam Er is behoefte aan vaste dagen en routes voor vuil ophalen. Duidelijkheid en betrouwbaarheid. Grote vuilnisbakken. Geen afvalzakken in de binnenstad. Stoppen met experimenten. Vuil ophalen moet goed gebeuren. Goedkoper mag niet de leidraad zijn. Meer personeel en goed betalen. Tenslotte zijn dit de echte helden in de stad, niet de ambtenaren en de zogenaamde experts. Janny Jansen, Amsterdam||https://www.parool.nl/columns-opinie/opinie-is-het-wel-eens-onderzocht-of-hersenen-krimpen-als-gevolg-van-aanhoudende-hitte~bd8d54e6/
2022-07-25||Duurzaam reizen? De regering en de EU zouden de prijs van treinkaartjes flink moeten verlagen||Vol enthousiasme kropen mijn vriend en ik achter de laptop om een zomervakantie te boeken. We waren weleens een weekendje weggeweest samen, maar door corona had een échte vakantie er nog niet ingezeten. Een mediterraan oord leek ons fijn en zo viel ons oog automatisch op het zuiden van Europa. Uiteindelijk kozen we voor Zuid-Italië. Door het gedoe op Schiphol twijfelden we ernstig of we met het vliegtuig wilden. We zagen het niet zitten om ruim vier uur in de rij te staan voor de securitycontrole. De verhalen over lastminute-annuleringen en achtergebleven bagage (op dit moment staan er nog 1500 koffers) maakten ons niet veel geruster. Eigenlijk bleek dit de uitgelezen kans om met de trein op vakantie te gaan. Het idee van een treinreis luchtte me op, dan was ik meteen verlost van mijn lichte vliegschaamte – vliegen is (doorgaans) wel makkelijk, goed voor het klimaat is het natuurlijk allerminst. Met de trein zouden we ruim 24 uur onderweg zijn, maar dat hadden we ervoor over. De prijzen leken in eerste instantie goed te doen: vanaf 78 euro naar Italië, kopte de website Trainline. Wellicht klopt die prijs als je nu alvast je kaartje voor 2025 aanschaft. Nadat wíj onze data hadden opgegeven, kwamen we op 600 euro per retour uit. Dit paste niet binnen ons budget. Misschien was interrailen een optie? Je koopt daarbij een kaartje voor een vast tarief van 250 euro en kan daarmee allerlei treinroutes binnen Europa afleggen. Dit klonk perfect. Toen we wilden afrekenen, bleek echter dat er per trein 20 euro reserveringskosten bijkwamen (we zouden vier keer moeten overstappen). En vaak liep dit bedrag zelfs op tot 100 euro. Grote delen van de reis konden namelijk alleen met dure hogesnelheidstreinen worden afgelegd. Tot zover poging trein. Schoorvoetend keken we alsnog op Cheaptickets.nl. Een retourtje met het vliegtuig bleek 250 euro te kosten en de reistijd bedroeg slechts 2,5 uur (minus het wachten). Ik vind het stuitend dat het vakantiegangers zo lastig wordt gemaakt om duurzaam te reizen. Het is duidelijk dat de klimaatverandering volop gaande is met temperaturen rond de 40 graden Celsius, Europese bosbranden en aanspoelende dolfijnen in Zandvoort. Toch kiezen de meeste mensen voor een vliegticket. En geef ze eens ongelijk als dat ruim twee keer goedkoper is dan de trein. De Nederlandse regering en de Europese Unie zouden de prijs van treinkaartjes flink moeten verlagen. Alleen zó komt er een eerlijk alternatief voor vliegen. Wij weten nog steeds niet wat we doen met de vakantie. Misschien gaan we naar Texel of Limburg, of misschien kiezen we – heel hypocriet – alsnog voor het vliegtuig. Een derde optie wordt ook steeds aantrekkelijker: een wandeling naar bedevaartsoort Santiago de Compostella. Het levert vast veel blaren op, maar met vervoersmiddelen hebben we dan in elk geval niets te maken. Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/duurzaam-reizen-de-regering-en-de-eu-zouden-de-prijs-van-treinkaartjes-flink-moeten-verlagen~b408b9f0/
2022-07-25||Opinie: ‘Laat je telefoon thuis en maak een doelloze wandeling door een park’||Iedereen is alleen maar met zichzelf bezig. Alles wat men tegenwoordig doet dient enkel het doel er zelf beter van te worden. En waarom wij dit niet beseffen? Omdat we ons meer verbonden dan ooit voelen, een sociale illusie die wordt veroorzaakt door de grootste en meest duivelse uitvinding van de afgelopen 200 jaar: de smartphone. Want met dit object, dat in de eerste plaats enkel werd gebruikt om te telefoneren, kan je werkelijk alles. Verveling is door de komst van de smartphone uit ons leven verbannen. Althans, dit lijkt zo, net als het idee van de verbondenheid. Weer grijpen we mis. De smartphone is dé grootste aanjager van het individualisme. Dit object heeft er namelijk voor gezorgd dat wij ons niet meer bewust zijn van de omgeving waarin wij leven. Ga voor de grap eens turven hoeveel klanten je in de supermarkt ziet die oortjes dragen tijdens het winkelen of hoeveel fietsers, met diezelfde oortjes, hun hand nog uitsteken bij afslaan van de rotonde. Iedereen is alleen maar met zichzelf bezig, en vergeet vooral niet dat alles zo snel mogelijk moet gebeuren. Dus druk die turboknop op je VanMoof nog maar eens in. Hoe breng je dit alles naar een goed eind? Laat je telefoon eens thuis en maak een doelloze wandeling door een park. Het stadspark biedt rust en verkoeling. Het doel van deze negentiende-eeuwse uitvinding was de stedeling voorzien van rust en ontspanning. Deze laatsgenoemde had het namelijk maar moeilijk in de overvolle en vieze industriestad. In het park kon je even ontsnappen aan de drukte en de massaliteit van de stad. Iets waar iedereen tegenwoordig wel behoefte aan heeft. En als je je echt weer even helemaal mens wilt voelen? Maak dan een praatje met iemand. Louis Brutel de la Rivière, Amsterdam||https://www.parool.nl/columns-opinie/opinie-laat-je-telefoon-thuis-en-maak-een-doelloze-wandeling-door-een-park~b21c5b06/
