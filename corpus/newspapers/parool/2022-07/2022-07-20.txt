2022-07-20||Plotse vrijlating Masmeijer was ‘wegens persoonlijke omstandigheden’, gratie leidt tot rel||Advocaat Geert-Jan Knoops verklaarde woensdagavond in een videofragment in het tv-programma Renze dat persoonlijke omstandigheden meespeelden. “Dan hebben we het eigenlijk over gebeurtenissen in zijn familiesfeer, die zijn ontstaan door de detentie en tijdens detentie”, zei Knoops, zonder daarop een toelichting te geven. Knoops was een van de advocaten van voormalig NCRV’er Frank Masmeijer (60). Eerder op woensdag wist Knoops nog niet wat de reden was voor de gratieverlening. Knoops zei verder dat de gratie was aangevraagd ‘op grond van het feit dat de heer Masmeijer ten onrechte is veroordeeld’. Volgens de raadsman zijn er in het verzoek ook voorbeelden gegeven ‘waarom dat zo is bevonden’. Masmeijer zat een straf van negen jaar uit voor cocaïnesmokkel. Het ressortsparket van het Openbaar Ministerie, dat zich voornamelijk bezighoudt met het behandelen van strafzaken in hoger beroep, maakte woensdagmiddag bekend dat het minister van Rechtsbescherming, Franc Weerwind (D66), destijds heeft geadviseerd om géén gratie te verlenen aan de voor drugshandel veroordeelde televisiepresentator. De regering noch de rechter wil toelichten waarom Masmeijer gratie is verleend. Het advies van het OM is niet doorslaggevend. Leidend is de beoordeling van de rechter, in dit geval het Gerechtshof Arnhem-Leeuwarden. Het hof wil niets zeggen over de inhoud van het advies, maar volgens RTL Boulevard zag het hof ‘geen reden om negatief te oordelen over de vrijlating van de voormalig presentator’. Een woordvoerder wil hier niet op reageren en zegt dat het advies wordt gegeven aan de koning en niet openbaar is: “De koning beslist.” De Rijksvoorlichtingsdienst, dat de woordvoering namens de koning doet, wil inhoudelijk niet op de zaak reageren, maar zegt dat alles volgens de regels is verlopen. Het ministerie van Justitie en Veiligheid laat op zijn beurt weten dat het advies van het hof ‘altijd leidend’ is. “De minister moet met een hele goede motivatie komen om dat naast zich neer te leggen,” aldus een woordvoerder, die voor verdere toelichting naar het hof verwijst. Het getouwtrek en het gebrek aan transparantie straalt slecht af op de betrokken instanties, vinden strafrechtadvocaten. “Het is raar en slecht dat er geen transparantie is. Dan moeten ze niet klagen als ze worden beschuldigd van klassenjustitie en worden overladen met nieuwe gratieverzoeken,” zegt raadsman Job Knoester. Bij collega-advocaat Mark-Jan Bouwman is het druk: “Ik ben al vijf keer gebeld door gedetineerde cliënten of hun familie met de vraag of dit ook mogelijk is in hun zaak.” Voor advocaat Johan Mühren roept de hele zaak veel vragen op. “Gratie verlenen gebeurt doorgaans uitsluitend bij bijzondere en zwaarwegende persoonlijke omstandigheden. Ik gun het Masmeijer van harte, maar ik gun het al mijn cliënten met langdurige gevangenisstraffen ook erg.” Bonjo, de belangenorganisatie voor (ex-)gedetineerden, verwacht door de hele toestand ook een stormloop op gratieverzoeken. “Ik vind het echt verbijsterend,” zegt directeur Jaap Brandligt. “Het is onbegrijpelijk en heel ongebruikelijk. Ik kan me heel goed voorstellen dat een beetje verstandige gedetineerde nu denkt: als Masmeijer dit voor elkaar krijgt, dan ga ik er ook voor. Sterker nog: ik zou het ze van harte aanbevelen.” Masmeijer kwam volgens RTL Boulevard al op 15 juni op vrije voeten. D66-minister Weerwind tekende op 29 juni officieel het document waarmee de voormalig presentator onder voorwaarden wordt kwijtgescholden van zijn resterende gevangenisstraf. Hij mag in deze periode geen strafbare feiten plegen. PVV-leider Geert Wilders is furieus over de kwestie en noemt de zaak waanzinnig. VVD-Tweede Kamerlid Ulysse Ellian heeft minister Weerwind alvast om opheldering gevraagd. Nieuw levensplan Masmeijer was door een Belgische rechter veroordeeld tot negen jaar gevangenisstraf wegens betrokkenheid bij de handel in cocaïne. Hij zat het laatste deel van zijn straf uit in Nederland. Masmeijer bracht gisteren zelf naar buiten dat hij gratie heeft gekregen en dus weer vrij is. Zijn advocaat Geert-Jan Knoops bevestigt dat. “Hij heeft een nieuw levensplan ontworpen dat kennelijk heel aansprekend was voor de autoriteiten in Nederland,” laat de advocaat weten. Knoops heeft nog geen contact gehad met Masmeijer. Het is hen beiden niet bekend wat de reden voor de gratieverlening is. “Het bijzondere is ook dat de beslissing altijd buitengewoon summier blijft. Wat precies de beweegredenen zijn geweest voor gratie, blijft in het ongewisse. De koning bemoeit zich inhoudelijk ook niet met de hele procedure, die zet enkel zijn krabbel.”||https://www.parool.nl/nederland/plotse-vrijlating-masmeijer-was-wegens-persoonlijke-omstandigheden-gratie-leidt-tot-rel~b2eac91c/
2022-07-20||Italiaanse premier Draghi dient wéér ontslag in na doodsteek coalitiepartijen||“Siete pronti? (Zijn jullie klaar?)” Zonder omhaal van woorden vroeg premier Draghi woensdagochtend in zijn speech in de Italiaanse senaat steun van zijn coalitiepartners. “Zijn jullie klaar de vertrouwensband opnieuw op te bouwen?” Niet dus. Ook al stemden 95 van de 133 senatoren in een vertrouwensstemming vóór het voortzetten van de regering-Draghi, het vertrouwen is weg. Drie van de belangrijkste partijen uit zijn kabinet lieten de geplaagde premier vallen. De Italiaanse pers schrijft dat premier Draghi, na zijn toespraak donderdagochtend in de Kamer, naar de president zal gaan om zijn ontslag aan te bieden. De Vijfsterrenbeweging liet Draghi, net als vorige week donderdag, in de steek. Toen wilden ‘de Grillini’ niet instemmen met Draghi’s plan om de pijn van de stijgende inflatie en de energiecrisis te verzachten. Woensdag onthielden de senatoren van de Vijfsterrenbeweging zich opnieuw van stemming. Maar het was het centrumrechtse blok van Lega en Forza Italia dat de regering Draghi de uiteindelijke doodsteek gaf. Die twee partijen waren bereid vóór een voortgang van de regering-Draghi te stemmen, maar onder een voorwaarde: zonder de Vijfsterrenbeweging. Draghi weigerde te voldoen aan het zoveelste ultimatum van één van de coalitiepartijen en vroeg een vertrouwensstemming voor een andere oplossing uit de impasse. Christen-democraat Pierferdinando Casini vroeg de senaat de premier onvoorwaardelijk te steunen in zijn oplossing voor de crisis. Senator Casini wees zijn collega’s op de verplichtingen die de Italiaanse regering de komende maanden moet nakomen, zoals het besteden van de Europese coronafondsen, de oorlog in Oekraïne en de energiecrisis, waar stabiliteit van groot belang is. Het mocht niet baten, want ook Lega en Forza Italia onthielden zich van stemmen. Woensdagochtend liet premier Draghi in zijn speech in de senaat nog doorschemeren dat hij toch nog wel door wilde, eventueel zelfs zonder de steun van de Vijfsterrenbeweging. Maar dan wel op zíjn voorwaarde: er moest duidelijke en concrete steun komen. ,,Voor een premier die zich nooit voor zijn kiezers heeft gepresenteerd is een groot vertrouwen van het parlement fundamente||https://www.parool.nl/wereld/italiaanse-premier-draghi-dient-weer-ontslag-in-na-doodsteek-coalitiepartijen~b6e1b8e2/
2022-07-20||Kabinet onderzoekt of cruiseschepen met asielzoekers voor de kust kunnen blijven liggen||Drie cruiseschepen hebben al opdracht gekregen om koers te zetten naar Nederland, zei staatssecretaris Eric van der Burg (Asiel, VVD) woensdagavond na een derde beraad over de asielcrisis deze week. Voor één van die schepen is al wel een locatie gevonden, die komt in Velzen te liggen. Voor de andere twee wordt nog naar gemeenten gezocht. “Er zijn maar weinig plekken in Nederland waar dat kan, omdat je het hebt over zeewaardige locaties.” Daarom wordt er ook gekeken of op zee blijven een optie is, ook omdat het kabinet in Vlissingen al ‘een teleurstelling’ te verwerken kreeg. Aan de optie om de schepen te laten dobberen voor de kust, kleven ook haken en ogen, stelde Van der Burg. “Je moet kijken of het juridisch kan en of het veilig kan.” Mocht dat kunnen, dan moeten er volgens de VVD-bewindsman loodsboten komen, die de passagiers heen en weer kunnen pendelen naar de wal. “Als dat niet zo is, dan is het defacto opsluiting. Dat mag niet.” De grote cruiseschepen worden gezien als één van de manieren om het al maanden overbelaste aanmeldcentrum in Ter Apel te ontlasten. Van der Burg had gehoopt vanavond met maatregelen te komen die de problemen daar oplossen, maar daarvoor zijn ‘nog meer gesprekken nodig’. Er wordt ook nog ‘met enkele gemeenten’ gesproken over grootschalige opvanglocaties op land. In de tussentijd heeft het kabinet het Centraal Orgaan opvang Asielzoekers (COA) opdracht gegeven om leegstaande gebouwen op te kopen die geschikt kunnen zijn voor opvang. “Zoals gebouwen die ooit als hotel zijn gebruikt,” stelde Van der Burg. Het kabinet betaalt volgens hem dan de rekening. “We hebben geen bedragen met elkaar afgesproken, maar het is geen blanco cheque.” Als het lokale bestemmingsplan bewoning niet toestaat of als de gemeente waarin die gebouwen staan asielzoekers weigeren, kan minister Hugo de Jonge (Volkshuisvesting) maatregelen nemen waardoor dat wordt afgedwongen. “Die heeft dan doorzettingsmacht.” Veel gemeenten vangen nu ook Oekraïense vluchtelingen op. Daar zijn zo'n drieduizend bedden nu nog onbezet. Sommige gemeenten willen wel Oekraïners opvangen, maar geen asielzoekers. Door op die plekken zo veel mogelijk Oekraïners op te vangen, komt er plek vrij in gemeenten die het niet uitmaakt of ze Oekraïners of asielzoekers opvangen. De asielopvang loopt al maanden compleet vast. Van alle mensen die in asielzoekerscentra wonen, heeft inmiddels meer dan 15.000 een verblijfsvergunning. “Dat is 37 procent,” aldus Van der Burg. Zij hebben recht op een reguliere woning, maar die is er niet. Gemeenten moeten met spoed tussenvoorzieningen voor deze groep zogeheten statushouders regelen, bijvoorbeeld in tijdelijke woningen of lege gebouwen. Ook moeten de 25 veiligheidsregio’s elk 225 bedden klaar hebben staan voor crisisnoodopvang. De voorzitter van het Veiligheidsberaad, de Nijmeegse burgemeester Hubert Bruls, heeft maandag tegen Van der Burg gezegd dat de gemeenten daar op 1 oktober mee stoppen.||https://www.parool.nl/nederland/kabinet-onderzoekt-of-cruiseschepen-met-asielzoekers-voor-de-kust-kunnen-blijven-liggen~b1b094eb/
2022-07-20||Parsons ziet kansen voor Oranje tegen aanvallende Fransen||“Iedereen heeft al besloten dat Frankrijk deze wedstrijd zal winnen en dat Oranje er vooral is voor de kaartverkoop,” verwijst hij naar de oranje gekleurde tribunes. De bondscoach van Nederland denkt echter dat zijn ploeg de Fransen zeker genoeg tegenwicht kan bieden en haalt hoop uit het gelijkspel van Frankrijk in de laatste groepswedstrijd tegen IJsland. “Het is een interessante situatie voor de Fransen want het is hun eerste gelijkspel na zestien zeges. Het wordt interessant om te zien hoe ze daarop reageren.” Frankrijk won met 3-1 van Oranje tijdens het Tournoi de France afgelopen februari. “Frankrijk heeft een topteam, topspeelsters en ze spelen heel consistent. We hebben ze goed bestudeerd omdat ze een mogelijke tegenstander waren voor de kwartfinales,” zegt de bondscoach. “De voetbalsters hebben veel snelheid en kracht. Ze zijn dynamisch en niet alleen in atletisch opzicht, maar ook in de manier van spelen. Ze communiceren heel goed wanneer ze moeten lopen.” Parsons hoopt dat er in de aanvallende manier van spelen van de Franse voetbalsters kansen liggen voor zijn ploeg. Zeker als aanvalster Vivianne Miedema fit genoeg is om te spelen. “Er zijn gevaarlijke punten, maar er is ook ruimte. Dat zag je toen Frankrijk tegen België en IJsland speelde.” De topscorer aller tijden van Oranje keerde woensdag terug op het trainingsveld na een coronabesmetting, maar het is nog niet zeker of ze inzetbaar is. “Er zijn drie belangrijke stappen. Vandaag was de eerste,” zei Parsons. “Als we de trainingen van vandaag, morgen en vrijdag hebben afgewerkt, zijn we een staat om een besluit te nemen of ze kan spelen.” De Oranje Leeuwinnen missen ook aanvaller Lieke Martens. Zij liep in de wedstrijd tegen Zwitserland een voetblessure op. Het EK is voor haar voorbij. Eerder raakte Nederland keepster Sari van Veenendaal kwijt. Zij raakte geblesseerd in het openingsduel tegen Zweden (1-1).||https://www.parool.nl/sport/parsons-ziet-kansen-voor-oranje-tegen-aanvallende-fransen~b5765788/
2022-07-20||Jumbo telt de dagen af, weer dichter bij het heilige doel||Naarmate hij dichter bij Parijs komt, verdwijnt de branie van de eerste Tourweken beetje bij beetje bij Tadej Pogacar. Hij wint nog wel boven op de Peyragudes, nadat hij in de laatste meters een aanval van Jonas Vingegaard heeft gecounterd. Goed voor vier extra bonificatieseconden, meer niet. Het is zijn derde ritzege, maar die brengt een derde Tourzege niet dichterbij. Dus is het Pogacar die net na de streep de geletruidrager feliciteert. Vingegaard heeft opnieuw een aanval van Pogacar afgeslagen en is de morele winnaar. De felicitaties van Pogacar zijn het bewijs dat de Sloveen zijn aura van onaantastbaarheid al een tijdje kwijt is. Het is maar de vraag of hij die in de laatste Pyreneeënrit kan terugwinnen. Natuurlijk zal hij aanvallen. Pogacar kan - en doet - niet anders. Sinds hij vorige week op Col du Granon op ruim twee minuten achterstand werd gezet, herhaalt hij zijn mantra. “Ik heb een sterke ploeg en zal aanvallen.” Maar nu, op bijna 1600 meter hoogte, moet hij opnieuw concluderen dat Vingegaard niet verblikt of verbloost sinds hij in de gele trui rijdt. “Hij speelt het heel sterk en blijkt vooralsnog niet te kraken.” Pogacar is niet het type dat naar excuses zoekt, maar voorafgaand aan dag twee in Pyreneeën zag hij met Rafal Majka opnieuw een ploegmaat wegvallen. Zo vervalt hij toch eventjes in een ‘wat als-theorie’. “Als ik Majka, Marc Soler en George Bennett nog had en dan met Brandon McNulty en Mikkel Bjerg erbij, zoals vandaag, hadden we de wedstrijd nog harder kunnen maken dan nu en zou Jonas misschien eerder kraken. Maar morgen is een nieuwe dag om het te proberen en zullen we zien of hij een zwakte heeft.” Pogacars UAE-ploeg bestaat nog maar uit vier, maar in ondertal lukt het ze onderweg naar Peyragudes wel om Vingegaard te isoleren. Ruim voor de top van de Val Louron-Azet, de voorlaatste klim, is Vingegaard Sepp Kuss, zijn laatst overgebleven ploegmaat, kwijt. Ondertussen blijft McNulty voor Pogacar maar doorsleuren bergop. De andere klassementsrenners worden op minuten gezet. Vingegaard: “Het is nooit goed om geïsoleerd te zitten. Als je dan een probleem hebt, kan dat desastreus zijn. Maar we zaten ook nog maar met drie man voorop. Sepp was bij de vijf besten vandaag, McNulty bij de beste drie.” Dat Vingegaard ook in de Pyreneeën, zoals eigenlijk al de hele Tour, niet onderdoet voor Pogacar, sterkt het vertrouwen bij Jumbo-Visma. Een bergrit, een vlakke etappe, de tijdrit en dan naar de Champs-Élysées in Parijs. Dus is ploegleider Grischa Niermann tevreden, maar voor euforie is geen plaats. “Of we de Tour vandaag gewonnen hebben? Nee. We willen het geel niet na rit 17 hebben, maar na dag 21 in Parijs. Jonas heeft geweldig goed stand gehouden. We hadden gehoopt dat hij de rit kon winnen, maar deze klim ligt Pogacar ook beter dan Jonas. En McNulty was heel sterk, maar gelukkig heeft Pogacar daar voor het klassement uiteindelijk niet veel aan gehad.” De laatste bergetappe van de Tour over de Aubisque, Spandelles en Hautacam is loodzwaar, maar boezemt Jumbo geen angst in. Niermann: “We hebben er vertrouwen in. Er kan van alles fout lopen. We hebben al een keer eerder gedacht dat we genoeg tijd hadden voor een laatste tijdrit. Dus rekenen we ons niet rijk. We blijven geconcentreerd. We laten ons niet gek maken.” Vingegaard al helemaal niet. Waar bij Pogacar de branie wat wegsijpelt, wordt Vingegaard alleen maar rustiger nu de Tour haar ontknoping nadert. “Dat ik de Tour kan winnen, daar wil ik niet over nadenken. Ik bekijk het dag voor dag.” En de laatste dag in de bergen, die ziet Vingegaard eigenlijk wel zitten. “Een finish zoals vandaag past me niet zo goed. Dit was een beetje als La Planche des Belles Filles. Ik weet dat ik minder explosief ben en daarom probeerde ik er een lange sprint van te maken. De aankomst Hautacam past me beter.” De Aubisque en Hautacam zijn de blikvangers in het laatste gevecht om het geel in de bergen. Ook Vingegaard weet dat Michael Rasmussen in 2007 in het geel als eerste boven kwam op de Aubisque. “Al weet ik er nog maar weinig van hoe ik Rasmussen de etappe zag winnen. En morgen is het niet alleen de Aubisque maar ook de Hautacam, waar Bjarne Riis (in 1996, ook in het geel) de etappe won. Voor het Deense wielrennen zijn het belangrijke beklimmingen.” Geen mooiere plek voor Vingegaard om zichzelf ook in de Deense sportgeschiedenis te fietsen.||https://www.parool.nl/sport/jumbo-telt-de-dagen-af-weer-dichter-bij-het-heilige-doel~b3ab0ff8/
2022-07-20||Een heldhaftig ogende Piet van Nek met zijn fiets, op de Nieuwe Oosterbegraafplaats||Wie, behalve de echte wielerfanaat, kent nog Piet van Nek? In de jaren tien van de vorige eeuw was de baanrenner uit Nieuwendam, toen nog een onafhankelijke gemeente, een nationale bekendheid, in wielerkringen een internationale bekendheid zelfs. Toen hij in april 1914 na een dodelijke val werd begraven, bracht dat in Amsterdam een ongekende mensenmenigte op de been. Vanaf het huis van Van Neks moeder in De Pijp trok de begrafenisstoet door de stad naar de Nieuwe Ooster in de toen ook nog onafhankelijke gemeente Watergraafsmeer. Langs de kant stonden zo’n 80.000 mensen. Op de begraafplaats wachtten er nog eens 4000 tot 5000. Het jaar erop verrees op het graf van Piet van Nek een monument, dat werd gemaakt door de beeldhouwer Kees Smout (1876 - 1961). De kosten ervan werden opgebracht door familie, vrienden en fans (‘vereerders’ in de tekst op het monument). Tegenwoordig is het beeldhouwwerk een rijksmonument. Het is begroeid met groen spul, maar de voorstelling op het staande gedeelte is goed te onderscheiden: in het midden een heldhaftige ogende Van Nek met zijn fiets (met omgekeerde voorvork, kenmerkend voor zijn specialiteit stayeren), naast hem een mannelijke en een vrouwelijke figuur die respectievelijk de dood en de roem symboliseren. De dood overhandigt aan de roem de datum van Piet van Neks overlijden: 14-04-1914. Hij reed die dag een wedstrijd in Leipzig, Duitsland, waarbij hij ten gevolge van een klapband een schedelbreuk opliep. Bewusteloos werd hij naar het plaatselijke Sankt Georg Hospital gebracht, waar hij die nacht overleed. Van Nek, voormalig werknemer van de Amsterdamse Droogdok Maatschappij in Noord, werd in 1908 wielerprof. Hij reed vaak in Duitsland, waar veel geld te verdienen viel. De baanrennerij was een wilde wereld. Op de tribunes werd nogal eens geknokt, ook kwam het voor dat renners (onder wie Van Nek) door ‘vereerders’ van een concurrent werden bekogeld met bierglazen en stukken hout. Van Kees Smout is in Amsterdam meer sportgerelateerd werk te zien. Voor een gevel op de Marathonweg maakte hij in 1933 een reliëf van marathonlopers. Het graf van Piet van Nek werd een familiegraf, waarin onder anderen ook zijn moeder en een eveneens Piet van Nek geheten neef werden begraven. Ook die neef was wielrenner en ook hij kwam (in 1934) bij een ongeluk om het leven. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/een-heldhaftig-ogende-piet-van-nek-met-zijn-fiets-op-de-nieuwe-oosterbegraafplaats~b96da3d8/
2022-07-20||Surinamers gaan de straat op, want zo’n beetje alles gaat verkeerd in het land||Het is een opeenstapeling van problemen in Suriname. Het land kent een enorme inflatie waardoor prijzen van voedsel en brandstof door het dak gaan en veel inwoners de eindjes niet meer aan elkaar kunnen knopen. “De actievoerders willen niet alleen dat Santokhi de financiële pijn verzacht, maar ze vinden vooral dat de regering zich schuldig maakt aan nepotisme,” zegt historicus en surinamist Hans Ramsoedh. “Leo Brunswijk, de broer van vicepresident Ronnie, grossiert in hoge posities bij staatsbedrijven. Er is grote twijfel of deze man daar wel capabel voor is. Maar de president zelf gaat ook niet vrijuit doordat zijn vrouw is toegetreden tot de Raad van Commissarissen bij Staatsolie. Ze was niet eens bevoegd, maar speciaal voor mevrouw Santokhi zijn de regels veranderd. Tja, dat helpt niet mee aan het herstel van het politieke vertrouwen.” Het initiatief voor de protestacties is afkomstig van de groep Organic. Volgens Ramsoedh bestaat deze club voornamelijk uit niet-politiek gebonden jongeren. “Een deel van hen demonstreerde ook al tegen het bewind van de vorige president, Desi Bouterse. Zijn opvolger Santokhi beloofde 2 jaar geleden dat hij orde op zaken zou stellen na het wanbeleid onder Bouterse, maar tot nu toe komt er weinig van terecht. We wisten dat het moeilijk zou worden aangezien de nieuwe president een totaal geplunderde staatskas aantrof, maar hij bleef tot nu toe vrijwel onzichtbaar. En als er dan ook nog verschillende financiële schandalen opduiken, is de maat vol voor een deel van de bevolking en gaan ze de straat op.” De demonstranten hebben een lijst met tien eisen opgesteld. Deze variëren van het direct stoppen met het benoemen van ‘vrienden en familieleden’ op belangrijke posten tot een betere medische zorg en het schorsen van de minister van Financiën vanwege het verdwijnen van 1,8 miljoen euro op zijn departement. “Die slechte medische zorg is echt een ding in Suriname,” stelt Ramsoedh. “Recent zijn er twee baby's in het ziekenhuis overleden door een gebrek aan medicijnen. Dit geeft aan dat het op vele fronten slecht gaat met het land.” De surinamist voorspelt dat de betogers niet zomaar zullen stoppen met hun protest. “De regering zal over de brug moeten komen. Voor Santokhi een moeilijk verhaal, want hij heeft vooral te dealen met zijn vicepresident Brunswijk die totaal zijn eigen weg gaat en niet valt te regisseren. Als Brunswijk zijn politieke steun intrekt, valt de regering, dus de president zit behoorlijk klem. Aan de andere kant zal hij de actievoerders tegemoet moeten komen, anders neemt de onrust alleen maar toe.” De president wil in gesprek met de betogers, maar zij vinden dat nog te vroeg. Ze willen eerst daden zien en gaan daarom door met demonstreren in onder meer hoofdstad Paramaribo. “De president geeft aan orde op zaken te stellen, zonder enige termijn te verbinden aan deze toezeggingen. Zolang we geen concrete handelingen zien, gaan wij door en zullen we vanaf donderdag ook op straat slapen,” aldus een woordvoerder van Organic.||https://www.parool.nl/wereld/surinamers-gaan-de-straat-op-want-zo-n-beetje-alles-gaat-verkeerd-in-het-land~b84b11be/
2022-07-20||Gerry Hamstra over transferzomer, Brobbey en wensenlijst Ajax: ‘We willen het niveau hoog houden’||“De afgelopen jaren gingen gingen er bij Ajax bijna geen spelers weg. Vorig jaar waren we bijvoorbeeld hier op trainingskamp en toen was er vrijwel niets aan de basisploeg veranderd. Ja, Steven Berghuis kwam, maar we hielden zelf alle kernspelers binnenboord. Dat is nu anders en dat heeft meerdere oorzaken. Allereerst natuurlijk de spelers die uit hun contract liepen. Jongens als Andre Onana en Noussair Mazraoui, waarbij het ons niet lukte om te verlengen, maar ook spelers als Zakaria Labyad en Danilo.” “Daarnaast hebben wij deze zomer met spelers te maken die een stap wilden maken. Denk aan Ryan Gravenberch en Lisandro Martínez. Alles bij elkaar zijn er nu veel spelers vertrokken, en dat moeten we opvangen. Met spelers uit eigen gelederen, maar ook met spelers van buitenaf. We willen het niveau hoog houden.” “We wilden Martínez niet kwijt, maar met dit soort hoge transferbedragen begrijpt iedereen hoe het werkt. We hebben onze ambities bij Ajax. Dan kunnen er ook niet opeens zomaar zes basisspelers weggaan. Alleen hadden we dit jaar met een samenloop van omstandigheden te maken. De één-op-één vervangers kosten meer dan de jongens die je haalt, om een jaar achter iemand te laten groeien. Het ideale was geweest als we iemand achter Martínez klaar hadden staan en hij nog een jaar was gebleven.” “Na zijn vakantie hadden we echter weer een gesprek. Daarin gaf Lisandro duidelijk aan dat hij toch de stap wilde maken. Steeds meer werd duidelijk dat een langer verblijf niet haalbaar was, want we staan in de voedselketen nou eenmaal niet bovenaan. En dan schakel je door, want we hebben onze eigen ambities en willen ook dit seizoen weer hoge ogen gooien.” “Waar iedereen een paar jaar geleden een gelijkspel uit bij Benfica nog een goed resultaat vond, heerst er nu teleurstelling. Dus als je die volgende stap wil maken, dan moet je eigenlijk dit soort spelers behouden. Maar we hebben vanuit een groter plaatje geredeneerd en waren realistisch. Martínez heeft drie jaar een grote ontwikkeling bij ons doorgemaakt, is drie keer kampioen geworden en voelde deze stap nu als de kans van zijn leven. Dat gaf hij ook aan. Daar hadden wij ook begrip voor.” “Met Calvin Bassey vonden we zijn vervanger. Hij is een open persoonlijkheid, die pas relatief laat in het betaald voetbal terecht is gekomen. Vanuit Leicester City is hij naar Glasgow gegaan. Een jongen die zich echt omhoog heeft geknokt, een beetje vergelijkbaar met Jaap Stam en Virgil van Dijk.” “Daarbij kijken wij dan ook weer heel specifiek naar zijn potentie. Dat telt dus zeker ook in zijn geval mee. Natuurlijk kijken we dan naar een speler die in de Champions League direct van waarde kan zijn, maar het is ook een jongen die én laat in het betaald voetbal terechtkwam én in korte tijd op meerdere posities grote stappen heeft gemaakt.” “Hij kreeg ook aanbiedingen vanuit de middenmoot in Engeland, maar hij zei heel specifiek: ik wil naar Ajax. Met het perspectief dat spelers bij ons hebben en waar nu Lisandro Martinez weer een concreet voorbeeld van is: twee à drie jaar en dan door naar de top van de Premier League.” “Deze groep willen we nu bij elkaar houden. Ik ga ervan uit dat van deze kern niemand meer vertrekt. Natuurlijk kan je nooit nooit zeggen, dat heb ik inmiddels ook wel geleerd. Maar we hebben het er ook met de spelers over, ook met spelers die mogelijk een vertrekwens hebben. En dat er aan spelers van Ajax wordt getrokken, is logisch. Er staat kapitaal op het veld.” “Er zijn ook nog jongens die een stap willen maken, waar wij misschien ook nog wel aan mee willen werken. En er moet nog wat ruimte worden gecreëerd. Daar gaan we de komende weken eens naar kijken.” “Wij zitten met onze scouting ook in Spanje en Portugal. Het zegt wel iets dat spelers van Glasgow Rangers, waar ze misschien in een iets minder aansprekende competitie zitten, en een talentvolle jongen die er bij Porto goed op staat, voor ons willen kiezen.” “Aan de ene kant wil je direct inzetbare spelers hebben als je CL-waardige spelers kwijtraakt. Maar we blijven bij Ajax ook bezig met het denken aan de lange termijn. Hoe snel dat gaat, hangt van meerdere factoren af. Ik kan me voorstellen dat dat bij een Portugees of Europeaan iets sneller gaat dan bij een jongen uit Zuid-Amerika. Dus Conceição is weer een voorbeeld van de opvolger, in dit geval van Antony, vast in je selectie brengen.” “We zitten ook nog wel te kijken naar een targetman voor in de spits. Een rechtsback? Deze voorbereiding is ook bedoeld om dat soort dingen uit te vinden. We hebben vertrouwen in degenen die er nu zijn. De keepers? We zetten in op deze groep, met Remko Pasveer, Jay Gorter en Maarten Stekelenburg. Maarten is nu geblesseerd, maar die verwachten we nog wel terug.” “Ik snap alle emotie en sentiment, maar het is onze taak en rol om daar feitelijk en analytisch naar te kijken. Kijk je naar een gelijkwaardige spits in Europa, ben je waarschijnlijk hetzelfde geld kwijt. Alleen komt hij bij ons uit de wei en genoot hij hier zijn opleiding. Hij is op een bepaalde manier weggegaan en dat knaagt natuurlijk. Maar als je dat weglaat, wat lastig is, en je gaat naar Europa kijken, dan ben je dit soort bedragen kwijt.” “Vorig jaar zijn we begonnen met het langer vastleggen van jonge jongens, om niet weer in zulke situaties terecht te komen. De spelers die nu uit hun contract lopen of liepen, zijn veelal ook ‘corona-uitwerpselen’. Clubs wisten niet hoe ze er financieel voor stonden. Veel contracten werden daarom nog niet verlengd. Dat was door heel Europa zo. Daarom hebben we gezegd dat we het contract van een jongen als Youri Regeer gelijk moesten verlengen.” “Als club zijn we in contact met hem, maar dat is iets in de privésfeer. We willen hem graag zo goed mogelijk helpen. Voor de rest is het lastig daar iets over te zeggen, ook over de vraag of hij in deze voorbereiding nog aansluit.” “Ja, we zijn in gesprek met Jurriën Timber en willen hem graag langer houden. Verder is het lastig om daar iets over te zeggen.” “Het is een raar jaar, als je kijkt naar hoe het is gegaan. We zitten in een zomer met veel veranderingen. Klaas-Jan en ik zijn nieuw, de staf, de spelers. Een aantal van hen wil vertrekken en van sommigen loopt hun contract af. In dat opzicht val ik met de neus in boter. Maar ik heb altijd gezegd dat dit voor een technisch manager de mooiste fase is. Het schaken op zoveel borden. Dit is je werk.” “Klaas-Jan en ik doen alles samen. Hij beweegt iets meer richting de spelers en ik meer naar club en zaakwaarnemers. Zo hebben we onze rol. Daarin moet je elkaar vrijlaten en vertrouwen en dat gaat prima.”||https://www.parool.nl/sport/gerry-hamstra-over-transferzomer-brobbey-en-wensenlijst-ajax-we-willen-het-niveau-hoog-houden~bffaa3de/
2022-07-20||Nederlanders zijn eng maar voorspelbaar in de Deense horrorfilm Speak No Evil||In de horrorthriller Speak No Evil ontmoet een Deens koppel een Nederlands stel op vakantie in Toscane. Ze kunnen het goed met elkaar vinden, dus als de Denen vervolgens worden uitgenodigd voor een weekend op het Nederlandse platteland, zeggen de drie – vader, moeder en kind – ja. Maar eenmaal daar zijn de Nederlanders niet meer zo vriendelijk als ze zich herinneren. De Deense Louise is vegetariër, maar de Nederlandse Karin (Karina Smulders) en Patrick (Fedja van Huêt) bieden haar alleen vleesgerechten aan. Ze hebben de hele dag in de keuken gestaan en hebben zelfs het beste deel van het vlees (een geroosterd everzwijn) voor Louise bewaard. Hoe kan ze daar nee tegen zeggen? Misschien, stelt haar man Bjørn (Morten Burian) sussend voor, kan ze gewoon een klein hapje nemen. Is het een sociale faux pas of een opzettelijke poging om Louise te kwetsen? Veel van wat volgt bevindt zich op de grens tussen misverstand en mishandeling: je zou het gemakkelijk weg kunnen wuiven als verkeerd uitgepakte goede bedoelingen, maar de gevolgen voor het Deense echtpaar zijn wel degelijk vreselijk. Het idee dat beleefdheid, de angst om de gastheer niet voor het hoofd te stoten, iemand in gevaar kan brengen is een interessant uitgangspunt. De film kan zo inspelen op de ambiguïteit van sociale situaties: we weten immers nooit iemands ware bedoelingen. Dit, gecombineerd met de culturele verschillen tussen de twee koppels, kan al snel angstaanjagend worden, zelfs wanneer er niet echt iets aan de hand is. Maar er is geen ambiguïteit in Speak No Evil. Niet echt, tenminste. Als de Nederlanders worden geconfronteerd met hun gedrag door de Denen – die ’s nachts proberen weg te sluipen, maar onverhoopt moeten terugkeren – leggen ze hun kant van het verhaal uit. Het was gewoon een misverstand. Maar hun weerwoord wordt nooit echt geloofwaardig. We zien het Deense echtpaar wel in de leugens trappen, maar de bedoelingen van de Nederlanders staan voor de kijker nooit ter discussie. Vanaf het openingsshot maakt de Deense regisseur Christian Tafdrup (zie kader) duidelijk dat het Nederlandse echtpaar alleen maar slechte bedoelingen heeft. De bombastische muziek en scherpe cuts brengen over dat hun zogenaamde pogingen tot gastvrijheid sinister van aard zijn. Dit neemt het grootste deel van de verrassing weg: de sluimerende spanning van het eerste uur van de film verslapt al snel – dat het slecht gaat aflopen is dan al wel duidelijk. De schok moet in het laatste half uur komen, waarin de film pas echt luguber wordt. Maar de uiteindelijke onthulling is zo voorspelbaar (de titel verraadt het eigenlijk al) dat ook dit slotstuk tegenvalt. In besprekingen wordt Speak No Evil vaak vergeleken met Michael Hanekes klassieker Funny Games (1997; in 2007 regisseerde Haneke zelf een Amerikaanse remake), waarin een jong gezin wordt geterroriseerd door twee tieners. Maar hoewel beide films gaan over een marteling op vakantie, is Speak No Evil niet zo diepgaand en stilistisch lang niet zo ambitieus. In beide films is het lot van de hoofdpersonen eigenlijk al bezegeld. Funny Games geeft je de hoop dat het koppel op de een of andere manier kan ontsnappen, maar Haneke speelt slim met het medium en het feit dat alles wat er staat te gebeuren allang vast ligt. Als het stel ontsnapt, laat hij hun belager een afstandsbediening pakken en de band terugdraaien. Het medium film zelf wordt de marteling, de kijkers de gemartelden. Speak No Evil portretteert het kwaad maar doet weinig meer dan dat. Het is fascinerend om te zien hoe iemand langzaam de grenzen van een ander oprekt en dan binnendringt, maar het feit dat mensen tot gruwelijke dingen in staat zijn is op zich niet genoeg om een heel verhaal aan op te hangen. Afgezien van het schokeffect, dat varieert van mild tot niet te aan te zien (afhankelijk van je tolerantie voor psychologische en fysieke marteling, en misschien van of je zelf kinderen hebt), is er niet veel aan Speak No Evil. De film rekt de ‘suspension of disbelief’, onze wil om te geloven in wat zich op beeld afspeelt, op tot die uiteindelijk barst in de ontknoping. Misschien is dit, net als Funny Games, een commentaar op film zelf: de kijker is, net als het Deense echtpaar, te beleefd om de bioscoop te verlaten en moet nu toezien hoe iets ongelooflijk gruwelijks op het scherm gebeurt. Dat zou kunnen. Maar dat zegt eigenlijk niet zoveel over cinema, maar alleen over de kwaliteit van Speak No Evil.||https://www.parool.nl/kunst-media/nederlanders-zijn-eng-maar-voorspelbaar-in-de-deense-horrorfilm-speak-no-evil~b0fb513a6/
2022-07-20||Politie toont beelden van kopschoppers in supermarkt||Het slachtoffer deed die dag rond 17.15 uur boodschappen in een supermarkt aan de Pieter Calandlaan in Nieuw-West, toen hij het gevoel kreeg dat twee voor hem onbekende mannen hem aankeken en over hem spraken. Toen hij vervolgens bij de kassa kwam, keek hij een van de twee mannen aan. “Wat kijk je?”, werd het slachtoffer toegebeten, en een brute mishandeling volgde. Het slachtoffer kreeg een harde klap in het gezicht, waarna de tweede verdachte ook op hem begon in te slaan. Het slachtoffer wist zich los te rukken, maar werd naar de grond gewerkt. Terwijl hij de grond lag, gaven de mannen hem nog meer trappen en stoten, onder andere op zijn hoofd. Klanten en personeel van de supermarkt schoten te hulp, waarna de twee mannen met drankjes de supermarkt verlieten. De politie is op zoek naar het duo.||https://www.parool.nl/amsterdam/politie-toont-beelden-van-kopschoppers-in-supermarkt~bc5ef39b/
2022-07-20||Nederlanders vast om in het water jonassen van Belg die daarna overleed||Een 25-jarige man is opgepakt in Nederland. Een tweede verdachte van 23 jaar heeft zichzelf aangegeven. Het Openbaar Ministerie in Gent heeft om uitlevering gevraagd. Hakim Mutyaba (53), vader van twee kinderen, werd zondagmorgen vroeg in het water gegooid door twee mannen. Op camerabeelden is te zien hoe ze hem aan armen en benen vastgrepen en aan de Lousbergskaai over de omheining in het water gooiden. Dat gebeurde na een bezoek aan de Gentse feesten. Mutyaba kon niet zwemmen. Als doodsoorzaak is verdrinking opgegeven. De relatie tussen de verdachten en Mutyaba is niet helemaal duidelijk. Het lijkt erop dat ze elkaar niet kenden en dat de Nederlanders na een nacht stappen op de Gentse feesten met hun auto op weg waren naar huis. Hoe ze elkaar tegen zijn gekomen, wordt nog onderzocht. De mannen zijn te zien op beelden van zes camera’s rond een brug. Die tonen hoe het slachtoffer met drie Nederlanders aan het stoeien is. Ze doen alsof ze elkaar in het water gooien. Op de brug zelf pakken twee mannen Hakim vast bij armen en voeten en gooien hem over de reling. Als hij niet meer bovenkomt, slaan ze op de vlucht. Twee van hen richting het centrum, de derde stapt volgens getuigen in een auto met Nederlands kenteken. “Die derde persoon is niet in beeld als verdachte,” aldus een woordvoerder. Nog niet duidelijk is wat precies de aanklacht wordt tegen de verdachten. Enkele getuigen waarschuwden de politie. Hulpdiensten kwamen ter plaatse en haalden Mutyaba uit het water. Reanimatie mocht niet meer baten. Hij overleed ter plaatse. Mutyaba komt oorspronkelijk uit Oeganda maar woonde al vele jaren in België. In de Belgische krant Het Laatste Nieuws zegt zijn ex: “Hakim is lang geleden uit Oeganda weggegaan om hier een beter leven op te bouwen. Hij was hier oorspronkelijk zonder papieren, speelde djembé op straat om geld te verdienen. Maar alles kwam goed. Hij had vast werk en fietste elke dag op en neer naar Affligem om in een brouwerij te werken. Hij huurde een mooi appartement met drie slaapkamers, hij had een huis in Oeganda. Hij had een beter leven, deed geen vlieg kwaad, was tegen drugs, had geen strafblad, was gezond. Hij dronk wel graag een glas, maar wie doet dat niet?”||https://www.parool.nl/nederland/nederlanders-vast-om-in-het-water-jonassen-van-belg-die-daarna-overleed~bc3a1da4/
2022-07-20||Op de grond slapen in de bloedhitte in Ter Apel: ‘Wat zijn wij: dieren?’||Voor de tourniquet van het aanmeldcentrum in Ter Apel staat een familie. Ze zijn hier net aangekomen. Drie mannen, twee vrouwen, twee kleine kinderen. Een jongetje, drie jaar oud misschien, huppelt wat heen en weer. In de wandelwagen ligt een baby. Ze mogen niet naar binnen, zegt een beveiliger, een blikje Fanta in zijn hand. Het is vol. Een van de mannen kijkt hem smekend aan, maar de poort blijft dicht. Ook voor kleine kinderen. Vertwijfeld nemen de volwassenen de omgeving in zich op. Even overleggen ze wat te doen. Dan zetten ze koers naar de tenten, de wandelwagen hobbelt voor hen uit. Eerder op de dag, bij diezelfde tenten. Als we arriveren staat Mahmod zich net te wassen - of wat daarvoor door moet gaan. Vanuit een fles gooit hij wat koud water over zijn hoofd. Provisorisch haalt de Syriër een natte handdoek onder zijn oksels langs. “Geef me vijf minuutjes,” zegt hij, een handdoek om zijn middel geknoopt. Elf dagen slaapt hij hier nu al, in deze tent. Plat op de harde Groningse grond, die soms zo beeft dat de mensen er bang van worden. Maar voor Mahmod is het toch vooral de grond van de stilstand; van een asielprocedure waar geen enkele beweging in zit. Hij wijst op de vloer, waar lakens liggen, en op de schaduwdoeken boven zijn hoofd. Is dit wat ze in Nederland opvang noemen? Een paar aan elkaar geknoopte witte lakens bedekken zo goed en zo kwaad als dat gaat de openingen aan de flanken, maar zelfs in zijn in puin geschoten thuisland zou Mahmod dit geen muur noemen. Iedere ochtend meldt hij zich bij de poort van het aanmeldcentrum in Ter Apel, in de hoop dat de mensen die de selectie maken op zijn papieren kijken en tegen hem zeggen: aah, Mahmod, jij bent het! Mahmod uit Deir-ez-Zor. Kom maar door. We gaan die procedure van jou nou eens even vlot afwerken. Maar dat gebeurt nooit. In plaats daarvan zeggen ze nu al twee weken tegen hem: nee, jij niet, Mahmod. Vrouwen en kinderen gaan voor. Ga jij nog maar even terug. Sorry, geduld. Dat zijn de woorden die hij en zijn tentgenoten het vaakst horen. “Sorry, sorry, we horen niks anders!” zegt een Syrische jongen die bij hem in de tent verblijft. “Wat moeten we daarmee? Niemand heeft enig idee, niemand vertelt ons hoe lang het duurt, niemand weet wanneer we geholpen worden.” De mensen voor wie binnen geen plaats is, worden aan het einde van de dag met bussen naar een crisisnoodopvang gebracht. Dat is tenminste de bedoeling. Niet elke dag slaagt het COA erin genoeg capaciteit te regelen, en bovendien: niet iedereen wil instappen. Veel mensen vrezen bij terugkeer in Ter Apel achteraan de rij te belanden. Het is voorgekomen dat de bus ’s avonds naar Geleen ging, helemaal in Limburg, en dat de passagiers de volgende ochtend weer in Ter Apel werden afgezet. En zo is er in twee weken tijd plots een tentenkamp ontstaan voor de poorten van het aanmeldcentrum, waar elke nacht enkele honderden mensen slapen. Het begon met doeken die het COA ophing als bescherming tegen de zon. De asielzoekers maakten er daarna zelf een slaapplek van. Inmiddels hangt er ook was te drogen, hier en daar staat een fiets tegen een paal. Een eindje verderop zit Artyom, een 27-jarige man uit Belarus. Hij laat zijn paspoort zien: hij is vandaag jarig. Nooit kon hij bevroeden dat hij het feestje dat daarbij hoort zou vieren in een berm in Oost-Groningen, in de brandende zon. Zelfs niet toen hij een week geleden uit Belarus vertrok. “Ik kwam bij de poort, iemand van het COA zei dat ik niet naar binnen mocht. Waar moet ik slapen dan, zei ik, op straat? Toen zei hij niks meer.” Het is 35 graden, nog steeds. De asielzoekers kregen even geleden hun avondeten, door hulpverleners geserveerd vanuit een frietkar van voetbalvereniging SPW uit Stadskanaal. Mensen scharrelen wat rond, maken een praatje. Maar de meesten liggen ergens in het gras, kijken doelloos voor zich uit. Wie nog genoeg batterij heeft scrolt op zijn telefoon. Opladen, dat gaat hier niet, en dat is echt een probleem. De telefoon is voor vluchtelingen een ‘lifeline’, zegt Goof van Dormolen, medewerker van Vluchtelingenwerk. Maar ja, dat is hoe het in Nederland gaat, in de zomer van 2022. De asielketen zit compleet verstopt. De situatie is gepromoveerd tot een nationale crisis, maar daar is hier op deze warme avond in Ter Apel bitter weinig van te merken. Alleen een handvol vrijwilligers en COA-medewerkers lopen rond om deze mensen te helpen. Maar concreet kunnen ze weinig doen voor de pakweg 250 mensen die hier gaan slapen. We zitten nog even bij Artyom, die gezelschap heeft van de Tadzjiek Muhammad. We kijken naar het tentenkamp, een meter of dertig verderop, hun slaapplek voor vannacht. Het bestaat nu uit vier grote vertrekken. Aan de kant van het aanmeldcentrum staat een dubbel rijtje wasbakken. Aan de zijkant staan zeven wc's. Als je niet beter wist, zou je denken dat je in Libanon zit, bij Calais, of op Lesbos. De avond valt, de zwoele zomerwind ruist door de hoge, smalle bomen. In de tenten is het donker. Mahmod, een kleine 27-jarige man (een andere Mahmod dan eerder in dit verhaal), geeft ons een rondleiding in een van de ‘Syrische’ tenten – een groot deel van de mensen in Ter Apel komt uit het door oorlog verscheurde land. “Hier slaap ik,” zegt hij, terwijl hij wijst op een wit laken op de grond. Een deken heeft hij niet, een kussen ook niet. Veel vluchtelingen leggen hun hoofd ’s nachts te rusten op een tas. Wel zo veilig, vertelt een Nigeriaanse man eerder op de avond. “Daar zitten mijn papieren in, mijn geld en mijn telefoon. Als ze die proberen te stelen, ben ik meteen wakker.” Mahmod windt zich zichtbaar op over de situatie: “Wat zijn wij: dieren?” Hij gaat bij een groep mannen in zijn tent zitten. In hun midden brandt een klein lampje. We raken in gesprek met Ismail en Ziyad. Ze zijn allebei wat ouder, vijftig ongeveer, en wijzen op hun voeten, waarop een paar nare wonden zichtbaar zijn. Ismail heeft amper teennagels meer. Gebeurd op de vlucht, zegt hij. De Syriërs willen medische hulp, maar die krijgen ze niet. Ze hebben geen status, maken nergens aanspraak op. “Wat je hier nu ziet, dat is precies wat we in Nederland nooit gewild hebben,” zegt Goof van Dormolen. “Als mensen hier in Ter Apel binnenkwamen, gingen ze meteen het hele proces door, en daar hoorde ook een medische check bij. Nu duurt het soms wel een paar weken of een maand voordat ze alle stappen doorlopen. Tussendoor moeten ze telkens weer weg. En dan krijg je dus dit.” Om maar zoveel mogelijk kans te maken morgenvroeg wél binnen te komen, slaapt een aantal asielzoekers letterlijk voor de ingang. Een wat oudere man heeft zijn koffers tegen het toegangshek gezet, pal naast de tourniquet, en is er bovenop gaan liggen. Een paar meter verderop ligt een man te slapen onder een wit laken, op zijn zij, zijn hoofd op een gele Jumboshopper. Een witte plastic zak dwarrelt over het terrein en landt op zijn gezicht. Hij merkt het niet. Een bus stopt voor het terrein. Er stapt een plukje mensen uit. Ze komen uit Rotterdam, zegt een Zimbabwaanse man die ook is uitgestapt. Het gebeurt vaker, zegt Van Dormolen, dat gemeenten zomaar mensen naar het noorden sturen, alsof ze nooit een krant hebben gelezen en niet weten dat hier helemaal geen plek is. We zijn terug bij de familie die zojuist werd weggestuurd bij de poort. Ze komen ergens uit Afrika, veel meer kunnen of willen ze niet kwijt. Een van de vrouwen duwt de wandelwagen voor zich uit, en manoeuvreert de wielen zo heen en weer dat ze niet over de tenen van slapende mensen rijdt. Aan de hand van de andere vrouw wandelt de peuter de tent in. Die ligt helemaal vol vreemde mannen uit vreemde landen, toch moet het jongetje hier slapen. Het is een heldere nacht. Als je naar boven kijkt zie je de schitterende sterrenhemel. Rechts legt een man zijn gebedskleed neer, in de richting van waar hij Mekka vermoedt. Achter ons vermengt het getjirp van krekels zich met het gesnurk van een asielzoeker die in de open lucht slaapt. In de tent voor ons zijn alleen nog silhouetten zichtbaar. Er klinkt wat geroezemoes, hier en daar licht een telefoonscherm op. En dan, heel zacht, de stem van een peuter. “Mama?”||https://www.parool.nl/nederland/op-de-grond-slapen-in-de-bloedhitte-in-ter-apel-wat-zijn-wij-dieren~b6babcd0/
2022-07-20||Pogacar wint Tourrit, maar leider Vingegaard geeft geen krimp||Het moge inmiddels duidelijk zijn dat Pogacar zich pas op de Champs-Élysées gewonnen zal geven. Ook vandaag stelde de Sloveen alles in het werk om alsnog voor de derde keer de Tour te winnen, maar Vingegaard wil van geen wijken weten. De Deen zag zijn Jumbo-Visma-ploegmaten daarentegen al vroeg afhaken. Op de steile slotklim naar Peyragudes mochten Vingegaard en Pogacar het daardoor samen uitvechten. De kopman van UAE Team Emirates had de venijnigste sprint, won zo zijn derde etappe in deze Tour en liep vier bonificatieseconden in op Vingegaard. De gele trui finishte strak in zijn wiel en heeft nog altijd 2.18 voorsprong. Morgen staat de derde en laatste Pyreneeënrit op het programma, vermoedelijk de zwaarste van het drieluik. Daarin zal Pogacar ongetwijfeld opnieuw een poging doen om Vingegaard te kraken, om zo zaterdag met een behapbare achterstand aan de 40 kilometer lange tijdrit te beginnen. De Tour finisht zondag in Parijs. Pogacar legt deze Tour de France een bewonderenswaardige vechtersmentaliteit aan de dag. Gisteren verloor hij helper Marc Soler (ziek) en vandaag stapte meesterknecht Rafal Majka (blessure door kettingbreuk) niet op, maar dat weerhield de Sloveen er niet van om met zijn ploeg de koers volledig naar zijn hand te zetten. Die ploeg bestaat nog uit drie helpers en hijzelf. Mikkel Bjerg verhoogde het tempo op de tweede van vier zware beklimmingen, waarna Brandon McNulty hem afloste. De jonge Amerikaan had een superdag. Hij rekende alle vroege vluchters in, loste de overige favorieten en de knechten van Vingegaard, en kreeg de prijs van de strijdlust. Na een plaagstoot van Pogacar op de top van de voorlaatste klim, begonnen de drie leiders aan de tocht naar Peyragudes. McNulty zette het tweetal af aan de steile slotstrook, waar de tweevoudig Tourwinnaar als eerste aanging. Vingegaard kwam er nog overheen, maar uiteindelijk bleek Pogacar de snelste sprint te hebben. Daarachter was Geraint Thomas ‘best of the rest’. De Britse Tourwinnaar van 2018 moest meer dan 2 minuten toegeven op Pogacar en Vingegaard, maar staat wel steviger op de derde plek. Hij heeft nu bijna 5 minuten achterstand op het geel en 2.57 voorsprong op nummer 4 Nairo Quintana.||https://www.parool.nl/sport/pogacar-wint-tourrit-maar-leider-vingegaard-geeft-geen-krimp~ba7d4d97/
2022-07-20||Opinie: ‘Het kabinet heeft grote ambities met stikstof, maar er is geen wettelijke basis’||Zonder dat u er veel gemerkt van zult hebben kreeg onlangs een belangrijke wijziging van de Grondwet haar beslag. De laatste wijziging dateerde van bijna veertig jaar terug, toen het antidiscriminatiebeginsel erin werd opgenomen. Voortaan begint de Grondwet met een fonkelnieuwe aanhef: ‘De Grondwet waarborgt de grondrechten en de democratische rechtsstaat.’ Mooi zo, zou je zeggen, het kan niet vaak genoeg beklemtoond worden. Maar in dezelfde maand waarin de Eerste Kamer deze fundamentele beginselverklaring vastlegde, bleek het kabinet-Rutte IV haar aan zijn laars te lappen. Het begon allemaal met een kaartje. Minister Christianne van der Wal van Natuur en Stikstof publiceerde het begin juni. Ik wandelde toen in de Alpen en had er na terugkeer nog een hele kluif aan om het kaartje te snappen: een wemeling van kleurtjes gaf aan waar in Nederland de uitstoot van stikstof ijlings en drastisch moet worden verminderd, soms tot 90 procent in 2030. En waar daartoe agrarische bedrijven zullen moeten verdwijnen. Ga er maar aan staan. Inmiddels stond het platteland (tegenwoordig moet je ‘het buitengebied’ zeggen, of ‘de regio’) al op zijn achterste benen: de regering wilde de boeren de nek omdraaien! Er werd hen ‘geen perspectief’ geboden, ‘de stad’ dreef weer eens zijn zin door. Tractoren rukten in slagorde op, de driekleur werd omgedraaid. Waar je echter geen boer over hoorde is de vraag: hoe verhoudt dit kaartje zich tot die democratische rechtsstaat die we net plechtig als aanhef van de Grondwet hebben verankerd? Wat is de grondslag waarop minister en kabinet dit ingrijpende beleid afkondigen? Stikstofreductie is immers al in volle gang. In uitvoering is de Wet natuurbescherming, die bepaalt dat in 2030 in ten minste de helft van de Natura 2000-gebieden geen stikstofoverschrijding mag zijn. Tijdens de formatie van Rutte IV is echter voortvarend en op grond van een rechterlijke uitspraak afgesproken dat dit 74 procent dient te worden, een norm die in de wet is vastgelegd voor 2035. Dat kan (idealiter), maar dan zal de oude wet toch eerst vervangen moeten worden door een andere, die deze nieuwe richtlijn wettelijk vastlegt. Een meerderheid van het parlement stemde indertijd in met die Wet natuurbescherming, maar zou er nu ook een parlementaire meerderheid zijn voor een hogere ambitie in stikstofreductie? Dat staat in de huidige politieke constellatie nog te bezien. En zolang dat niet in beide Kamers bevestigd is, is er geen wettelijke basis voor Van der Wals beleidsvoornemen. Ze noemde haar kaartje zelf eufemistisch ‘suboptimaal’ en niet meer dan een ‘vertrekpunt’ of een ‘startnotitie’. Ze erkende dat het ‘onvoldoende duidelijkheid’ verschaft en ‘opnieuw ingekleurd’ moest worden. Het voorgenomen reductiebeleid werd op het bordje van de provincies gelegd, die het volgend jaar moeten gaan uitvoeren. Maar dan is er nog geen wet die daarvoor de rechtsgrond verschaft. Het ontwerp daarvoor, beloofde Van der Wal, komt in de loop van 2023, als de plannen, rechteloos, dus al volop in uitvoering dienen te zijn. Het geeft te denken over het rechtsbewustzijn van de boeren dat ze van dit principiële manco in de plannen van de regering geen hoofdpunt in hun tegenoffensief hebben gemaakt. Ontbeert Caroline van der Plas deze fundamentele kennis van het staatsrecht: dat eerst een wet moet zijn aanvaard alvorens de regering kan ingrijpen? Ik durf er wat om te verwedden dat de boeren ook buiten hun eigen kring, zelfs bij links, meer sympathie en instemming hadden verworven als ze waren begonnen te hameren op de rechteloosheid van het voorgenomen beleid. Genoeg linkse mensen maken zich immers zorgen over de ondermijning van de rechtstaat, die ook al bleek uit het coronabeleid, dat grotendeels werd uitgevoerd door ‘veiligheidsregio’s’ zonder verantwoordingsplicht. Het is een zaak van de pot verwijt de ketel: juist de boeren wordt nu aantasting van de rechtsstaat verweten. Daar valt veel voor te zeggen, vooral als het gaat om het bedreigen van ambtsdragers en gekozen politici. Maar die politici schenden zelf de rechtsstaat door beleid af te kondigen zonder rechtsgrond. Het zorglijkst is nog dat, behalve een eenzame roepende in de woestijn als prof. Paul Bovend’Eert, niemand zich druk maakt over deze ondemocratische gang van zaken die zo flagrant in strijd is met de zojuist pontificaal afgekondigde nieuwe aanhef van de Grondwet. Is het ons nog de moeite waard om de rechtsstaat te verdedigen?||https://www.parool.nl/columns-opinie/opinie-het-kabinet-heeft-grote-ambities-met-stikstof-maar-er-is-geen-wettelijke-basis~b706c66c/
2022-07-20||Soufiane Touzani over zijn rol in Strijder: ‘Ik voelde de pijn die mijn moeder gevoeld moet hebben’||Soufiane Touzani zit te wachten in het hoofdgebouw van Only Friends in Noord, een sportclub voor kinderen en jongeren met een beperking. Een logische locatie, gezien het onderwerp. Maar misschien wat minder passend gezien Strijder. De film speelt zich namelijk af in en rondom Rotterdam, de plek waar ‘pannakoning’ Touzani ook ter wereld kwam. Misschien wel het grootste cadeau dat hij in zijn leven heeft gekregen, is dat hij geen piekeraar is, zegt Touzani. Ook niet toen hij vaarwel moest zeggen tegen een professionele voetbalcarrière; door scoliose kon hij alleen nog maar hooghouden. Hij keek zijn ogen uit toen hij werd opgenomen in het Sophia Kinderziekenhuis, vertelde zijn moeder. “Maar voor haar was het echt heel ingrijpend. Ze zag voor haar gevoel de vergroeiing te laat. Ik was haar aan het troosten en niet andersom.” In Strijder (zie kader) heeft hoofdpersoon Dylan na een ongeluk het gevoel dat alles gewoon goedkomt. “Al zit in zijn woede ook een stukje confrontatie met de waarheid. Zijn pijn loopt eigenlijk parallel aan de pijn die mijn moeder voelde.” Van Het Parool naar parallel, grapt de nuchtere Touzani. “Ik kan wel een heel dramaverhaal houden over dat ik allemaal problemen had, maar dat was gewoon niet zo.” In zijn eigen woorden werd hij namelijk ‘iedere keer opnieuw getrakteerd op een beloning’. “Voetballen mag niet, hooghouden wel, nou huppakee.” Zijn vriend met een digitale camera filmt een trucje en Touzani gaat viraal voordat ‘viraal gaan’ een begrip was. “Vanuit het niets stond ik in Vancouver trucjes te doen voor de game Fifa Street.” Wat volgde was een zaalvoetbalcarrière; hij haalde zelfs het Nederlandse nationale team. ‘Tiki Taka’ Touzani nam nummers op met bekende rappers, begon met ondernemen en presenteren, en zette een YouTubekanaal op. Inmiddels heeft hij meer dan een miljoen volgers. “Tegenslagen? Ja, natuurlijk. Die kom je altijd wel tegen, maar yo, let’s go man.” En nu maakt Touzani zijn filmdebuut. Toen hij nog heel jong was figureerde hij weleens, maar een grote rol als deze speelde hij nog niet eerder. Touzani zag het als de volgende stap, al had hij weinig tijd. “Het is langs me heen gegaan, ging allemaal zo snel,” vertelt hij druk gebarend. “Maar toen ik het script las met de parallel en het gevoel, toen dacht ik: dit wil ik wel, man.” Hij had geen tijd voor acteerlessen. Maar hij speelde zichzelf, dus ‘gooide hij zichzelf niet in het diepe’. Toch was Touzani weleens bang dat hij achteraf spijt zou krijgen van zijn rol. “Ik ben een blij persoon, maar ik ben wel kritisch. Als ik het zou zien en ik vond het niet goed, dan zou ik dat ook zeggen.” Toen hij in de bioscoopzaal met hoofdrolspelers Maik Cillekens (Dylan) en Anouar Kasmi (Youssef) aan zijn zijde naar het resultaat keek, verdwenen die twijfels. “Ik kreeg een soort broergevoel. Ik was trots op hoe ze het hadden gedaan. En tegelijkertijd ook om mijn eigen momenten. Ik voelde de pijn die mijn moeder gevoeld moet hebben. Ik zat bijna de hele film als een kleine jongen te huilen. Ik was in dat moment zo blij dat ik ‘ja’ had gezegd.” “Ewa strijders, ik praat over jullie!” Touzani draait zijn hoofd in de richting van de deur wanneer de jonge hoofdrolspelers Maik en Anouar binnenkomen. Na de begroeting vuurt hij in hoog tempo vragen op ze af: “Begin je het al een beetje te beseffen, An? Moeilijke vraag, hè?” “Worden jullie al een beetje herkend? Dat is raar hoor, als je zo ‘eyy psst, Dylan’ hoort. Nee, ik ben Maik, denk je dan.” “Je moet altijd blijven doen wat je echt wilt doen, dan ga je het lang volhouden.” Op de set maakte hij grapjes en wilde hij vooral veel lol hebben met de jongens. “Ik probeer altijd wel advies te geven, maar ik wilde vooral dat het een plezierige tijd was. Laten zien van ‘ik ben gewoon Souf'. Als ze echte sterren worden, denken ze ook: gewoon chill blijven toch.” Touzani kreeg weleens te horen dat je niet te normaal moet zijn, het geheimzinnige moet behouden. Maar dat wilde hij niet. “Soms moet je een artiest zijn. Nou, die artiest ben ik dan maar op beeld, dan ben ik niet te pakken.” Inmiddels zijn de jongens op de gang gaan overspelen. “Ja, ze willen nu eigenlijk ook gewoon gaan voetballen.” In Strijder speelt Touzani Dylans grote voorbeeld, een mentor die hem motiveert om weer te gaan voetballen. Zelf keek Touzani tijdens de periode van zijn rugvergroeiing op tegen de Braziliaanse wereldster Ronaldo Luís Nazário de Lima, die kampte met zware blessures maar wist toch op topniveau terug te keren. “Maar dat was niet iemand die je vertelt wat je moet doen. Je kan geen interviews volgen, want hij kon geen Engels. Alleen een beetje Nederlands toen hij bij PSV voetbalde.” Veel steun haalde Touzani dus vooral uit zijn inner circle: vrienden, vader en moeder, opa, tantes. Hij vindt Strijder erg realistisch, niet à la Disney. “Je kunt niets met termen als ‘niets houdt mij tegen’. Het is niet alsof Dylan hierna bij FC Barcelona gaat tekenen. Hij laat juist heel goed zien wat wél kan, weet je.” Touzani wil dan ook dat de film een stukje hoop geeft en mensen inspireert. “We kunnen wel allemaal mooie verhalen blijven vertellen, maar echt niet alles is altijd zonneschijn.”||https://www.parool.nl/ps/soufiane-touzani-over-zijn-rol-in-strijder-ik-voelde-de-pijn-die-mijn-moeder-gevoeld-moet-hebben~b2f0941d/
2022-07-20||Kunstenaar Bram Reijnders (48) wil 300 favelahuizen in Rio de Janeiro beschilderen ||“In 2000. Ik zat in de aardappelhandel, maar droomde op een nacht dat ik in de tropen woonde. De volgende ochtend ben ik naar Schiphol gereden en zag daar Rio op een bord staan. In Rio zag ik vervolgens een schilderij waarop ik verliefd werd, maar toen ik het de dag daarop wilde gaan kopen, was het verkocht. Ik kreeg enorm liefdesverdriet, en realiseerde me: als kunst dit met me kan doen, moet ik iets met kunst doen. Ik woon nu afwisselend in Amsterdam en in Rio.” “Ik heb mijn werk jarenlang gemaakt voor particulieren en bedrijven, maar nu wil ik iets doen waar een grotere groep mensen iets aan heeft. Ik wil dus driehonderd huizen in de grote favela tegenover mijn huis impregneren en beschilderen. Impregneren tegen vocht, zodat het wooncomfort wordt bevorderd en de levensduur van de mensen wordt verlengd.” “Al die driehonderd beschilderde gevels bij elkaar moeten vanaf een afstand van vijf kilometer die Disneyvogel tonen. Echt groots, een symbool. Vroeger was Joe Carioca mijn held. En hij komt uit Rio.” “Er is nog een hobbeltje. Die krottenwijk wordt geregeerd door de Comando Vermelho, een criminele organisatie die daar dictatoriaal bestuurt. Die moeten het goedvinden, dus ik moet hen een som geld betalen. Even zien hoe dat afloopt.” “Het is warmer dan twintig graden, dus de hondjes zijn nog niet in hun winterdekentjes gewikkeld.”||https://www.parool.nl/ps/kunstenaar-bram-reijnders-48-wil-300-favelahuizen-in-rio-de-janeiro-beschilderen~b2ed60ea4/
2022-07-20||Nog nooit heb ik me zo thuis en ontheemd tegelijk gevoeld||Ik mis de bergen. Ik mis de hete zomerlucht. Ik mis de geur van barbecue en diesel op de markt in de avond. In de bus van Agadir naar Marrakech vertelde Kemal me over de nieuwe snelweg die net was aangelegd, waardoor deze populaire rit nog populairder en bovendien korter werd. Dwars door de bergen vol arganbomen reden we in drie uurtjes van de groene oase naar de rode stad. Kemal vertelde dat ik verschillende arganproducten mee terug moest nemen naar huis. Ben ik niet thuis dan, vroeg ik grappend. Je lijkt niet alleen een van ons, je bént een van ons, zei Kemal. Hij had gelijk. In de periode dat ik in Agadir was, werd ik ontvangen en verzorgd als een verloren zoon die was teruggekeerd. Hoezeer ik het zelf ook wilde geloven, het was niet waar. Nog nooit heb ik me zo thuis en ontheemd tegelijk gevoeld. Ik mis het dwalen. Ik mis de verhalen. Ik mis verdwalen. In Los Angeles verbleef ik in het oostelijke stadsdeel dat bekend staat om de Spaanstalige bevolking, in de wijk Boyle Heights. Wandelend door de door gentrificatie geteisterde en tevens door verzet en gemeenschap gedefinieerde buurt spraken meerdere mensen me in het Spaans aan en keken verrast als ik zei dat ik van Amsterdam was. Nog verbaasder keken ze toen ik zei waar ik geboren was. Mijn gids was Isaac, die je, als je niet beter wist, als mijn tweelingbroer zou aanwijzen. Zelfde leeftijd, zelfde postuur, zelfde gezicht. Alleen lagen zijn wortels in Mexico en de mijne in Afghanistan. Zittend op een plein, met uitzicht op de silhouetten van de Californische bergen, hoorde ik Spaanstalige muziek op de achtergrond. We aten vers gevangen vis toen vanuit de zaak naast ons de geur van te dure koffie onze kant op waaide. Thuis is waar je op elk moment verjaagd kan worden, zei ik. Isaac stelde me gerust dat thuis is waar het hart is. En dat het hart omringd moet zijn door liefde en eenheid. Hoe kon je zoiets ooit tegenspreken? Als ik net als Isaac, mijn tweelingbroer aan de andere kant van de wereld, een heel leven onafgebroken op dezelfde plek had gewoond, had ik het geloofd. Mijn thuis, Afghanistan, is niet waar mijn hart is. De scherven van een gebroken hart liggen verspreid over de hele wereld. Terwijl ik dit schrijf, wandel ik ergens op een onverharde weg in het zuidelijkste puntje van Turkije. De azaan klinkt langzaam op verschillende plekken tegelijk. In de verte stijgt de zee op. Een warme wind waait me welkom. Ik mis thuis. Al heb ik nooit precies geweten wat dat is, weet ik precies wat ik mis. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/nog-nooit-heb-ik-me-zo-thuis-en-ontheemd-tegelijk-gevoeld~bffaa1ad7/
2022-07-20||Wat doen tieners op hun telefoon? Naud (14): ‘In Oud-Zuid krijgen kinderen al een telefoon als ze vijf zijn’||“Als muziek luisteren meetelt, denk ik vijf à zes uur per dag. Ik luister ongeveer twee uur per dag naar muziek. Verder zit ik ook twee uur per dag op sociale media of kijk ik series of YouTubevideos, daar gaat sneller veel tijd in zitten. Een berichtje sturen duurt maar tien seconden, een video op YouTube al snel tien minuten.” “Ik denk vanaf dat ik negen of tien ben. Ik woon in Oud-Zuid. Sommigen kinderen krijgen hier al een telefoon als ze vijf of zes zijn. Dat zal op andere plekken anders zijn. Vanaf de middelbare school heeft iedereen een telefoon, dat wordt ook van je verwacht: Magister, het rooster, alles staat online.” “We checken altijd of iedereen het oké vindt. Dan delen we de video eerst met elkaar via WhatsApp. Ik wil graag dat mensen het ook bij mij checken van tevoren.” “Ik denk dat het idee van een apparaatje waarmee we communiceren zal blijven. De primaire functie van een telefoon is communicatie, maar we kunnen natuurlijk al veel meer dan bellen en appen. Het zal in de toekomst anders zijn dan nu, we zullen meer kunnen. Ik denk dat het design dat we nu hebben, een vierkant met een scherm, nog een tijd zo zal blijven.” “Ja, ik vind BeReal erg leuk omdat je een foto hebt van twee kanten tegelijk. Je kunt echt zien wat mensen aan het doen zijn. Dat klinkt een beetje eng, maar zo is het niet. Het is leuk dat het als een verrassing komt wanneer je een foto gaat maken en je kunt ook op anderen reageren met een foto. Dat kan op andere sociale media niet.”||https://www.parool.nl/ps/wat-doen-tieners-op-hun-telefoon-naud-14-in-oud-zuid-krijgen-kinderen-al-een-telefoon-als-ze-vijf-zijn~bcb7fb68/
2022-07-20||Hoe moet het nu verder met de afvalinzameling in Amsterdam? ||Uit het dit jaar verschenen rapport Wonen in Amsterdam blijkt dat het rapportcijfer dat Amsterdammers aan de vervuiling op straat geven, in twee jaar tijd daalde van een 5,9 naar een 5,4. Zwerfvuil en overvolle containers vormen daarbij de grootste irritaties. Vooral in West en Nieuw-West geven inwoners hun buurt een onvoldoende. Ook het aantal meldingen van rattenoverlast nam de afgelopen jaren flink toe, naar meer dan zevenduizend meldingen in 2021. Toch vindt de gemeente dat er aan de normen wordt voldaan. Dat constateert ze op basis van steekproeven bij twaalfhonderd meetlocaties. Daarbij haalde meer dan 80 procent van de metingen een voldoende. Tegelijkertijd vindt de gemeente dat het beter moet, aangezien iedere Amsterdammer wel eens met zwerfafval of volle zakken naast containers wordt geconfronteerd. En dat beeld blijft hangen. In essentie is het ‘dynamisch inzamelen’ een simpel concept: in plaats van op vaste dagen altijd dezelfde containers te legen, worden alleen de containers opgehaald als ze vól zijn. In 2016 kwam het idee voor het eerst op de politieke agenda. Deze efficiëntieslag zou belangrijk zijn voor de toekomst van de afvaldienst. Het moest niet alleen de afvalinzameling goedkoper maken, maar ook de Amsterdammer tevredener stellen, door minder overvolle bakken op straat. De hoop was dat er jaarlijks tenminste 3 miljoen euro zou kunnen worden bespaard in de afvalinzameling, op een totaal van 68 miljoen euro. In 2020 begonnen de voorbereidingen; de nieuwe inzamelingswijze werd vervolgens in fases ingevoerd in stadsdeel Zuidoost, Oost en Zuid. Eind 2021 werd de proef voorlopig stopgezet. Uit een recente externe evaluatie blijkt dat de beloften niet zijn waargemaakt. Zo waren de data onbetrouwbaar en bleken de proeven niet efficiënter te werken. Het aantal klachten van Amsterdammers steeg flink, vooral omdat er meer troep op straat lag. Het zorgde voor flinke frustratie bij vuilnismannen die de routes onlogisch vonden en hun vakkennis genegeerd zagen. De gemeente heeft zich verslikt in haar ambities, constateert Rogier Havelaar (duo-raadslid CDA). Naast zijn werk als raadslid was hij in het verleden bij PostNL verantwoordelijk voor de stadslogistiek rond goederenvervoer. “Uit ervaring weet ik dus dat het een enorm moeilijke klus is om elke dag nieuwe routes te plannen op basis van realtime data. Zeker als de technologie in ontwikkeling is.” Maar er speelt meer, constateert HvA-lector stadslogistiek Walther Ploos van Amstel. Afvalinzameling is volgens hem gebaat bij ‘rust, reinheid en regelmaat’ omdat de keten van inzameling tot verwerking naadloos op elkaar moet aansluiten. En precies dat haalde het ‘dynamisch inzamelen’ overhoop. Zo kan het Afval Energiebedrijf (AEB), het afvalverwerkingsbedrijf waar de vrachtwagens worden geleegd, maar een beperkt aantal wagens per dag aan. Ploos van Amstel: “Als je niet kunt voorspellen met hoeveel volle wagens je komt, verstoor je daar al meteen de keten.” Hij ziet dat ook in andere steden deze nieuwe manier van inzamelen in de praktijk tegenvalt. “Bij experimenten in de openbare ruimte nemen de klachten meteen heel snel toe.” Daarnaast waren het wel erg veel veranderingen voor de kwetsbare organisatie die de dienst Afval & Grondstoffen is. De afgelopen jaren zijn de afvaldiensten van de stadsdelen samengevoegd tot de dienst Afval & Grondstoffen. Die reorganisatie vond plaats tijdens een grote crisis rond het bijna omgevallen AEB. De druk op de dienst nam in coronatijd verder toe, met bergen extra particulier afval van de vele thuiswerkers. Vorig jaar werd de dienst onder verscherpt toezicht geplaatst. Het ziekteverzuim is er hoog, de productiviteit laag en de schade aan vuilniswagens en containers groot. Ook worden de beschikbare budgetten structureel overschreden. Belangrijkste doel van het verscherpte toezicht is dan ook de basiswerkzaamheden op orde te krijgen. Wethouder Zita Pels (Afval) heeft de voortgang van het dynamisch inzamelen nu op de lange baan geschoven. In het najaar komt ze met nieuwe afvalplannen. Volgens lector Ploos van Amstel moet de gemeente niet bang zijn voor nieuwe experimenten. “Gebruik nou de data die je hebt om te voorspellen waar het vol zal raken en pas daar je routes op aan. Maar ga niet elke dag je route aanpassen op de meest actuele situatie. Dan ren je continu achter de feiten aan.” Daarnaast vindt Ploos van Amstel dat er veel meer moet worden geïnvesteerd in kleine elektrische voertuigen om afval in te zamelen. Ook inzameling over het water zou hierbij – zeker gezien de kwetsbare kades en bruggen – een serieuze optie moeten blijven, vindt hij. Havelaar vindt vooral dat de gemeente meer geld moet vrijmaken. Vaker reinigen, inzet afstemmen op de drukte en door gerichte handhaving ervoor zorgen dat Amsterdammers zich beter gaan gedragen. Die heeft zeker ook een rol, vinden Havelaar en Ploos van Amstel. Ondanks het grote aantal containers zetten Amsterdammers namelijk regelmatig afval naast de bakken, bijvoorbeeld omdat die vol zijn. Zelfs als een paar honderd meter verderop wél een lege bak staat. Ook grofvuil wordt geregeld op de verkeerde dagen op straat gezet. De afgelopen twee jaar werden zo’n 30.000 overtredingen geconstateerd. Veel winst is volgens Havelaar ook te behalen bij de handhaving rond horeca-ondernemers. Zij moeten de 25 meter rond hun zaak schoonhouden, opruimen en vegen, ‘maar dat gebeurt geregeld niet’. Zeker in de binnenstad levert dat een rommelig en smerig straatbeeld op.||https://www.parool.nl/amsterdam/hoe-moet-het-nu-verder-met-de-afvalinzameling-in-amsterdam~b998b017/
2022-07-20||Ook in hoger beroep acht jaar cel voor diefstal doeken Van Gogh en Hals||Op 30 maart 2020 werd in museum Singer Laren het schilderij Lentetuin, de pastorietuin te Nuenen in het voorjaar van Van Gogh buitgemaakt. Vijf maanden later, op 26 augustus, verdween het doek Twee lachende jongens van Hals bij Museum Hofje van Mevrouw van Aerden in Leerdam. De schilderijen behoorden tot de kerncollectie van beide musea. De Van Gogh is eigendom van het Groninger Museum. Volgens het gerechtshof in Leeuwarden is het bewijs overtuigend. Zo werd er dna van M. aangetroffen na de diefstallen. Verder zien de rechters sterke overeenkomsten tussen de beide kunstroven. “Beide keren ging het om een doelgerichte actie die binnen heel korte tijd plaatsvond en waarbij één bijzonder schilderij van een beroemde schilder, met een grote waarde, is weggenomen,” aldus het hof. Ook de locaties lijken volgens de rechters op elkaar: “Relatief kleine musea met een relatief kleine collectie, waarvan het weggenomen schilderij het topstuk was.” M. zou samen met een onbekend gebleven man hebben gehandeld. De celstraf van acht jaar was ook het vonnis van de rechtbank in Lelystad in 2021. Het Openbaar Ministerie eiste deze straf weer in hoger beroep. Volgens het hof zorgt de diefstal van zeer waardevolle schilderijen, met een grote cultuurhistorische waarde, voor veel ophef in de kunstwereld en de samenleving. Het hof brengt wel vijftig dagen in mindering in verband met een strafoplegging in een andere zaak tegen M. M. heeft een lang strafblad met onder meer een veroordeling voor een kunstroof uit een museum in Gouda in 2015. Hij heeft altijd ontkend iets met de diefstallen in 2020 te maken te hebben. Hij moet aan Museum Hofje van Mevrouw van Aerden voor de verdwenen Hals een schadevergoeding van ruim 8,7 miljoen euro betalen. Singer Laren had geen schadeclaim ingediend. M. is door het hof ook veroordeeld voor het bezit van een vuurwapen met munitie en meer dan 10.000 MDMA-pillen.||https://www.parool.nl/nederland/ook-in-hoger-beroep-acht-jaar-cel-voor-diefstal-doeken-van-gogh-en-hals~b412637b/
2022-07-20||Ad K. veroordeeld tot 16 jaar voor doodslag Patrick van Dillenburg||Het Openbaar Ministerie eiste vorige maand achttien jaar gevangenisstraf wegens moord. De 52-jarige K. was aanwezig bij het hof en interrumpeerde de voorzitter gedurende de uitspraak bij herhaling door te blijven zeggen dat hij onschuldig was. Hij werd direct na de uitspraak van het vonnis meegenomen door de parketpolitie. Meegekomen familieleden en bekenden reageerden na het uitspreken van het vonnis emotioneel. Van Dillenburg, destijds 38 jaar oud, vertrok op 2 januari 2002 uit zijn huis in Amsterdam na een telefoontje en is sindsdien spoorloos gebleven. Zijn familie sloeg pas dagen later alarm, omdat Van Dillenburg wel vaker voor langere tijd verdween. Onderzoek door de politie leidde naar een mogelijk conflict over drugs. Concrete aanwijzingen bleven echter uit. In 2016 startte de politie opnieuw een onderzoek naar de verdwijning, dat uitmondde in de aanhouding van K. en een inmiddels overleden medeverdachte. De rechtbank sprak beiden vorig jaar vrij. Volgens de rechtbank hadden door de recherche ingezette undercoveragenten K. te zwaar onder druk gezet, als gevolg waarvan een door hem afgelegde bekentenis de prullenbak in kon. Voor de rechtbank deed K., die verslaafd was aan harddrugs, zijn bekentenissen dan ook af als ‘broodjeaapverhalen’. Volgens het hof ligt dit toch anders. K. is door de undercoveragenten weliswaar ‘in verregaande mate misleid’, maar in twee van de drie gesprekken waarin hij belangrijke uitlatingen deed was geen sprake van uitgeoefende druk.||https://www.parool.nl/amsterdam/ad-k-veroordeeld-tot-16-jaar-voor-doodslag-patrick-van-dillenburg~bf3461a9/
2022-07-20||Kink wint rechtszaak om FM-frequenties, breekt radiomarkt open||Kink-directeur Jan Hoogesteijn laat weten ‘enorm blij’ met de uitspraak te zijn. “De noodverlenging van drie jaar was een ongekende en niet te verdedigen afscherming van de radiomarkt. Kink is een serieuze nieuwkomer en kijkt uit naar verdere mededelingen over hoe de overheid de herverdeling vorm gaat geven. We gaan uit van een open en transparante verdeelmethode waarbij het geluid van Kink een eerlijke kans krijgt op distributie via FM, nog altijd goed voor twee derde van de landelijke beluistering.” Hoogesteijn spreekt van een ‘gebarricadeerde deur die na twintig jaar eindelijk is opengebroken’. De veiling van de FM-frequenties was na een noodverlenging van toenmalig staatssecretaris Mona Keijzer (Economische Zaken) uitgesteld tot 2025. Daarvoor blijkt onvoldoende grond. Ook nieuwe commerciële radiopartijen moeten voor september volgend jaar de kans krijgen om mee te bieden op een frequentie. De frequenties lopen met het vernietigen van de noodverlenging in principe af op 1 september 2022. Dat is te kort dag om een veiling te organiseren, werd eerder geconcludeerd in de rechtszaal. Alle stations hebben uitgesproken dat ze radiostilte willen voorkomen. Daarom zal de veiling voor 1 september 2023 plaatsvinden. Vanaf dat moment zal de nieuwe indeling een feit zijn. Nu Kink ook mee kan dingen op een frequentie komen andere radiozenders in het nauw, waaronder die van Talpa. “We zijn teleurgesteld in de uitspraak van de rechtbank om het beroep vanuit Kink tegen de noodverlenging van landelijke FM-frequenties toe te wijzen,” laat een woordvoer van Talpa Network Radio weten aan deze site. Onder Talpa Radio vallen onder meer Radio 538, Sky Radio en Radio Veronica. “Op dit ogenblik nemen we de tijd om het vonnis goed te bestuderen en beraden wij ons op nadere stappen.” Qmusic en moederbedrijf DPG Media reageren positief op de uitspraak van de rechter. Een woordvoerder laat weten: “Wij zijn van mening dat een veiling – mits zorgvuldig voorbereid – het juiste besluit is voor een gezonde radiomarkt.” FM is nog altijd de levensader van de commerciële radio. Digitale radio (DAB+) is in opkomst, maar nog steeds luisteren de meeste mensen via FM. Om als station staande te blijven op de advertentiemarkt, is een plek – de ‘frequentie’ genoemd – op FM noodzakelijk. Die frequenties zouden eigenlijk om de paar jaar geveild worden, maar de laatste veiling vond plaats in 2003. Kink, het station met alternatieve muziek van Michiel Veenstra, is nu slechts digitaal en online te beluisteren. Om een doorbraak te forceren voerde het station meerdere juridische procedures, die uiteindelijk resultaat hebben. Momenteel zijn op FM de commerciële zenders Radio Veronica, Radio 538, Sky Radio, Qmusic, BNR Nieuwsradio, Sublime FM, 100%NL en SlamFM te beluisteren.||https://www.parool.nl/nederland/kink-wint-rechtszaak-om-fm-frequenties-breekt-radiomarkt-open~b01ea39d/
2022-07-20||Deal is rond: Calvin Bassey komt van Rangers FC over naar Ajax||Bassey vloog woensdagmorgen naar München, waar technisch manager Klaas-Jan Huntelaar met de trein arriveerde. Samen is het duo vervolgens naar Bramberg gereden om de transfer naar Ajax definitief te beklinken en de mandekker, die ook op de flank uit de voeten kan, het tweede deel van Ajax’ trainingskamp in Oostenrijk te laten meedraaien. Bassey kan zaterdag zijn officieuze debuut maken voor de landskampioen, die de week voorbereiding in de bergen dan afsluit met een oefenwedstrijd tegen Eintracht Frankfurt. In dat geval wordt zijn eerste tegenstander met Ajax de club waar Bassey als laatste een officiële wedstrijd tegen speelde met Rangers. In de Europa League-finale tegen Frankfurt ging Bassey na penalty’s onderuit, maar wist hij Ajax wel verder te overtuigen van zijn kwaliteiten. De verdediger presenteerde zichzelf op social media middels een dikke knipoog: “Dag vriendjes en vriendinnetjes, ik ben Calvin Bassey en hier ben ik,” uiteraard verwijzend naar fonetische naamgenoot clown Bassie. De Amsterdamse club bombardeerde hem daarop tot potentiële opvolger van de door Manchester United en Arsenal begeerde Martínez. Toen bleek dat de club van trainer Erik ten Hag vol inzette op de komst van de Argentijn, trok het technische duo Huntelaar en Gerry Hamstra naar Londen om de transfer van Bassey in de steigers te zetten. In de onderhandelingen met het Schotse Rangers vond vorige week een doorbraak plaats. Bassey doorliep maandag de keuring in Amsterdam en de voorbije dagen werden met zijn Engelse agent in de hoofdstad de laatste plooien gladgestreken. “We halen één van de uitblinkers van de Europa League-finale,” legt Hamstra uit hoe Ajax bij Bassey uitkwam. “Wij kenden hem al, maar zijn profiel was anders. Het principe van spelers achter basisspelers klaarstomen, zoals we bijvoorbeeld met Antony en David Neres gedaan hebben, willen we handhaven. Als je teveel spelers kwijtraakt, moet je soms ook spelers halen die wat duurder zijn, maar Ajax wel meteen een kwaliteitsinjectie geven. Dat doen we met Steven Bergwijn, Owen Wijndal én Bassey.” Hamstra beschrijft Bassey als een open persoonlijkheid. “Je kijkt uiteindelijk gewoon naar potentie. We hebben een speler gehaald voor meer dan we normaal zouden betalen omdat het een Champions League-waardige vervanger moest zijn.” Bassey verkoos Ajax boven Brighton Hove & Albion, een middenmoter uit de Premier League, en - naar nu blijkt - ook West Ham United en Nottingham Forest. “Hij kreeg van Brighton ook een aanbieding. Hij zegt alleen: ik wil naar Ajax. Hetzelfde verhaal: twee of drie jaar en dan door naar de top van de Premier League.” “In die spagaat zitten wij ook. We willen vooral presteren aan de ene kant, maar we weten aan de andere kant ook: jongens willen uiteindelijk de volgende stap maken,” besluit Hamstra, die in Bramberg stelde dat ook de transfers van Brian Brobbey en Francisco Conceição in de ‘afrondende fase’ zitten. Of zij nog aansluiten in Oostenrijk kon de technische baas niet zeggen.||https://www.parool.nl/sport/deal-is-rond-calvin-bassey-komt-van-rangers-fc-over-naar-ajax~bb1018a5/
2022-07-20||Draghi wil alleen bij herstel vertrouwen als premier aanblijven||Draghi diende vorige week bij Mattarella zijn ontslag in, maar dat werd geweigerd. Hij wilde opstappen omdat de Vijfsterrenbeweging, een coalitiepartner, weigerde deel te nemen aan een vertrouwensstemming over miljarden aan steunmaatregelen. Draghi stelde dat er een vertrouwenspact was gebroken. “Zijn de partijen en jullie parlementariërs klaar om dit pact te herstellen?” vroeg Draghi in zijn toespraak aan het hogerhuis. Hij voegde eraan toe dat dit is wat de Italiaanse bevolking eist. Burgemeesters, vakbondsleiders en werkgeversorganisaties hebben de oud-president van de Europese Centrale Bank (ECB) massaal opgeroepen om aan te blijven als regeringsleider. Draghi heeft genoeg steun om zonder de Vijfsterrenbeweging te blijven regeren, maar heeft die optie afgewezen omdat hij aanvankelijk de opdracht kreeg om een coalitie te leiden met partijen uit het hele politieke spectrum. De senatoren zullen na een debat over de speech, waar Draghi ook nog op zal reageren, een vertrouwensstemming houden. De uitkomst wordt waarschijnlijk aan het begin van woensdagavond bekendgemaakt. Als Draghi besluit dat de regering niet verder kan regeren, zal de president vrijwel zeker vervroegde verkiezingen uitschrijven. Draghi is sinds februari 2021 premier van Italië.||https://www.parool.nl/wereld/draghi-wil-alleen-bij-herstel-vertrouwen-als-premier-aanblijven~bdd14c6d8/
2022-07-20||Asielaanvraag dienstplichtige Eritreeërs moet opnieuw worden beoordeeld||De omstandigheden voor dienstplichtigen zijn in Eritrea zo slecht dat ze mogelijk in strijd zijn met het Europees Verdrag voor de Rechten van de Mens (EVRM), oordeelt de hoogste bestuursrechter. De afdeling bestuursrechtspraak van de Raad van State keek naar de zaken van twee mannen, die vrezen dat ze in Eritrea de militaire dienstplicht moeten vervullen en vinden dat daar bij de beoordeling van hun aanvraag naar gekeken had moeten worden. Een van hen had bij de rechtbank al gelijk gekregen, bij de ander kreeg de Staat aanvankelijk gelijk. Van der Burg moet nu beide asielaanvragen opnieuw beoordelen, omdat hij te weinig oog heeft gehad voor de mogelijke gevolgen van de dienstplicht voor de twee. De dienstplicht in Eritrea is niet zoals in andere landen, concludeert de Raad van State. Dienstplichtigen krijgen te maken ‘met extreem zware werk- en leefomstandigheden, een gebrek aan basisvoorzieningen, te zware fysieke trainingen of arbeid, zeer ernstige lijfstraffen en detentie onder schrijnende omstandigheden’. Bovendien duurt de diensttijd formeel anderhalf jaar, maar kan die zomaar voor onbepaalde duur verlengd worden. Het komt voor dat de dienstplicht tien jaar of zelfs nog langer duurt. Alles bij elkaar zegt de Raad van State dat de omstandigheden voor de Eritreeërs ‘te kwalificeren zijn als foltering of onmenselijke of vernederende behandeling’. Daar moet de staatssecretaris rekening mee houden. Het Oost-Afrikaanse Eritrea zucht al jaren onder het autoritaire regime van president Afewerki. In 2016 concludeerde de Verenigde Naties dat er sprake is van misdaden tegen de menselijkheid: er wordt gemarteld, verkracht en gemoord door het regime. Daarnaast wordt al jarenlang gewaarschuwd tegen de ‘lange arm’ van de Eritrese overheid: critici die het land zijn ontvlucht worden door de staat bedreigd, berichtte het Algemeen Dagblad in 2017. Amnesty International herhaalde deze boodschap in 2019. Eritreeërs horen tot de top vijf van grootste groepen vluchtelingen in Nederland, naast onder meer Syriërs en Afghanen. Vanaf 2014 tot en met juni 2021 vroegen 31.010 Eritreeërs asiel aan in Nederland. Veel van de asielzoekers vallen in de leeftijdscategorie dat ze in militaire dienst moeten.||https://www.parool.nl/nederland/asielaanvraag-dienstplichtige-eritreeers-moet-opnieuw-worden-beoordeeld~b105d8b9/
2022-07-20||Charisma Timothy Spall houdt tearjerker overeind||“Haal me hier weg. Zo ver mogelijk.” Dat vraagt Mary haar echtgenoot Tom in de openingswoorden van The Last Bus. Zo belandt het jonge stel in 1952 uit Land’s End, op het meest zuidwestelijke puntje van Engeland, in een dorpje in het verre noorden van Schotland. Daar vliegt vervolgens in een handomdraai (door regisseur Gillies MacKinnon letterlijk zo verbeeld) een heel mensenleven voorbij. En nog een fade to black verder is Mary overleden, zijn alle spullen van het stel in dozen gepakt en staat Tom op het punt het huis voor de laatste keer te verlaten. De negentiger heeft zijn route uitgestippeld en gaat op pad om het eiland nog eenmaal de andere kant op te doorkruisen. De tocht van zo’n 1350 kilometer zal hij geheel afleggen in de lokale bussen waar hij met zijn 65+-pas gratis op mag. Op die pas had hoofdrolspeler Timothy Spall zelf nog geen recht toen hij The Last Bus maakte. Acteurs hoeven natuurlijk niet even oud te zijn als hun personages – we accepteren ook de eindeloze stroom twintigers en zelfs dertigers die in tienerfilms spelen. Maar Spall is bijna dertig jaar jonger dan Tom en dat laat zich voelen – soms speelt hij ál te nadrukkelijk ‘oud’. Toch is het vooral Spalls charisma dat The Last Bus de moeite waard maakt. De premisse had kunnen leiden tot een ingetogen roadmovie, iets als een Britse variant op David Lynch’ legendarische trektocht-in-slakkengang The Straight Story (1999). Maar MacKinnon en scenarist Joe Ainsworth durven niet op hun uitgangspunt te vertrouwen en zetten herhaaldelijk paardenmiddelen in om de kijker met emoties om de oren te slaan. Dat werkt averechts.||https://www.parool.nl/ps/charisma-timothy-spall-houdt-tearjerker-overeind~b845b53e/
2022-07-20||Weldadige warmte in liefdevol coming-of-age-drama||Kokon speelt zich af in de hete zomer van 2018 in Berlijn. Voor de veertienjarige, introverte Nora (Lena Urzendowsky) voltrekt die zich in het kielzog van haar oudere zus Jule en Jules beste vriendin Aylin, die haar met verveelde tegenzin op sleeptouw nemen terwijl ze naar jongens en TikTok-filmpjes kijken. Lome dagen rijgen zich aaneen. Dagen van in en rond het zwembad hangen, van vervellen en waterijsjes. Van voor het eerst ongesteld worden en ontdekken hoe alomtegenwoordig schaamte is in het leven van een pubermeisje. Dan ontmoet Nora de zelfverzekerde Romy (Jella Haasse) en wordt op slag verliefd. Leonie Krippendorffs film past in een steeds gestagere stroom films waarin het ontdekken van queeridentiteit niet onherroepelijk samengaat met weerstand van een afkeurende omgeving of zelfhaat, een narratief dat lang dominant was. De film is niet doof voor het soort achteloze homofobie dat rondwaart op middelbare scholen, maar de manier waarop Nora haar seksualiteit onderzoekt, voelt vooral ongedwongen. Dat betekent niet dat het zonder vallen en opstaan gaat. Er is hartzeer, er zijn gênante momenten en pijnlijke lessen. Elementen waar de film geen doekjes om windt, maar die tegelijk wel laat zien als waardevolle onderdelen van het groeiproces dat Nora doormaakt. Een transformatie die Lena Urzendowsky knap neerzet. Je ziet duidelijk hoe er een openheid in Nora’s gezicht komt, een vering in haar tred, zonder dat ze plots een compleet ander persoon wordt. Kokon is een film die in elk shot een weldadige warmte uitstraalt, vol diepe kleuren en een vergeelde gloed van overmatig zonlicht. Dat de centrale metafoor van de rups die in zijn cocon verandert in een vlinder een tikje te nadrukkelijk is, is deze liefdevolle film vergeven.||https://www.parool.nl/ps/weldadige-warmte-in-liefdevol-coming-of-age-drama~be379ee1/
2022-07-20||Bruisend portret van een familieleven||Na het maken van een aantal documentaires waagt de Belgische filmmaker Christophe Hermans zich met La Ruche aan een speelfilm. De verfilming van de gelijknamige roman van Arthur Loustalot is een moment­opname van drie dochters (Sophie Breyer, Mara Taquin, Bonnie Duvauchelle) die in de schaduw leven van hun ­labiele moeder (Ludivine Sagnier). Zij lijdt aan een bipolaire stoornis en laat hen vaak aan hun lot over. Er is niet veel verhaal te vinden in La Ruche. Moeder komt en gaat, de dochters reageren door te rebelleren of te doen alsof alles goed gaat. De film bestaat volledig uit dit soort observaties van het dagelijks leven van een niet-­traditioneel gezin. De waarachtige emoties, overgebracht door het integere acteerwerk van de vier hoofdrolspelers, vormen de kracht van de film. Hoewel de situatie van de familie inzichtelijk wordt gemaakt, ontbreekt het de film aan begrip voor of inzicht in de ziekte van de moeder. We zien moeders bipolaire stoornis volledig door de ogen van haar dochters. La Ruche is in die zin een tragedie: er wordt nooit de suggestie gedaan dat de moeder beter kan worden, zal leren een goede moeder te zijn of met haar uitbarstingen om te gaan. Dit geeft de film een statisch karakter, ondanks de bruisende portrettering van het familieleven. La ruche be­tekent ‘de bijenkorf’ en de drie dochters hebben geleerd hard te werken om het leven van hun moeder, de ­koningin van het huishouden, zo aangenaam mogelijk te maken.||https://www.parool.nl/ps/bruisend-portret-van-een-familieleven~bbc10a0f/
2022-07-20||Nooit is de dood ver weg in Poolse animatiefilm||Bij sommige van de films in het zomerprogramma Previously Unreleased, waarin Eye Filmmuseum films die niet voor de Nederlandse bioscopen waren aangekocht alsnog een kans geeft, is het onbegrijpelijk dat geen distributeur zich eraan durft te wagen. Maar in het geval van Kill It and Leave This Town kun je het ze eigenlijk niet echt kwalijk nemen. Niet dat de film niet de moeite waard is – integendeel. Maar hij combineert een toch al moeilijk te ver­kopen genre (animatie voor volwassenen) met een tegendraadse en impressionistische vertelstijl, waarbij filmmaker Mariusz Wilczynski ­bovendien teruggrijpt op een context die ver van de gemiddelde Nederlandse kijker af staat: het Poolse leven onder communistisch bewind. Om precies te zijn: op het leven en zijn jeugd in de grauwe industriestad Lodz, waar Wilczynski in 1964 ge­boren werd. Sommige segmenten van de fragmentarische vertelling, rijk aan verbeeldingskracht, komen direct uit zijn eigen jeugdjaren; andere stammen van recentere jaren. Nooit is de dood ver weg. Al die weerbarstigheid maakt Kill It and Leave This Town moeilijk te verkopen. Maar wie eenmaal in de zaal zit en zich overlevert aan Wilczynski’s manie vindt daar ook veel om van te genieten. Wilczynski werd opgeleid als beeldend kunstenaar; het animeren leerde hij zichzelf aan. Het resultaat is een stijl die lijkt op weinig anders. De bijna kinderlijk simpele pentekeningen komen tot leven op beduimelde, aan elkaar geplakte A4-vellen – je ziet het plakband nog zitten. Het voelt alsof Wilczynski alles wat voorhanden was gebruikte om elke ingeving van zijn brein en geheugen zo primair mogelijk op film te krijgen. En tegelijk voelt alles in de film zo verzorgd, zo bedoeld, dat hij nooit zo impulsief kan zijn gemaakt.||https://www.parool.nl/ps/nooit-is-de-dood-ver-weg-in-poolse-animatiefilm~b2369911/
2022-07-20||Wie is de Mol spelen bij The Park Playground met een vr-bril||“De digitale en echte wereld lopen steeds meer door elkaar heen,” zegt Peter Vindevogel (47), ceo van The Park Playground. Je betreedt het gebouw in de reële wereld, maar het ­entertainment begint pas als je een vr-bril opzet. Sinds 1 juli is Amsterdam uitgebreid met een stukje virtual reality op de Rigakade, waar eerder een locatie van Stichting Werkvoorziening zat. In de hal zijn twee speelvelden van elk 100 vierkante meter, met rechthoekige lichtgrijze stukken vloerbedekking en daarop verschillende blauwe en witte tekens. De vr-brillen werken door middel van wifi en de tekens op de vloer zorgen ervoor dat je niet het tapijt afloopt ­tijdens het spel. Met drie tot acht personen kunnen verschillende virtuele spellen worden gespeeld. De minimum leeftijd is negen jaar, voor die jongsten is er een Wie is de Mol-spel op basis van het ­gelijknamige televisieprogramma. Vanaf twaalf jaar mogen ­bezoekers een virtueel SWAT-team vormen, zombies uitschakelen of planeet ­aarde proberen te redden in het spel Mission Planet X. Een maximale leeftijd is er niet. The Park Playground begon in 2018 in Antwerpen; Amsterdam is de vijfde locatie in Nederland na Den Haag, Breda, Zwolle en Eindhoven. Voor 35 euro per persoon krijg je 60 minuten virtueel vermaak. Vindevogel verwacht dat de vr-brillen de komende jaren alleen maar kleiner en beter zullen worden: “Misschien zijn we dan niet meer locatiegebonden en kan The Park Playground ook werkelijk in een park plaatsvinden.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/wie-is-de-mol-spelen-bij-the-park-playground-met-een-vr-bril~b2d847ec/
2022-07-20||Fotoboek Rock-paper-roots laat heden en verleden samenvloeien tot één moment||Aumont is een leeglopend dorp in een dunbevolkt gebied in het zuiden van Frankrijk. De grootmoeder van de Frans-Nederlandse, in Amsterdam wonende fotograaf Géraldine Jeanjean groeide er op, Jeanjean verblijft zelf nog regelmatig in het familiehuis. In 2008 maakte Jeanjean (die in 2002 cum laude afstudeerde aan de Fotoacademie Amsterdam) het kunstenaarsboek Aumont, met foto’s van bouwwerken die haar kinderen in en rond het huis maakten, waarmee ze het verschil liet zien tussen de ‘fysieke en emotionele beleving van de realiteit’. Nu is er een al even fraai vervolg: Rock-paper-roots. Terwijl haar grootmoeders herinneringen aan Aumont vervaagden door dementie, ontdekten Jeanjeans kinderen diezelfde wereld. Daarmee veranderde Aumont voor haar in een mythische plaats, waarin heden en verleden samenvloeiden tot één moment. Dit schemergebied tussen tijd en cultuur deed verlangens en herinneringen versmelten tot een heel eigen werkelijkheid, die Jeanjean in haar foto’s heeft geprobeerd vast te leggen. Rock-paper-roots: Géraldine Jeanjean, Roma Publications, 80 blz., €25. Er is ook een speciale editie (€125) in een oplage van 20 met een gesigneerde print te koop bij Athenaeum en via gjeanjean@gmail.com.||https://www.parool.nl/ps/fotoboek-rock-paper-roots-laat-heden-en-verleden-samenvloeien-tot-een-moment~b0d94561/
2022-07-20||Leer skateboarden of luister naar een jazzconcert in de binnentuin van de Hermitage ||Wil je een belangrijke boodschap delen, maar weet je niet hoe? In het Tropenmuseum kun je zondagmiddag de workshop Talking T-shirts volgen. Met kunstenaar Kevin van Braak ga je op zoek naar verschillende manieren om je eigen ideeën om te zetten in woorden, die je achteraf op een T-shirt bedrukt. Van Braak gaat regelmatig op bezoek bij zijn familie in Indonesië en heeft daar vaak contact met plaatselijke kunstenaars, die hem veel bijleren over het creatief uitdrukken. Aan de hand van symbolen, tekst, naald en draad creëer je een uniek ontwerp. De adviesleeftijd voor deze workshop is vanaf 8 jaar. Zondag, 14.00 uur, Tropenmuseum, €12-€20 (inclusief museumentree) Vrijdagavond kun je in het Vondelpark genieten van drie dansvoorstellingen in het Openluchttheater. Eerst is er een solo van Sanne Clifford op het podium. Ze onderzoekt in Mind Your Step haar bewegingsvrijheid in een gekaderd vlak. Daarna kijk je op het plein naar het acrobatisch duet van Panama Pictures met Jefta Tanate en Francesco Barba. De avond eindigt met Fase van Marta & Kim. Het dansprogramma viert dans in alle vormen en maten.Vrijdag, 20.30 uur, Vondelpark Openluchttheater, gratis Zondagmiddag is er een jazzconcert in de sfeervolle binnentuin van de Hermitage Amsterdam. Het Ella ­Zirina Trio is een combinatie van ­gitaar, bas en drums, en speelt zowel traditionele als originele composities. Jazz Talents at the Plantage is een jaarlijks terugkerend jazzfestival dat wordt georganiseerd in samenwerking met het Conservatorium van Amsterdam. Jong talent krijgt hiermee een podium.Zondag, 15.30 uur, Hermitage Amsterdam, €6 Zaterdagavond organiseert Kion in de Melkweg een avond waar muziek, Japanse popcultuur en games elkaar kruisen. Verschillende muzikanten, producers en dj’s duiken in hun ­nieuwe producties en bewerkingen binnen genres zoals future sounds, ­hiphop, r&b, afro en nog veel meer. Ook kunnen bezoekers spelletjes ­tegen elkaar spelen en leuke prijzen winnen. De avond staat in teken van dans en de nieuwste tunes.Zaterdag, 22.30 uur, Melkweg, €14,40 Benieuwd naar de winnaars van de Eye Art & Film Prize? Eye toont het werk van Meriem Bennani (2019), Kahlil Joseph (2020) en Karrabing Film Collective (2021). Bennani vertaalt onderwerpen als gender, iden­titeit en migratie naar 3D-animatie. Joseph werd bekend om zijn videoclips voor topartiesten als Kendrick Lamar en Beyoncé, waarin hij de zwarte cultuur van de VS in beeld brengt. En Karrabing Film Collective, een groep oorspronkelijke bewoners van de Northern Territories van Australië, stellen de verwoestende ge­volgen van kolonialisme centraal in hun films. Vrijdag, zaterdag en zondag, 10.00 uur, Eye Film Museum, €12,50 Dit weekend kun je op het Museumplein genieten van drie zomerconcerten, die live en gratis vanuit Het Concertgebouw op groot scherm te zien zijn. Vrijdagavond luister je naar bekende Broadwaynummers, zoals My Fair Lady en Mamma Mia. Zaterdag speelt toppianist Alexandre Kantorow Liszts Tweede pianoconcert. En zondag presenteert Harry Piekema een speciaal concert om de muziek van filmcomponist John Williams te eren. Tip: vergeet niet een picknickkleed of campingstoel mee te nemen. Vrijdag, zaterdag en zondag, 20.00 uur, Museumplein, gratis Behoefte om eventjes aan de stadse drukte te ontsnappen? Luister dan zondagmiddag naar Nagasaki Swim in de Tolhuistuin. De band is opgericht door Jasper Boogaard, die een grote liefde heeft voor folk en country, ambient en field recordings. De andere bandleden, Jim Luijten, Jasper Werij, Kat Kalkman en hij, ­creëren samen dromerige en melancholische melodieën.Zondag, 15.00 uur, Tolhuistuin, gratis toegang Zondagmiddag is er in het Bijlmer Parktheater een solovoorstelling te zien van danser, choreograaf en ­muzikant Christian Yav, die oorspronkelijk afkomstig is uit Congo en geboren is in België. In Movements of Soul combineert hij mode en muziek. Na afloop is er een nagesprek onder leiding van Aqueene Wilson.Zondag, 14.00 uur, Bijlmer Parktheater, €13,50 Op zoek naar een vintage lamp, leuke broek of mooi servies? Wie weet slaag je op Europa’s grootste en sfeervolste vlooienmarkt. Na een dag rondstruinen kun je het evenement Straatstukken bezoeken in Straat, het museum voor streetart en graffiti. Het toegangsticket voor de vlooienmarkt geeft bezoekers €2,50 korting op een ticket. Zaterdag en zondag, 09.00 uur, IJ-Hallen en Straat Museum, €5 en €15 Wil jij of je kind beter worden in ­skateboarden en coole trucjes leren? Dat kan tijdens Skateboard Summer School in Move Amsterdam. Beginnende skateboarders vanaf 6 jaar zijn welkom om zich volledig uit te leven met hulp van professionele coaches. Met het ticket kun je bovendien gratis de Mobility Experience bezoeken, een interactieve tentoonstelling over mobiliteit voor kinderen, met games en overweldigende objecten. Vrijdag, 14.30 en 15.30 uur, Move Amsterdam, €15 (inschrijven verplicht)||https://www.parool.nl/ps/leer-skateboarden-of-luister-naar-een-jazzconcert-in-de-binnentuin-van-de-hermitage~b05f4386/
2022-07-20||UvA-criminologe over agressie in de horeca: ‘Cool blijven, niet meegaan in geagiteerd gedrag’||UvA-criminologe dr. Phie van Rompu (30), voorheen werkzaam in het Amsterdamse nachtleven, wilde weten welke technieken beveiligers in de horeca hanteren om geweld in te dammen. In haar proefschrift komt ze met vier ‘lichaamssets’: kijken, praten, aanraken, en, als ultimum remedium: ‘gecontroleerd geweld’. “Tijdens mijn studie verdiende ik mijn geld als doorbitch in Amsterdamse clubs als Pand 14 en Radion. Een mooie tijd, waarin ik veel respect kreeg voor de mensen van de beveiliging. Als ik er aan de deur niet uitkwam met publiek, dan waren zij er altijd voor me en losten ze de problemen snel en adequaat op, zonder geweld.” “Ik wilde weten hoe beveiligers al die kleine en grote conflicten in de kiem smoren. Ik ben kriskras door Nederland mee gaan lopen, van Den Helder tot Maastricht, in steden en op het platteland. Ik heb ook hand-, arm- en nekklemmen op me laten toepassen. Ik wilde zelf ervaren hoe het is om buiten gevecht gesteld te worden.” “Kijken is de basis. Ze letten heel goed op afwijkend gedrag. Bijvoorbeeld iemand die heel wild staat te dansen of gedrang aan de bar tijdens de pauze van een concert. Dan is het tijd te laten zien dat je er bent als beveiliger. Sociale controle, die prima werkt.” “Een stadium verder is het praten met de druktemaker. Cool blijven, niet meegaan in geagiteerd gedrag. Schreeuwende mensen beantwoord je met een rustige stem. Verrassing werkt ook. Een beveiliger begon tegen een steeds driftigere jongen ineens over diens mooie witte schoenen. De dynamiek was er gelijk uit.” “De derde modus is de aanraking. Dat kan door iemand op de schouder aan te raken om te laten merken dat je er bent. Of iemand uit een gevecht trekken. Beveiligers gaan ook letterlijk tussen strijdende partijen staan om het vechten te stoppen, en lopen op die manier zelf ook nog wel eens een klap op.” “Als niets meer helpt, resteert gecontroleerd geweld, het buiten gevecht stellen van de agressor. Daar zijn verschillende grepen voor: hand-, pols- en armklemmen, en als het echt nodig is een nekklem. De agressieveling wordt in zijn bewegingsruimte beperkt én krijgt een pijnprikkel, zodat die niet meer gefocust is op anderen maar op zichzelf.” “De nekklem zit ten onrechte in het verdomhoekje. Let wel, beveiligers doen dat niet omdat ze het leuk vinden maar om een agressor snel en effectief uit te schakelen. Zodat iedereen weer verder kan met het feestje. Wat er met Henriquez en Floyd gebeurde was afschuwelijk, maar had niets met een goed uitgevoerde nekklem te maken.” “D66 pleit nu zelfs voor afschaffing ervan. Daar ben ik het niet mee eens. Laten we juist wel het gesprek over gebruik van de nekklem voeren. Wanneer mag het, hoe pas je hem toe en hoe lang, met hoeveel mensen. En maak iedereen verantwoordelijk, niet alleen de klemmer, maar ook de assisterende collega’s.” “Ik wil de beveiligingssector tools aanreiken om hun werk uit te voeren. Het is nu nog veelal een ervaringsvak, ‘learning on the job’. En wat mij betreft mag de samenleving anders naar handhavingsgeweld aankijken, of dat nu van de politie of beveiligers komt. Beheerst geweld kan heel functioneel zijn.” “Laten we ook eens kijken naar al het geweld dat zij op zich afkrijgen. Natuurlijk moeten fouten worden benoemd. Maar nu wordt een portier 15 keer op een avond voor kankerdebiel uitgemaakt, en als ie dan een keer professioneel ingrijpt om de rust te bewaren, staan sommige mensen op hun achterste benen. Beveiligers zijn geen vechtersbazen, maar vredestichters.”||https://www.parool.nl/nederland/uva-criminologe-over-agressie-in-de-horeca-cool-blijven-niet-meegaan-in-geagiteerd-gedrag~b589a801/
2022-07-20||Geen plankgas meer op de Autobahn? Energiecrisis brengt snelheidslimiet dichterbij||Het is een thema dat jaarlijks tot veel ophef leidt in Duitsland: moeten automobilisten zich op de Autobahn aan een maximale snelheid houden of niet? Ieder voorstel tot een snelheidsverlaging stuit op zo veel weerstand van Duitse autobezitters, lobbyclubs en de politiek, dat het een stille dood sterft. Veel Duitsers zien het ongelimiteerd scheuren op de Autobahn als een grondrecht. Daar morrel je niet aan. Toch is het debat deze week opnieuw aangewakkerd. Dit keer door een gewaagd voorstel, uit nota bene rechts-conservatieve hoek. Voor Jens Spahn, partijprominent van de Duitse christendemocraten en de vorige minister van Volksgezondheid, is een snelheidslimiet niet langer taboe. Op één belangrijke voorwaarde: de kerncentrales in Duitsland moeten langer openblijven om de naderende energiecrisis het hoofd te bieden. Spahn deed een voorzetje in de ochtendtalkshow Morgenmagazin: als de Groenen bereid zijn de kerncentrales na dit jaar zes maanden langer open te houden, dan vindt de CDU-politicus ‘dat er over een snelheidslimiet [van 130 kilometer per uur] te praten valt’. De kernuitstap, een besluit genomen in 2011 door toenmalig bondskanselier Angela Merkel, komt op een beladen moment. Nu de Russen de gaskraan naar Duitsland steeds verder dichtdraaien, zijn de Duitsers aangewezen op andere energiebronnen. Kernenergie, bijvoorbeeld. Duitsland haalde vorig jaar bijna 12 procent van de totale energievoorziening in het land uit zes kerncentrales. Dit jaar is het aantal centrales in gebruik gehalveerd. Uiterlijk 31 december wordt helemaal afscheid genomen van kernreactoren. Het besluit over kernenergie moet daarom worden teruggedraaid, bepleiten de christendemocraten nu. De fractievoorzitter van de liberale FDP, Christian Dürr, reageert echter afwijzend op wat hij omschrijft als politieke ‘koehandel’. “We moeten alles doen om het dreigende gastekort in de kiem te smoren. Het openhouden van de kerncentrales kan een noemenswaardige bijdrage leveren, een snelheidslimiet niet.” Daarmee houdt de FDP – fervent voorstander van het scheuren op de Autobahn – haar verkiezingsbelofte en steunt het de coalitie met de SPD en de Groenen. De laatste partij is vooral tegen het openhouden van de kerncentrales, uit angst voor mogelijke kernongelukken zoals in Fukushima.||https://www.parool.nl/wereld/geen-plankgas-meer-op-de-autobahn-energiecrisis-brengt-snelheidslimiet-dichterbij~be54b84d/
2022-07-20||‘Anonieme bedreigde getuige’ van liquidatie Siegmar Flaneur moet van advocaten onder eigen naam worden verhoord||De getuige heeft de beruchte criminelen Randall D. en Emylio G. (29) uit Amsterdam-Zuidoost aangewezen als de schutters in het buurthuis en de moordenaars van Flaneur. Hij of zij beschuldigt Randall D. ook van betrokkenheid bij de liquidatie van Lucas Boom. Justitie heeft bij de onderzoeksrechter gevorderd dat de getuige de status van anonieme bedreigde getuige wordt verleend. Die procedure loopt nog. Advocaten Alexander Admiraal van Randall D. en Kerem Canatan en Sylvester Römer van Emylio G. willen de getuige niet achter gesloten deuren verhoren, maar op een openbare zitting, ten overstaan van de rechtbank die de strafzaken inhoudelijk zal behandelen. Volgens raadsman Canatan zou louter verhoren achter gesloten deuren in strijd zijn met het recht van zijn cliënt op een eerlijk proces, zoals het Europese Hof voor de Rechten van de Mens dat heeft vastgesteld. De getuige zou desnoods met stemvervormer of vermomming moeten worden afgeschermd, of via een videoverbinding moeten worden verhoord, maar wel op de openbare zitting. Raadsman Admiraal voegde daar nog aan toe dat de getuige ‘gewoon’ onder naam moet worden verhoord. “Het gaat mijn voorstellingsvermogen te boven dat de verdediging hem of haar op geen enkele effectieve wijze zou kunnen ondervragen,” zei Admiraal woensdagochtend op een tussentijdse zitting in de Amsterdamse rechtbank. “Ik wil weten: wie is diegene, wat beweegt hem of haar verklaringen af te leggen en wat zijn de belangen? Wanneer zou diegene informatie zijn toevertrouwd? Waar? Onder welke omstandigheden? Het is onvoorstelbaar dat dergelijke vragen niet gesteld kunnen worden.” Admiraal vindt dat de getuige beter in een getuigenbeschermingsprogramma kan worden opgenomen, zodat de identiteit wél bekend kan worden, zoals de recent ingebrachte getuige ‘5089’ in de zaak over de moord op Peter R. De Vries, waarin hij verdachte Kamil E. bijstaat. Van die getuige zit de echte naam inmiddels wel in de dossiers. De officieren van justitie vinden dat de advocaten hun verzoeken te vroeg doen, omdat de procedure over de afscherming van de getuige nog loopt bij de onderzoeksrechter. Zij vinden dat zij zelf niet over de eventuele afscherming gaan, maar hun collega’s die belast zijn met regelingen omtrent bijzondere getuigen. Een van de officieren van justitie, woensdag: “Ook wij hebben liever getuigen op naam, maar hier is dat in dit stadium van de procedure niet aan de orde.” De rechtbank wijst de verzoeken van de advocaten vooralsnog af, omdat de procedure over de status van de getuige nog loopt.||https://www.parool.nl/amsterdam/anonieme-bedreigde-getuige-van-liquidatie-siegmar-flaneur-moet-van-advocaten-onder-eigen-naam-worden-verhoord~b1804773/
2022-07-20||Ook darkstore van Getir in De Pijp moet dicht, ondanks toevoegen toonbank||Volgens de rechter vallen de activiteiten van Getir in het pand niet onder de noemer ‘detailhandel’, ondanks dat de flitsbezorger onlangs wijzigingen aanbracht aan het pand en de winkel. Zo werd de folie voor de ramen verwijderd en werd er een toonbank geplaatst, zodat consumenten ook ter plaatse producten konden kopen en meenemen. Tijdens een controle op 30 juni troffen toezichthouders van de gemeente echter geen klanten aan in de winkel, stelt de rechter. Daarnaast is het vloeroppervlak waar consumenten zich kunnen begeven in de winkel ‘klein’ en zijn de openingstijden anders dan die van reguliere detailhandel, want ook na 22.00 uur worden er nog boodschappen aan consumenten geleverd. ‘Voor zover er al sprake zou zijn van detailhandel, is dit ondergeschikt aan het gebruik van het pand als distributiecentrum,’ aldus de rechter. Ook ziet de rechter, net zoals in eerdere rechtszaken, dat er last is van overlast voor omwonenden door ‘transportbewegingen en rumoer van fietsbezorgers, laden en lossen ten behoeve van bevoorrading en activiteiten buiten winkeltijden, namelijk tot 24.00 uur in de avond’. Dat en de ‘vele overlastmeldingen’ zorgen er volgens de rechter voor dat de darkstore een ‘zwaardere druk op de leefomgeving legt’ dan reguliere detailhandel. De darkstore moet uiterlijk op 3 augustus om 24.00 uur de deuren sluiten. Een woordvoerder van Getir zegt dat het bedrijf ‘teleurgesteld’ is over de uitspraak. “Het besluit van de gemeente Amsterdam om onze vestiging in de Pijp te sluiten, is moeilijk te begrijpen. We zijn er op basis van jurisprudentie van overtuigd dat de vestiging in het bestemmingsplan past. Dit juridische proces is allesbehalve afgelopen. Als vervolgstap heeft Getir al bezwaar gemaakt tegen het besluit van de gemeente.” De gemeente kondigde medio april al aan dat drie distributiecentra van flitsbezorgers Gorillas, Getir en Zapp in De Pijp dicht moesten omdat de ‘impact op de buurt te groot’ zou zijn en ze niet in het bestemmingsplan passen. Vorig jaar klaagden buurtbewoners in Het Parool over de komst van de zogeheten darkstores. “Dit is geen normale stadsherrie meer,” aldus een buurtbewoner destijds. De darkstore van Gorillas in De Pijp aan het Gerard Douplein moest 24 juni al dicht. Ook daar oordeelde de rechter dat het distributiecentrum in strijd is met het bestemmingsplan. Die van Zapp in de Daniël Stalpertstraat sloot al eerder, dat bedrijf spande geen rechtszaak aan. Sterker nog, die flitsbezorger besloot onlangs om zijn activiteiten in Nederland te gaan staken en zich terug te trekken.||https://www.parool.nl/amsterdam/ook-darkstore-van-getir-in-de-pijp-moet-dicht-ondanks-toevoegen-toonbank~b194eae8/
2022-07-20||Steven Bergwijn staat voor pikant officieel debuut bij Ajax: ‘Voor PSV is dit dé wedstrijd’||Steeds als Bergwijn in de SaalfeldenArena op slippers naar een camera of kladblok sloft, wagen tientallen, jonge en over een balkon hangende Ajax-fans een poging om zijn tweede wedstrijdshirt te bemachtigen. De één heeft zijn wens op een kartonnetje gekalkt en een ander maakt met zijn handen het smeekgebaar. Bergwijn stelt ze teleur. ‘Sorry jongens, ik mag het shirt niet weggeven.’ Met een brede grijns hoort hij van de perschef het volgende interviewverzoek aan. Iedereen wil wat van Bergwijn. Na jaren van geruchten, speculaties en mislukte onderhandelingen over een transfer, is hij dan toch terug bij de club waar hij als pupil neerstreek en als junior vertrok naar PSV. Tal van jeugdsentimenten en een handvol collega-internationals gaven hem onmiddellijk het gevoel van thuis. “Veel jongens en een paar stafleden ken ik al. En het is ook wel wat ik ervan verwacht had. Het gevoel van thuiskomen ontstaat ook doordat ik op een kwartier van de Toekomst woon. De kleedkamer, de kantine; het is allemaal nog hetzelfde. Ik heb de voorbije dagen echt veel flashbacks gehad,” aldus Bergwijn. Minder fijne herinneringen bewaart hij aan de sportieve lijdensweg bij Tottenham Hotspur. Steeds kan de reserve niet naar Ajax. Steekt de vrekkige voorzitter Daniel Levy daar eens niet een stokje voor, dan ligt de nieuwe manager Antonio Conte in de weg. Als de veeleisende Italiaan al van plan is om Bergwijn te laten gaan, gaat daar na diens verbluffende invalbeurt tegen Leicester City een streep door. Potentiële basisspeler? In theorie wellicht, in de praktijk blijft de bank zijn lot. “Dat was lastig. Mentaal vooral. Je speelt weinig. Kom je erin, ben je belangrijk. Maar vervolgens kun je weer gaan zitten. Ik denk dat meer minuten en wedstrijden mij toekwamen. Ik vond dat ik liet zien dat ik een kans kon grijpen. Maar als je ziet hoeveel minuten ik kreeg, stond dat volgens mij niet in verhouding tot elkaar.” Wel, niet, wel, niet, wel. Aan het getouwtrek in meerdere transferperiodes tussen Ajax en Tottenham Hotspur komt begin juni een eind. Spurs wil geen verlies maken op het bedrag dat werd overgemaakt aan PSV. Dus verpulvert Ajax haar transferrecord: 31,25 miljoen euro. “Dat record doet niet veel met me. Ik vind het wel mooi dat Ajax zo veel vertrouwen in me heeft. Dat moet ik nu terugbetalen. Dat gaan we ook doen.” Voor Bergwijn tekent, spreekt hij met coach Alfred Schreuder. “Dat waren goede gesprekken. Vooral de manier van spelen en trainen gaf me een goed gevoel. Je verlangt naar duidelijkheid. Nu ga je op vakantie en weet je niet wanneer en waar je je moet melden. Dat was wel even lastig. Uiteindelijk is het toch best snel rondgekomen.” Het goudhaantje van de laatste interlandperiodes van Oranje heeft inmiddels zijn tweede wedstrijd met Ajax achter de rug. Na het povere oefenduel met Eupen, wees hij zijn nieuwe club de weg naar de zege op Salzburg toen hij van rechts naar links verhuisde. “Ik zal sowieso altijd spelen waar de trainer me nodig heeft, maar links heeft mijn voorkeur. Daar voel ik me vrijer.” Dat bleek toen hij Owen Wijndal (“Ik hou van backs die opkomen,” zegt Bergwijn) met een listig passje bediende en de andere aankoop vervolgens een penalty versierde. Met een loepzuivere assist op Mohammed Kudus hielp Bergwijn Ajax andermaal op voorsprong. Ajax wint uiteindelijk met 3-2 van de Oostenrijkse kampioen. “Ik voel me fysiek ook steeds sterker. We kunnen nog stappen maken. In de afstemming ook ja, maar we zijn pas twee weken bij elkaar. Dat komt vanzelf. Iedereen weet wat er gevraagd wordt.” De eerste officiële wedstrijd komt er immers al weer aan. En niet zomaar één. Over tien dagen wacht zijn voormalige club PSV in de strijd om de Johan Cruijff Schaal. “Iedereen weet dat ik daar mooie tijden heb gehad, maar ik zit nu bij Ajax. Ik kan niet wachten op die mooie wedstrijd tegen een goede tegenstander. Luuk de Jong, Cody Gakpo en zelfs Noni Madueke heb ik nog mee gespeeld. Er zitten nog best veel jongens die ik ken. Maar wij benaderen de wedstrijd als elke andere wedstrijd. We moeten straks gewoon winnen.” Bergwijn stelt dat de benadering in Amsterdam en Eindhoven wel verschilt. “Dat zal ik onze jongens ook nog wel meegeven, hoe deze wedstrijd daar leeft. Voor PSV is het beladen. Daar zijn ze er twee weken van tevoren al mee bezig. Dit is voor hun dé wedstrijd, ja, dat denk ik wel. Wij moeten gewoon naar onszelf kijken. Dan kunnen we iedereen verslaan.”||https://www.parool.nl/sport/steven-bergwijn-staat-voor-pikant-officieel-debuut-bij-ajax-voor-psv-is-dit-de-wedstrijd~b5657dfc/
2022-07-20||Na 9 maanden is er weer een lift bij tramhalte Rietlandpark||Het vervangen van de lift zou niet voor het eerste kwartaal van 2023 lukken, erkende het GVB al in april. Het aanleggen van een noodlift werd daarom onderzocht, aangezien reizigers anders nog een jaar geen gebruik zouden hebben kunnen maken van de halte. Ook de roltrap bij de ondergrondse halte is overigens vaak buiten gebruik. “Wij realiseren ons welk ongemak dit met zich meebrengt voor de reizigers die de lift nodig hebben,” zei een woordvoerder van het GVB destijds. “Tot die tijd zullen we aan die reizigers moeten vragen via een andere halte naar de bestemming te reizen.” In de nacht van dinsdag op woensdag is er dus een noodlift geplaatst. “Vandaag wordt hij nog getest – veiligheid boven alles – en als alles goed gaat kan hij morgen in gebruik,” zegt een woordvoerder van de Vervoerregio. “De lift doet dienst tot de nieuwe, definitieve liften worden geleverd.” Volgens de Vervoerregio is ‘een gescheurde plunjerbuis’ de oorzaak van het uitvallen van de lift. Het vervangen van de lift is daarom de enige optie. In 2023 zouden beide liften al een grote onderhoudsbeurt krijgen, maar er is voor gekozen om ze te vervangen. “De nieuwe liften zijn van een ander type dat ook beter bestand is tegen wateroverlast,” zegt de woordvoerder. “Door de verplichte aanbesteding en levertijden zullen de liften niet eerder dan in het eerste kwartaal van 2023 vervangen kunnen worden.”||https://www.parool.nl/amsterdam/na-9-maanden-is-er-weer-een-lift-bij-tramhalte-rietlandpark~b348e43e/
2022-07-20||Huis VS neemt wet aan om opengesteld huwelijk te beschermen||De Respect for Marriage Act, die het opengestelde huwelijk beschermt, werd aangenomen met 267 stemmen voor en 157 tegen. Naast de meeste Democraten stemden ook 47 Republikeinen voor de wet. De wet beschermt niet alleen het huwelijk voor koppels van gelijk geslacht, maar ook het recht van mensen met verschillende huidskleuren om te trouwen. Het is nog niet bekend of de wet ook door de Senaat zal komen, waar de zetels gelijk verdeeld zijn tussen de Democraten en de Republikeinen. De vrees dat het Hooggerechtshof de uitspraken die het recht op het opengestelde en het interraciale huwelijk garanderen zou terugdraaien, ontstond nadat opperrechter Clarence Thomas een memo schreef bij de uitspraak die Roe versus Wade vernietigde. Hij betoogde hierin dat het hof na het recht op abortus ook de gerechtelijke uitspraken die het huwelijk voor gelijk geslacht, het huwelijk voor interraciale stellen en het recht op anticonceptie zou moeten overwegen. Het huwelijk voor mensen van gelijk geslacht is in 2015 door het Hooggerechtshof vastgelegd, maar ligt nu dus onder vuur van conservatieve leden van het hof.||https://www.parool.nl/wereld/huis-vs-neemt-wet-aan-om-opengesteld-huwelijk-te-beschermen~bd84ef1c/
2022-07-20||Dringen bij Ajax is in Oostenrijk begonnen, en dan komen aankopen en blessuregevallen er nog aan||In Bramberg klonk gisteren tromgeroffel, omdat Calvin Bassey (22) binnen 24 uur tussen de Oostenrijkse bergen werd verwacht. De Nigeriaanse verdediger, die zowel centraal als op de linkerflank uit de voeten kan, verbleef de voorbije dagen in Amsterdam om zich te laten keuren en de laatste plooien glad te strijken. Bassey wordt voor dik 25 miljoen euro de opvolger van de Argentijn Lisandro Martínez, die voor de hoofdprijs (in totaal oplopend tot 67 miljoen) is verkocht aan Manchester United. Zijn landgenoot Nicolás Tagliafico draait overigens, ondanks claims vanuit Frankrijk dat hij naar Olympique Lyon verkast, nog volop mee bij Ajax. Brian Brobbey meldde zich maandag net als Bassey in de hoofdstad om zijn permanente terugkeer te voltooien. De 20-jarige spits verruilde Ajax een jaar geleden transfervrij voor RB Leipzig en keerde in januari terug als huurling. Brobbey ontpopte zich, ondanks een blessure, tot goudhaantje. Daardoor en ook door het fikse doorverkooppercentage dat wijlen Mino Raiola op hem bedong, betaalt Ajax nu tussen de 15 en de 20 miljoen om de zelf opgeleide aanvaller terug te halen. Talent Francisco Conceiçao (19) was in het weekend al gekeurd en is daarop teruggekeerd naar Portugal, in afwachting van witte rook. ‘Chico’, een handige en rappe rechtsbuiten, wordt voor 5 miljoen overgenomen van FC Porto en moet op termijn Antony opvolgen. Over Antony gesproken: de Braziliaan, die vooralsnog vergeefs zijn zinnen zette op een toptransfer, traint weer voluit mee. Zijn humeur leek de voorbije dagen te wisselen. Van blij naar licht geïrriteerd en van gretig naar gemoedelijk. Trainer Alfred Schreuder liet hem maandagmiddag vast wennen aan een aanval met Dusan Tadic (spits) en Steven Bergwijn. Ook Remko Pasveer, die in februari een complexe vingerbreuk opliep, wordt in Bramberg weer stevig onder handen genomen. De doelman moet de komende weken talent Jay Gorter uit het doel zien te houden, nu de geblesseerde Maarten Stekelenburg de strijd onder de lat voorlopig heeft gestaakt. Jurriën Timber completeert het trio, dat weer volle bak meetraint en voor een rentree staat, maar tegen Salzburg nog aan de kant werd gehouden. Wanneer Mohammed Ihattaren zijn rentree maakt, valt nog niet te zeggen. De smaakmaker is niet mee naar Oostenrijk. Officiële lezing? ‘Niet fit.’ Het opgekrabbelde talent meldde zich meermaals met buikpijn af. Bedreigd en geïntimideerd? “Uit veiligheidsoverwegingen kan ik daar weinig over zeggen,” zei Schreuder. De coach focust zich liever op spelers die er wel zijn en laat een eventuele comeback van Ihattaren onder meer aan de aanwezige mental coach Joost Leenders over. Schreuder probeerde gisteravond tegen Salzburg nieuwe combinaties uit. Zo begon Steven Bergwijn op rechts. Toen de topaankoop na de drinkpauze naar links verhuisde, werd zijn klasse zichtbaar, onder meer bij een loepzuivere assist op valse spits Mohammed Kudus. Niet dat hij de nieuwe aanvalsleider wordt, maar de sierlijke en eerder door blessures geteisterde spelmaker toont Schreuder al een paar dagen met niets minder dan een basisplek genoegen te nemen. In de verdediging begon Owen Wijndal zwak, om vervolgens de aanvalsdrang te etaleren die Ajax deed besluiten hem van AZ te kopen. Daarmee versierde de van AZ overgenomen linksback ook een penalty, die werd verzilverd door Tadic. Salzburg kwam snel langszij, toen Perr Schuurs een intikker van Nicolás Capaldo niet meer kon verijdelen. De vervanger van Timber had het zonder bal zwaar, terwijl Devyne Rensch op rechts nog niet kon afrekenen met de behoefte aan een nieuwe rechtsback. Mede doordat middenvelder Kenneth Taylor de rol van de vertrokken Ryan Gravenberch vooralsnog zeer verdienstelijk en trefzeker (de linkspoot tekende voor de 3-1) invult, begon Davy Klaassen op de bank. Zo is het grote dringen bij Ajax echt begonnen. En dan moet een handvol potentiële basisspelers de komende weken nog gewogen en/of ingepast worden.||https://www.parool.nl/sport/dringen-bij-ajax-is-in-oostenrijk-begonnen-en-dan-komen-aankopen-en-blessuregevallen-er-nog-aan~b38e5d4c/
2022-07-20||Fons de Poel brengt verslag uit van de Vierdaagse ‘kruistocht in afritsbroek’ ||De Vierdaagse van Nijmegen was vanwege de hitte gekortwiekt tot een driedaagse, dus Lips ging er blind vanuit dat de jaarlijkse televisietegenhanger van Fons de Poel ook tot drie afleveringen was teruggebracht. Maar nee, zoals honderden wandelaars gewoon van start gingen, zo wilde ook het vroegere Brandpuntkopstuk van geen wijken weten. De Poel zei dat hij dolgraag had verteld over de route die dinsdag zou worden afgelegd en deed dat daarna doodleuk alsnog. Dus ging het weer over de Elstar, het appelras dat een samentrekking is van het Betuwse plaatsje Elst en local hero Arie Schaap, de bedenker van het appeltje. Co-presentator en Vierdaagsegroentje Sosha Duysker keek intussen haar ogen uit en vroeg zich hardop af wat al deze wandelaars bezielde. “Want om nou te zeggen dat het topsport is, zo’n kruistocht in afritsbroek...” Met zijn volharding typeerde De Poel dan weer wel de wandelaars die de tocht twee jaar hadden moeten missen vanwege corona. “Vier dagen is vier dagen,” zei er één die ijzerenheinig om vier uur ‘s nachts aan de start stond. Tegen een anonieme camjo, want Fons de Poel lag op dat moment nog op één oor. Mooi was wel zijn interview met een Nijmegenaar die vluchtte uit Afghanistan en studeerde in Oekraïne. In 2002 liep hij de Vierdaagse om geld in te zamelen voor een meisjesschool in zijn geboorteland. Inmiddels was de Taliban terug aan de macht en Oekraïne aangevallen door Poetin. Dus steunt hij via de Vierdaagse mensenrechtenactivisten wereldwijd onder het motto: ‘De afstand is niet zo groot als je denkt’. Co-presentator numero twee Tim Hogenbosch probeerde intussen een ei te bakken op het wegdek van de Waalbrug, maar zo heet was dat nou ook weer niet. In de gloeiende bakoven die Nijmegen was, kon Fons de Poel het toch niet laten: “Dit was Brandpunt, goedenavond.” Reageren? hanlips@parool.nl.||https://www.parool.nl/kunst-media/fons-de-poel-brengt-verslag-uit-van-de-vierdaagse-kruistocht-in-afritsbroek~ba56e441/
2022-07-20||Temperatuur in Amsterdam dinsdag boven de 37 graden||Dat blijkt uit metingen van de Universiteit Wageningen en het Amsterdamse instituut voor stadsonderzoek AMS Institute. De onderzoekers hebben sinds 2014 tientallen kleine weerstations op straat in Amsterdam. In de Jordaan werd dinsdag 37,3 graden gemeten. Reigersbos in Zuidoost en de Oosterparkbuurt bleven daar met 37,2 graden maar weinig bij achter. In 2019 werd in Zuidoost de hoogste temperatuur gemeten: 38,4 graden, op korte afstand gevolgd door Osdorp (38,3 graden). Dat het weer flink heet werd in de buitenwijken, verrast de Wageningse onderzoeker Gert-Jan Steeneveld niet. Het is daar relatief open terwijl je in de smalle straatjes van het Centrum nog wat schaduw hebt. Tekst gaat verder onder de graphic. Net als landelijk kwamen de maximumtemperaturen voor Amsterdam daarmee net ietsje lager uit dan in 2019. Toen kwam binnen Nederland de thermometer het hoogste in Gilze-Rijen met 40,7 graden, terwijl dinsdag de hoogste temperatuur werd gemeten in Maastricht bij 39,5 graden. In Amsterdam waren er in 2019 ook meer plekken waar de 37 graden werd aangetikt. Met de weerstations bestuderen de onderzoekers het weer in de stad dat duidelijk afwijkt van dat op het platteland. Zo houden het vele beton, asfalt en steen warmte langer vast, waardoor de temperatuur in Amsterdam tot 7 graden hoger kan uitvallen dan buiten de stad. Dit heet het stedelijke hitte-eilandeffect. Dat is in de temperatuurverschillen op het kaartje overigens niet terug te zien. Daar gaat het om de maximumtemperaturen die op het heetst van de dag werden bereikt. “Het sterke stedelijke hitte-eiland zien we vooral ‘s nachts,” legt Steeneveld uit. De stad gloeit als het ware nog na. Daardoor blijft de warmte langer hangen. Dat de temperatuur op de strekdam in het IJmeer 3 graden lager uitviel dan in de bebouwde kom, wordt meer bepaald door de watertemperatuur. Om het stedelijke hitte-eilandeffect in beeld te brengen gaan meteorologen uit van het contrast met grasland aan de rand van steden. De onderzoekers hebben sinds kort ook meetstations binnenshuis. Vooral daar zijn ze van onder de indruk. In één woning kwam de temperatuur de hele dag niet beneden de 28,2 graden. Het maximum kwam uit op 32,2 graden. De komende jaren willen de onderzoekers hun ‘binnenmeetnet’ voor in huis uitbreiden tot honderd weerstations. Daarmee willen ze meer zicht krijgen op de gevolgen voor de gezondheid, via de door de hitte verstoorde slaap bijvoorbeeld. Ook hopen ze de weermodellen voor de stad beter in kaart te krijgen. Ook als het gaat om het binnenklimaat kan er verschil zijn tussen wonen in de stad en op het platteland. Buiten de stad valt bijvoorbeeld meer wind te verwachten, zegt Steeneveld. “Dus daar zou het huis sneller moeten kunnen koelen.” Hij zegt er meteen bij dat voor het binnenklimaat grote verschillen optreden per pand, doordat een boom voor het huis schaduw geeft of vanwege de oriëntatie van het huis, de ligging ten opzichte van de zon.||https://www.parool.nl/amsterdam/temperatuur-in-amsterdam-dinsdag-boven-de-37-graden~ba3ddbd8/
2022-07-20||Vertrouwen Nederlandse consument naar nieuw dieptepunt||Volgens het statistiekbureau heerst er vooral veel somberte over de economie. Dat heeft onder andere te maken met de inflatie die hoog is. Bijna acht op de tien personen die het CBS ondervroeg merkte dat de prijzen het afgelopen jaar sterk zijn gestegen. Dat is eveneens een record. Huishoudens waren ook veel minder vaak bereid om grote aankopen te doen. Sinds het begin van de metingen oordeelden consumenten hier nog nooit zo negatief over als nu. De graadmeter waarmee het CBS het consumentenvertrouwen meet, zakte naar een stand van min 51, tegenover min 50 een maand eerder. Dat is ver onder het gemiddelde van de afgelopen twintig jaar, dat op min 9 staat. Het CBS maakte ook bekend dat Nederlandse huishoudens in mei 7,3 procent meer besteedden dan in dezelfde maand vorig jaar. Die extra uitgaven gingen vooral naar diensten, zoals de kapper of een bezoek aan bijvoorbeeld het restaurant of voetbalstadion. In mei 2021 golden voor een groot deel nog coronabeperkingen, onder andere voor de horeca.||https://www.parool.nl/nederland/vertrouwen-nederlandse-consument-naar-nieuw-dieptepunt~b04fadf7/
2022-07-20||VN-agentschap: Belarus dwong Ryanair-vliegtuig met oppositielid aan boord in 2021 tot landen||Het Ryanair-vliegtuig, dat met 171 passagiers onderweg was naar Vilnius in Litouwen, werd onderschept door de luchtmacht in het luchtruim van Belarus. De piloten kregen van de luchtverkeersleiding de opdracht een tussenstop te maken op de luchthaven van Minsk, omdat er een bom aan boord zou zijn. Die werd nooit gevonden en uren na de landing mocht het vliegtuig weer vertrekken, zonder Protasevitsj en zijn vriendin aan boord. Al langer wordt Belarus verweten dat het land het vliegtuig dwong te landen, al heeft de regering van president Aleksandr Loekasjenko dat altijd ontkend. Begin 2022 werden vier hooggeplaatste Belarussische ambtenaren aangeklaagd in de Verenigde Staten voor luchtpiraterij. Eerder ICAO had gezegd niet zeker te weten wie er achter de bommelding zat. Nu komt het agentschap daarop terug. “ICAO erkent dat de bommelding opzettelijk vals was en de veiligheid in gevaar bracht. Ook erkent ICAO dat de melding naar de bemanning van het vliegtuig gecommuniceerd werd door hooggeplaatste ambtenaren in Belarus,” liet het agentschap in een verklaring weten. Na de arrestatie van Protasevitsj was onduidelijk waar hij zich bevond en hoe het met hem ging. Zijn ouders, die in Polen in ballingschap zijn, zeiden dat hun zoon door de veiligheidsdiensten werd toegetakeld. In een video die door de Belarussische staatsmedia werd verspreid, vertelde het oppositielid vervolgens dat hij gezond was en dat het goed met hem ging. Ook verscheen hij op een persconferentie en prees hij de regering. Zo’n maand na zijn arrestatie werd hij onder huisarrest geplaatst. Hem wordt het mede-organiseren van massaprotesten verweten. Internationaal klonk veel kritiek op de arrestatie en de Belarussische schending van internationale luchtvaartverdragen. De EU kondigde naar aanleiding van de arrestatie van Protasevitsj nieuwe sancties aan tegen het regime van dictator Aleksandr Loekasjenko en Belarus.||https://www.parool.nl/wereld/vn-agentschap-belarus-dwong-ryanair-vliegtuig-met-oppositielid-aan-boord-in-2021-tot-landen~b720abbd/
2022-07-20||Oud-presentator Frank Masmeijer op vrije voeten na gratie van de koning: ‘Dit is echt heel zeldzaam’||Advocaat Geert-Jan Knoops spreekt van een heel zeldzame zaak. “We zijn hartstikke blij voor hem, maar we zijn ook professioneel gezien verrast door dit besluit. De heer Masmeijer was voor een ernstig vergrijp veroordeeld en er is naar mijn weten geen sprake van een spoedgeval. Ik heb in mijn loopbaan bovendien meer dan honderd gratieverzoeken ingediend, daarvan is slechts een handjevol toegewezen. Vaak heb je dan te maken met hele schrijnende gevallen zoals een ernstige ziekte. Dat lijkt hier niet het geval te zijn.” Masmeijer trok volgens Knoops vorig jaar ‘de stoute schoenen aan’ en diende vanuit de gevangenis zelf het verzoek tot gratie in. “Hij heeft een nieuw levensplan ontworpen dat kennelijk heel aansprekend was voor de autoriteiten in Nederland. De reden waarom hij uiteindelijk gratie heeft gekregen, wordt helaas nooit bekendgemaakt. De koning bemoeit zich inhoudelijk ook niet met de hele procedure, die zet enkel zijn krabbel.” Zelf dacht Masmeijer dat hij nog minstens anderhalf jaar vast zou zitten, nadat hij in België was veroordeeld voor zijn aandeel in een grootscheepse cocaïnesmokkelzaak. Masmeijer ontkende in eerste instantie alles, maar gaf later toe een ‘beperkte’ rol te hebben gehad bij de smokkel van honderden kilo’s cocaïne via de haven van Antwerpen. Hij zat eerst vast in België, maar mocht het laatste deel van zijn straf uitzitten in Nieuwegein. De oud-presentator dacht in eerste instantie dat hij in de maling werd genomen toen een medewerker van de gevangenis hem vertelde dat hij kon gaan. “Ik kan het nog steeds niet bevatten”, aldus de oud-presentator, die grapt dat toen hij wegreed met vriendin Anita, hij tegen haar zei: “Geef maar een dot gas, voordat ze zich bedenken!” De voormalig NCRV’er, die in de jaren tachtig en negentig veelvuldig op televisie te zien was, laat weten dat hij zich ervan bewust is dat gratie ‘bijzonder en zeldzaam’ is, maar zegt dat hij altijd van mening is geweest dat hij een te hoge straf heeft gekregen voor wat hij heeft gedaan. “En dat vonden meer mensen, onder wie nu zelfs dus de koning kennelijk ook,” aldus Masmeijer tegen De Telegraaf.||https://www.parool.nl/kunst-media/oud-presentator-frank-masmeijer-op-vrije-voeten-na-gratie-van-de-koning-dit-is-echt-heel-zeldzaam~b72394a5/
2022-07-20||Zevenkampster Anouk Vetter na het zilver op de WK: ‘Ik ben echt blij met hoe ik hier stond’||Precies een maand geleden stuurt Anouk Vetter huilend een berichtje naar haar vriend: ‘Geen WK voor mij’. Ze heeft een scheurtje in haar hamstring opgelopen. Na vierentwintig uur balen en doemdenken gaat de knop om en begint een voorbereiding met omwegen en hobbels. Het is de reden dat Vetter vlak voor de medailleceremonie zegt: ‘Ik ben echt blij met hoe ik hier stond.’ Op 29-jarige leeftijd is ze in de kracht van haar leven. Eind mei won ze de prestigieuze zevenkamp in Götzis in een nationaal record en dat heeft ze tijdens deze twee dagen verbeterd naar door haar nooit voor mogelijk gehouden 6867 punten. Eén vrouw is beter: Nafi Thiam, de tweevoudig olympisch kampioene (2016 en 2021) en nu ook tweevoudig wereldkampioen (2017 en 2022). De Belgische wordt al jaren gezien als het toonbeeld van veelzijdigheid. Toch is het Vetter die na zes onderdelen het klassement leidt, vooral dankzij haar persoonlijk record met verspringen en de beste prestatie van het veld met speerwerpen en kogelstoten. Plots merkt ze dat allerlei mensen haar weten te vinden. Op de 800 meter kan ze de wereldtitel gaan pakken, hoort ze. “Lief bedoeld, maar met verspringen bemoeide nog niemand zich,” zegt Vetter. Ze vindt die focus op één onderdeel ineens ietwat vreemd. Bovendien weet ze dat de 800 meter haar zwakste onderdeel is. En het verschil is nihil. Volgens het vrij ingewikkelde rekenmodel dat bij de meerkamp wordt gehanteerd moet Thiam 19 punten en daarmee 1,38 seconden goedmaken op het afsluitende onderdeel. Haar strak volgen zou tot instorten leiden, denkt Vetter, die haar eigen tempo kiest. De opgebouwde spanning vloeit in snel tempo weg: aan de finish is het verschil ruim zeven seconden. Weer feliciteert ze Thiam, net als een jaar geleden in Tokio op de Spelen. De Amerikaanse Anna Hall wordt derde. Eerder haalde Vetter al goud op de EK in Amsterdam en brons op de WK in 2017. Haar erelijst is indrukwekkend, maar de vraag rijst: is de twee jaar jongere Thiam te verslaan? Niet voor niets heeft Vetter zich even daarvoor vrij snel tevreden neergelegd bij de tweede plaats. “Het is wel Nafi, hè. Ik ben heel trots dat ik het zo spannend kon maken en hoop dat nog een aantal toernooien te doen.” Maar ondanks haar respect voor Thiam gelooft Vetter dat de rollen ook een keer omgekeerd kunnen zijn. “We komen steeds dichterbij. In Doha is ze al een keer verslagen door Katarina Johnson-Thompson. Nafi is ook gewoon een mens, dus het kan echt prima. Maar nu was zij de beste. Ik kan mezelf niets kwalijk nemen. Dit is wat er in zat.” Vorig jaar voelde het zilver als haar comeback. Het lukte haar te presteren en te genieten en dat was pure winst. Zeker omdat ze eerder mentaal worstelde. Bij de WK in Doha in 2019 was ze het plezier zo kwijt dat ze haar zevenkamp stokte met alleen de 800 meter nog te lopen. Vetter is een denker, een perfectionist en als ze niet oppast gunt ze zichzelf geen ruimte buiten haar topsportgedachten. Dit toernooi voelt als de bevestiging. Van haar status als wereldtopper, met opnieuw zilver in alweer een Nederlands record. Maar ook de bevestiging dat het haar beter lukt om de balans te vinden. Ook nu zijn er zenuwen. Met kamer- en trainingsgenootje Emma Oosterwegel propt ze soms tegen heug en meug eten naar binnen. Verder heeft ze niet veel behoefte aan contact met mensen, zo tussen de slopende onderdelen door. “Toch was het geen heel stressvolle meerkamp. Ook niet nadat ik aan de leiding kwam. Ik dacht gewoon: ik ga mijn best doen en dan zien we het wel.” Dat werkt voor haar ook het beste. Zo ontspannen mogelijk, niet de immense druk opzoeken, heeft het verleden wel geleerd. De aanwezigheid van Oosterwegel helpt haar daarbij. “Het is echt fijn om dit het hele jaar door samen te doen. Praten en mauwen helpt.” In Tokio stonden ze op de Spelen nog gezamenlijk op het podium. Oosterwegel (24) steeg toen boven zichzelf uit, naar het brons, en eindigt nu in Eugene als zevende. “In Tokio was alles fantastisch tot meer dan fantastisch. Ik kan niet verwachten dat dat altijd mijn niveau is.” Ze was onder de indruk van de prestatie van Vetter. “Al helemaal als je weet dat ze kort geleden nog geblesseerd was.” Net als toen huilt Vetter op de baan. Maar dit keer is het omdat ze ziet dat sprintster Naomi Sedney en hordenloopster Nadine Visser in tranen zijn door haar zilveren zevenkamp.||https://www.parool.nl/sport/zevenkampster-anouk-vetter-na-het-zilver-op-de-wk-ik-ben-echt-blij-met-hoe-ik-hier-stond~b01c2103/
2022-07-20||Immigratie weer op niveau van voor corona, vooral asielzoekers en kenniswerkers van buiten Europa ||208.000 mensen zijn vorig jaar vanuit Europa of de rest van de wereld om verschillende redenen – van werk tot oorlog – naar Nederland gekomen. Dat zijn 37.000 nieuwkomers meer dan in 2020, toen de reisbeperkingen die golden door corona immigratie sterk beperkten. Naast de 208.000 immigranten zonder Nederlandse nationaliteit keerden 19.000 mensen met een Nederlands paspoort terug. Nieuwkomers van buiten Europa – meer specifiek de EU en de landen van de Europese Vrijhandelsassociatie (EVA) (Liechtenstein, Noorwegen, IJsland en Zwitserland) – zijn verantwoordelijk voor het leeuwendeel van de toename. Hun aantal steeg vorig jaar met 30.000. Het betreft met name asielzoekers en kenniswerkers. Het aantal kennismigranten groeide met zestig procent. De meesten komen uit India. Ook uit China en Turkije kwamen relatief veel kenniswerkers. Zij komen vooral via de kennismigrantenregeling van de IND of via andere regelingen van de overheid die bedoeld zijn voor hoog opgeleide migranten deze kant op. Het aantal migranten dat zich voor studie of gezin in Nederland vestigde, nam daarentegen iets af. Het aantal vluchtelingen nam vorig jaar met 75 procent toe. In totaal dienden circa 25.000 mensen een eerste asielverzoek in. In 2020 waren dat er slechts 13.720. Met name in de tweede helft van vorig jaar meldden zich relatief veel asielzoekers. Belangrijke reden voor de hogere influx vormde de onrust in Syrië en Afghanistan. Het vertrek van de VS uit Afghanistan zorgde voor een exodus van inwoners. Met name Afghanen die afgelopen twee decennia westerse mogendheden bijstonden, waaronder Nederland, werden geëvacueerd of verlieten zelf hun land. 3005 Afghanen vroegen in Nederland asiel aan. Syriërs vormden met bijna 8400 personen de grootste groep asielzoekers. Turken completeren met 2460 asielverzoeken de top drie. Sinds de Russische invasie op 24 februari begon, hebben zich 67.000 Oekraïense vluchtelingen ingeschreven bij Nederlandse gemeenten, meldt het CBS naast de cijfers over 2021. Dat is iets meer dan de helft van het totale aantal immigranten dat tot nu toe dit jaar naar ons land kwam. De toeloop zorgde afgelopen maanden voor een crisis in de vluchtelingenopvang. Het aanmeldcentrum in Ter Apel kan de toestroom totaal niet aan en vluchtelingen krijgen vaak geen fatsoenlijke slaapplaats. Het aantal immigranten uit EU-landen en de EVA groeide eveneens in 2021, maar met circa 8000 veel beperkter. De totale instroom van 133.000 ligt nog steeds onder het niveau van 2019, voor corona. De meeste Europese immigranten (24.877) kwamen uit Polen. Werk en gezinshereniging zijn de voornaamste argumenten voor Europese immigranten om richting Nederland te komen. Overigens vertrokken er ook weer 16.000 Polen, waarmee het aantal Poolse immigranten vorig jaar netto met een kleine 9000 toenam. Kijken we naar het immigratiesaldo – het verschil tussen immigratie en emigratie – dan groeide de Nederlandse bevolking netto met 108.275 personen. Er vertrokken namelijk een stuk minder mensen (142.517). Daarmee is de relatief grote immigratie de hoofdreden dat de bevolking blijft groeien. Los van vertrekkers en nieuwkomers steeg de bevolking slechts met 7704 personen. Tot 2014 werd de bevolkingsgroei voornamelijk veroorzaakt door geboortes, de natuurlijke aanwas.||https://www.parool.nl/nederland/immigratie-weer-op-niveau-van-voor-corona-vooral-asielzoekers-en-kenniswerkers-van-buiten-europa~b6187232/
2022-07-20||Alleen volle afvalcontainers legen: mooi plan, maar het lukt niet in Amsterdam||Het is een bekend beeld in Amsterdam, zeker in de zomer: door vogels opengepikte vuilniszakken naast te volle afvalcontainers. De gemeente zoekt al jaren naar een manier om de 13.000 ondergrondse afvalcontainers goedkoper en slimmer te legen en tegelijkertijd de tevredenheid van de inwoners te vergroten. In 2018 werden dan ook experimenten opgestart met ‘dynamisch inzamelen’. Door het afval gericht op te halen wilde de gemeente een dubbelslag slaan: minder stampvolle bakken in de stad, én lagere kosten doordat er geen halflege containers meer zouden worden geleegd. De proeven zijn echter mislukt. Eind vorig jaar werden ze al stopgezet in afwachting van een externe evaluatie, waarvan de harde conclusies onbedoeld al op een gemeentesite te vinden zijn. Daar valt ook te lezen dat de uitkomsten voor wethouder Zita Pels (Afval) reden zijn het dynamisch inzamelen op de lange baan te schuiven. Uit de evaluatie blijkt dat er het nodige schortte aan de organisatie. De resultaten werden niet goed gemonitord, het dynamisch inzamelen bleek niet efficiënter en het regende klachten van Amsterdammers. Ook chauffeurs waren ontevreden met de nieuwe werkwijze, waardoor het draagvlak in de organisatie afnam. Het laat wederom zien dat de gemeente moeilijk grip krijgt op de afvalproblematiek. Afval inzamelen is duur, personeel beperkt en tegelijkertijd verwachten Amsterdammers dat de gemeente deze basistaak naar behoren uitvoert. Dat de projecten nu zijn afgeblazen is een hard gelag voor de gemeente. Het dynamisch inzamelen was vanaf 2020 gefaseerd ingevoerd in de stadsdelen Zuidoost, Oost en Zuid en het was de bedoeling dat dit ook op korte termijn in de rest van de stad zou gebeuren. De problemen met de pilots komen bovenop de structurele problemen bij de dienst Afval en Grondstoffen, die in november onder verscherpt toezicht werd geplaatst. Toen al werd geconstateerd dat basale werkprocessen misliepen, het ziekteverzuim te hoog lag en de productiviteit te laag. De overgang naar dynamisch inzamelen bleek dan ook te veel gevraagd van een kwetsbare organisatie. Begin dit jaar is teruggekeerd naar de oude manier van ophalen, met vaste routes per dag. Dat heeft gezorgd voor een sterk verbeterd straatbeeld. Pas als de organisatie op orde is, kan er eventueel weer aan een proef worden gewerkt, aldus wethouder Pels. Rogier Havelaar (duo-raadslid CDA) vroeg de afgelopen jaren meermaals aandacht voor de afvalproblemen en constateert dat de gemeente zich in het project heeft verslikt. “Voor dit soort logistiek heb je steengoede data nodig. De gemeente is qua ICT helemaal niet op dat niveau. Dan kom je in de problemen.” Lector stadslogistiek Walther Ploos van Amstel (HvA) vindt de experimenten op zich lovenswaardig. “Maar ik denk dat je hetzelfde doel kunt bereiken met andere middelen.” Volgens hem draait het bij dynamisch inzamelen niet per se om elke minuut weten hoe vol containers zitten, maar is het zinvoller om de al beschikbare technologie te gebruiken om te voorspellen waar ze vol gaan raken. “Dan schaal je bijvoorbeeld op in de zomer en af in de winter.” In het najaar komt wethouder Pels met haar nieuwe afvalplannen. Er werd de afgelopen jaren zo’n 3 miljoen euro uitgegeven aan nieuwe computersystemen voor het dynamisch inzamelen; de gemeente houdt rekening met een afschrijving van 2,3 miljoen euro.||https://www.parool.nl/amsterdam/alleen-volle-afvalcontainers-legen-mooi-plan-maar-het-lukt-niet-in-amsterdam~b8689329/
2022-07-20||De vrees voor een gascrisis groeit onder Duitsers: ‘Ik heb alvast een kolenkacheltje neergezet’||Ondanks de stijgende prijzen is het zaterdagmiddag niet veel rustiger op het Berlijnse Alexanderplatz. Families komen de winkels uit met handen vol tassen, koppels slenteren hand in hand langs een marktje en de band die optreedt op het plein. Toch is de dreigende Duitse gascrisis niet ver uit de gedachten. “Ik heb nog niemand ingeschreven vandaag,” zucht een jongeman in een blauw hesje, die voor een goed doel naar potentiële donateurs zoekt. “Ze zeggen allemaal op hun uitgaven te moeten letten.” Duitsers zijn voorzichtig, want op televisie horen ze al twee weken dagelijks dat een grote gascrisis dreigt. Donderdag moet blijken of de Nord Stream 1, de Russische gaspijpleiding waar Duitsland van afhankelijk is, na een onderhoudsbeurt nog opengaat. Als de pijpleiding dichtblijft, zullen de gasrekeningen enorm omhoog gaan. In het ergste geval komen sommige huishoudens deze winter zelfs zonder gas te zitten. In de winkels op het Alexanderplatz kijken sommigen al naar producten die hen door zo’n koude winter heen kunnen helpen. De 50-jarige Karin Dreyer belde net met haar moeder, die vroeger een infraroodradiator in huis had. “Maar ja, wat moet je daarmee als ook de stroom uitvalt omdat iedereen ze gaat gebruiken,” zegt ze. “Dus ik dacht, misschien koop ik een extra warm dekbed, zodat ik mij in ieder geval warm kan toedekken als het zover komt.” Volgens de recentste ZDF Politbarometer, een gezaghebbende peiling van tv-kanaal ZDF, verwacht 48 procent van de mensen in Duitsland dat de Russen na donderdag gas blijven leveren, 44 procent denkt dat Rusland de Nord Stream 1 dicht zal houden. Driekwart van de ondervraagden meent dat de overheid niet genoeg maatregelen treft om burgers in dat geval te hulp te schieten. “Ik wist dat Duitsland gas uit Rusland kreeg, maar dat we zo afhankelijk waren, daar had ik geen idee van,” zegt de 71-jarige Brigitte Bergman. “Ik heb in maart meteen de verwarming uitgezet, voor de zekerheid,” vertelt dochter Monika Nilsson. Verder heeft ze destijds een gascontract afgesloten voor een vaste prijs en hoopt zo aan extra betalingen te ontkomen. Ook Thomas en Karin Meyer, die op vakantie zijn vanuit Hannover, maken zich zorgen over de recente ontwikkelingen. “We hadden niet verwacht dat dit in Duitsland ooit kon gebeuren,” zegt Karin. Volgens Thomas hebben maar weinigen in Duitsland zich zorgen gemaakt over de afhankelijkheid van het Russisch gas. “Zo lang het hier allemaal goed loopt kijkt niemand kritisch naar wat de politiek allemaal doet,” zegt hij. “Maar nu men hoort dat we zo het dubbele moeten gaan betalen voor gas, dan pas dringt het echt door.” Die houding frustreert de 51-jarige Vincent Julian Piot, die Franse vrienden rondleidt door de stad, enorm. “De mensen denken niet verder dan hun telefoon, de prijs van vlees en hun vakantie naar Mallorca,” zegt hij. Piot maakt zich al jarenlang zorgen over het Russische gas en probeerde daarom alle buren in zijn flatgebouw over te halen zonnepanelen aan te schaffen. “Sommigen lachten mij toen uit,” zegt hij. “Maar nu ziet iedereen heel duidelijk hoe ernstig de situatie is.” Dat hij het in tegenstelling tot zijn buren eerder wél zag aankomen, kwam volgens Piot omdat hij dertig jaar geleden in Estland woonde. Hij maakte daar mee dat de Russische president Boris Jeltsin het gas naar Estland afsloot. Een zomer lang moest het land gas besparen om de ijskoude winter door te kunnen komen. “Er was geen verwarming, geen gas, geen warm water,” vertelt Piot. “Daar in die grote woonblokken in Tallinn, ik kan het me nog goed herinneren.” Terug in Berlijn na de val van de muur zag hij met lede ogen aan hoe de Duitse bondskanselier Gerhard Schröder gascontracten sloot met Rusland, om na zijn aftreden aan de slag te gaan voor Russische energiebedrijven. “Je reinste corruptie,” zegt hij. “Men denkt bij corruptie aan een land als Roemenië, niet aan Duitsland. Dat is totaal naïef. Het gebeurt recht voor onze neus, maar we blijven hier lekker in de zon lopen en houden onszelf voor dat het leven goed is.” Maar Piot is voorbereid. In zijn keuken staat een kolenkacheltje. “Als het koud wordt kan ik daar slapen om warm te blijven,” zegt hij. Ook heeft hij met een vriend op het platteland een huis gerestaureerd. Elke kamer heeft een houtkachel en op het dak staan zonnepanelen. “We kunnen daar zonder het gas van Poetin leven,” zegt hij. “Dat is waar ik heen zou vluchten, als het hier in de stad niet langer gaat.”||https://www.parool.nl/wereld/de-vrees-voor-een-gascrisis-groeit-onder-duitsers-ik-heb-alvast-een-kolenkacheltje-neergezet~bc62e099/
2022-07-20||Catharina Nijhuis, ‘Karin’ van Paradiso (1948-2022) bleef rock-’n-roll tot het allerlaatst||Niemand die Karin kent, en dat is werkelijk iedereen die eind jaren zeventig, begin jaren tachtig Paradiso bezocht, zal geloven dat Catharina Nijhuis in 1948 werd geboren. Misschien 1958, en waarschijnlijk nog later. Karin was een verschijning. Fier, mooi, altijd een panterbroek, en allerlei kapsels in alle mogelijke kleuren – maar alléén henna. Ze was de koningin van de Paradisobar, en nog een tijdje zangeres van de punkband Inside Nipples. “Achter de bar én op het podium kon je niet om haar heen, ze stónd daar,” zegt vriendin Bobbie Rossini, oud-bassist van Claw Boys Claw. “Maar die felle attitude hoorde bij die tijd. Eigenlijk was ze heel lief. Om haar vrienden kon ze zich echt bekommeren.” Nijhuis werd letterlijk achter de bar van Paradiso weggeplukt door de toen al populaire Inside Nipples, die een nieuwe zangeres zochten. Tijdens haar eerst optreden in Paradiso in 1978 kwam de hele punkscene haar controleren, vertelde Nijhuis aan auteur Oscar Smit, tijdens diens research voor zijn boekenserie De Paradiso Punkjaren. “Ze stonden achter in de zaal, met hun hanenkammen. Na afloop kwam een delegatie naar de kleedkamer. Ze zeiden: ‘Je bent geen punk, maar je kan hartstikke goed zingen.’” Nijhuis werd geboren in Enschede, in een gezin met twee broers en vier zussen, en groeide op in Doesburg. Ze ging met vakantie naar Spanje – en keerde niet meer terug. In Spanje werkte ze onder meer als gogodanseres in discotheken en verkeerde in de kunstenaarsscene van Salvador Dali. Daarna vertrok ze naar Amsterdam, en woonde in een kraakpand in de Jordaan. Tijdens een optreden met haar eerste band Karin and the kids tijdens een punkavond in Paradiso, sprong de zanger van de bekende punkgroep Panic, Peter Panic genaamd, op het podium en scheurde haar jurk kapot. In de punktijd kon dat allemaal nog, de twee kregen later nog een tijd een relatie. “Ik vond haar tof,” zegt haar jongste zus Elma Nijhuis. “Ze was knap, wild en lekker stoer. Al dacht niet iedereen in de familie daar zo over.” Nijhuis behoorde tot de incrowd van Herman Brood. Inside Nipples bestond maar drie jaar, maar ze stonden tien keer in Paradiso en speelden in het voorprogramma van Wild Romance. Ook stonden ze met een nummer op de soundtrack van Cha cha, de cultfilm van Brood en Nina Hagen. In 1980 bracht Nijhuis onder naam Rosie Future een single uit, Is she your girlfriend now. Haar vriendin Margriet Eilders: “Later kregen haar vrienden uit de scene gezinnen en kinderen, maar Karin bleef rock-’n-roll, van begin tot eind.” Ze werkte veel in de horeca, maar vertrok regelmatig een tijd naar het buitenland. Strandstoelen verhuren op Paros, paardrijden in Tunesië, vooral veel in Spanje en Portugal, maar net zo goed naar een caravan op Bakkum. Rossini: “Een free spirit.” Drie jaar geleden werd kanker bij haar geconstateerd. Ondanks de zware behandeling bleef ze positief. Rossini: “Ze wilde helemaal niet in het negatieve, ook om het voor haar vrienden te verzachten.” Het leek goed te gaan en Nijhuis verheugde zich ontzettend op de vertoning van Knocking on Herman’s door, een documentaire over Cha Cha, waarin ook Inside Nipples te zien is. Rossini: “Ze leefde ontzettend naar 1 september toe. Ze wist al wat ze aan ging trekken.” Drie weken geleden bleek het alsnog helemaal mis. Vorige week woensdag overleed ze. Nijhuis wordt donderdag op Zorgvlied gecremeerd. Na afloop van de documentaire op 1 september wordt in de kelder van Paradiso een herdenking van Nijhuis gehouden. Eilders: “Eigenlijk zat iedereen te wachten op haar memoires.”||https://www.parool.nl/amsterdam/catharina-nijhuis-karin-van-paradiso-1948-2022-bleef-rock-n-roll-tot-het-allerlaatst~bcff03a2/
2022-07-20||Fotomuseum Den Haag toont het onverbiddelijke oog van Paul Blanca||“Moet jij gered worden?” vraagt filmmaker Ramón Gieling aan kunstenaar Paul Blanca. Het onderwerp van de documentaire This Film Will Save Your Life, die dit najaar uitkomt, vindt het een onzinvraag. Maar niet lang na de opnames volgde het nieuws dat Blanca was overleden. Een leven vol drank, drugs, gehossel in de criminele marge en zelfdestructief gedrag had zijn tol geëist. De fotograaf is 62 jaar geworden. Het Fotomuseum Den Haag reageerde alert door vrij snel na zijn overlijden de tentoonstelling Hommage aan Paul Blanca te organiseren. Het is een eerbetoon met werk uit de jaren 1980-1995, die gelden als zijn artistieke bloeiperiode. Maar ook een herinnering aan waarschijnlijk de allerbeste fotograaf van zijn generatie, een groot talent dat in de laatste decennia van zijn leven overschaduwd werd door een moeilijke persoonlijkheid en dito gedrag, waardoor verzamelaars terugdeinsden en galeriehouders hun handen van hem aftrokken. Het vroege werk van Paul Blanca, die in werkelijkheid Paul Vlaswinkel heette, wordt gekenmerkt door een combinatie van kracht, verregaande stilering, seksuele spanning en ingehouden geweld. Het wordt vaak vergeleken met dat van Robert Mapplethorpe en die gelijkenis zag de Amerikaanse fotograaf blijkbaar zelf ook. Hij introduceerde Blanca bij zijn kunstvrienden in New York als ‘mijn enige concurrent’. In zwart-wit gefotografeerde lijven ogen als gebeeldhouwd marmer en net als Mapplethorpe deinsde Blanca er niet voor terug een zweep tussen de billen van een model te proppen. Ook zijn eigen lijf komt vaak in beeld. De jonge Blanca had een atletisch uiterlijk en sterk ontwikkelde motoriek, die hij te danken had aan jarenlang kickboksen op hoog niveau. Die eigenschappen brachten Hans van Manen ertoe de fotograaf op te nemen in de dansvoorstelling Pose. De dansers die Blanca leerde kennen via de choreograaf figureren in een serie werken waarin hun lichamen soms naar abstractie neigen. De benen, billen en onderrug van Russell Hunt zijn bijvoorbeeld zo in beeld gebracht dat ze een T vormen en ook kunnen worden aangezien voor schouders waar de nek en het hoofd van verwijderd zijn. Blanca’s zelfportretten behoren tot zijn bekendste werk en collega-fotograaf Erwin Olaf beweert in Gielings documentaire zelfs dat hij ‘het zelfportret opnieuw heeft uitgevonden als autonome kunstvorm’. Soms zijn die foto’s uitingen van een zacht soort mannelijkheid, bijvoorbeeld als hij naakt zijn eveneens naakte moeder omhelst of en profile een baby in zijn armen omhoog houdt. Vaker zit er expliciete agressie in. In een foto heeft de kunstenaar staaldraad door beide wangen geboord en zijn hoofd als het ware opgehangen aan een ring in de muur. Ronduit iconisch is het beeld van Blanca’s rug waar Mickey Mouse in is gekerfd die bloeddruppels huilt, maar wel een duim opsteekt. Dit deel van Blanca’s oeuvre is verwant aan de confronterende body art waarmee kunstenaars als Marina Abramovic en Chris Burden een decennium eerder hun eigen lichaam op het spel zetten. Andere kunsthistorische associaties zijn nooit ver weg. De pijl door een wang doet denken aan Sint Sebastiaan. In een zelfportret met twaalf palingen in zijn wijd open gesperde mond zet Blanca zichzelf neer als mannelijke Medusa. En de foto waarin hij een rat tussen zijn lippen heeft, roept herinneringen op aan een martelscène uit George Orwells 1984. Blanca blonk uit in het theatraal ensceneren binnen een bijzonder kaal decor, waardoor hij met minimale middelen maximaal effect sorteerde. Zijn afdrukken in gelatinezilverdruk zijn technisch perfect en van grote schoonheid. Soms vond hij dat een beeld nog iets extra’s nodig had, zoals de geitenkoppen op staken in We Know Our People, en fabriceerde hij er zelf een blikken lijst omheen. Zonder goed gereedschap en met zijn blote handen knipte en kneedde hij het scherpe metaal in vorm terwijl alles onder het bloed kwam te zitten. Het meeste werk heeft zo’n toevoeging echter helemaal niet nodig. Blanca had een onverbiddelijk oog en een meesterlijk gevoel voor timing. Hij pakte Henri Cartier-Bressons decisive moment, die split second waarin een compositie optimaal is en je moet afdrukken, en vergrootte die uit tot monumentaal formaat. Dat geldt niet alleen voor zijn studiofoto’s maar ook voor het meer documentaire werk dat beperkt vertegenwoordigd is in de tentoonstelling. De foto’s die hij in 1983 maakte rond het toenmalig gemeentelijk abattoir aan de Cruquiusweg ademen de dood die in de lucht hangt, van zowel de beesten die hier aan hun einde komen als de industriële rafelrand die gedoemd is te verdwijnen. Zo goed als in die eerste vijftien jaar werd Blanca’s werk nooit meer, hoewel hij met onregelmatige tussenposes bleef fotograferen. Vlak voor zijn dood liet hij zich door collega’s Koos Breukel en Hans de Kort overhalen om twintig foto’s uit zijn toptijd opnieuw af te drukken volgens het zeldzame platina-palladiumprocédé. Van de hernieuwde aandacht voor zijn werk die dat opleverde, heeft Blanca niet lang kunnen genieten. Hommage aan Paul Blanca: t/m 14/8 in Fotomuseum Den Haag||https://www.parool.nl/kunst-media/fotomuseum-den-haag-toont-het-onverbiddelijke-oog-van-paul-blanca~bfe87f78/
2022-07-20||De wandelaar wordt hier uitgenodigd een andere weg in te slaan||Als je niet oplet, loop je er zo aan voorbij: de twee stalen platen aan weerszijden van het voetpad langs de Bloemenweg, een meter of honderd voor de Vondelbrug. Daar helpt ook de informatietegel niet tegen die er 16 november 2021 is geplaatst door de gemeente. Behalve de naam van het werk (Verandering van richting) en de kunstenaar (Maarten Manson), het jaartal van plaatsing (1982) en het gebruikte materiaal (cortenstaal) staat er – half verscholen tussen het hoge gras – op de tegel ook iets over de achterliggende gedachte: ‘De twee driehoeken zijn een symbolische uitnodiging om het voetpad te verlaten en een andere weg in te slaan. De mens die besluit het onbekende pad te betreden, kan ontsnappen aan het alledaagse. Verandering van richting biedt nieuwe perspectieven.’ Het gaat nadrukkelijk om een innerlijke bewustzijnsverandering; de mogelijkheden om letterlijk een andere richting in te slaan zijn beperkt. Naar de Vossiusstraat kan je niet, daar staat een hek tussen. Dus je kan eigenlijk alleen verder het Vondelpark in, of richting de hoofdingang – het smeedijzeren hek met de hardstenen pijlers – aan de Stadhouderskade. Maarten Manson (Amsterdam, 1935) volgde enige jaren een opleiding aan de Rijksnormaalschool voor Teekenonderwijzers in Amsterdam en ging vervolgens als autodidact kunst maken. Aanvankelijk maakte hij grote reliëfs; in 1967 exposeerde hij er drie in het Stedelijk Museum, waarvan er een werd aangekocht. Halverwege de jaren zeventig stapte Manson over op buitenbeelden: minimalistische, abstracte, geometrische beelden, om precies te zijn. ‘Ontsnapping’ was daarbij het alomvattende thema; de titel escape loopt als een rode draad door zijn oeuvre. “Niet bang zijn om een andere richting in te slaan, openstaan voor nieuwe ideeën; dat is wat ik mensen aanraad, en zelf ook als leidraad in mijn leven zie.” Zijn allereerste ‘ontsnappingsbeeld’, uit 1976, staat in de Bijlmerweide in Zuidoost: Spiraalobject. Anna Enquist schreef een gedicht over deze ‘zilverspiraal in het gras’, die ‘als een kurkentrekker in aarde boort’: Inversie. In 1980 maakte Manson een kunstwerk voor de tweede Amsterdamse Floriade in het Amstelpark: drijvende balken in het water, die van richting veranderden door de stroming. In 1982 realiseerde hij Verandering van richting in het Vondelpark. Destijds stond er nog ‘fase 1’ achter de titel; er volgden namelijk ook een Verandering van richting fase 2 (in het Amstelpark) en fase 3 (in Almere Haven), maar die zijn inmiddels weggehaald. In zijn zoektocht het mysterie van het leven te doorgronden, bleef Manson doorlopend nieuwe wegen inslaan. Zo schreef hij diverse boeken over filosofie en een boek over Latijnse spreuken op Nederlandse gebouwen en stelde hij een wandelgids door Amsterdam samen op basis van suikerzakjes en -wikkels. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/de-wandelaar-wordt-hier-uitgenodigd-een-andere-weg-in-te-slaan~b383822c/
2022-07-20||Ben ik er toch weer ingetrapt||De Tegenspreker in onze buurt wil me altijd met zijn ogen vangen. Als ik hem probeer te ontlopen, weet hij zich toch op een handige manier mijn blikveld binnen te dringen. Hij begint meestal met een vraag. “Wat vindt u nou van Zelenski?” “Dapper... Het lijkt me erg moeilijk om als cabaretier een land te regeren en dan ook nog opperbevelhebber te worden.” “Ik vind hem laf. Hij was een hele slechte cabaretier en hij leidt zijn land naar de afgrond.” Geen uitleg verder. “En ik las,” vervolgt hij, “dat u Poetin eigenlijk een schoft vindt.” “Eh... Ja... Nogal.” “Het is een echte leider. Zo één zou hier in Nederland niet misstaan. U mag het er misschien niet mee eens zijn, maar hij heeft visie.” Hij probeert mijn gezicht te lezen. Ik weet dat hij geniet als ik me zichtbaar erger. Ik glimlach breed. “U lacht, maar de toestand is niet om te lachen,” zegt hij. “Daar heeft u gelijk in. De toestand is allerminst om te lachen.” “Ik word wel vrolijk als ik het geschutter van die Zelenski zie.” Hij overtreft mijn brede glimlach. Genoeg, denk ik, en ik wil hem voorbijlopen. “Mag ik u nog een vraag stellen? U weet nogal veel...” Ik knik en voel de ironie in zijn zin dat ik nogal veel schijn te weten. “Zouden wij de Tweede Wereldoorlog hebben gewonnen zonder de Russen?” “Nee, dat denk ik niet.” “Dat denk ik dus wel.” “O, dan ben ik gezakt voor dit examen, maar waarom dan wel?” “Amerika was ons al aan het bevrijden.” Ik heb ontzettend veel zin om dit te nuanceren, maar ik wil geen discussie meer. Wanneer ik wil doorlopen, vraagt hij: “Toch leven wij hier in een geweldig land, vindt u niet?” De stem is opeens warm, sympathiek, misschien wel verzoenend. “Jazeker,” antwoord ik. “Nou, vind ik dus niet!” Ben ik er toch weer ingetrapt. Het vreemde is dat ik steeds meer Tegensprekers tegenkom. Mannen en vrouwen die het domweg niet met je eens willen zijn. Met niemand. En ofschoon ik een gruwelijke hekel aan ze heb en ze tracht te ontwijken, heb ik die neiging ook. Mensen tegenspreken en ze ergeren. Zomaar een tegenstem laten horen. Het is een methode om je gelijk te halen, zelfs al heb je het niet. Het is met een kiezelsteentje naar een tank gooien. Het is het kleinste verzet. “Nee hoor.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ben-ik-er-toch-weer-ingetrapt~ba88149a/
2022-07-20||Opinie: ‘Hoezo kunnen mensen uit de rest van Nederland geen Amsterdammer worden?’||In de rubriek ‘Door de ogen van’ interviewt Robert Vuijsje Amsterdammers over Amsterdam. Ik lees de interviews altijd met veel plezier. Wel word ik getriggerd door de vraag ‘Import’, waarmee eigenlijk wordt gevraagd of je ook Amsterdammer kan zijn als je er niet geboren bent. Zo ook afgelopen zaterdag, toen Anne-Marie Grijzenhout, de eigenaar van Café Nol, zei: “Mensen uit de rest van Nederland kunnen geen Amsterdammer worden. Accepteer dat gewoon en blijf jezelf, dat is prettiger dan doen alsof je er een bent terwijl dat niet zo is.” Als we de cirkel iets breder trekken en ‘Amsterdam’ vervangen door ‘Nederland’ en van ‘de rest van Nederland’ ‘de rest van de wereld’ maken, dan klinkt het opeens heel anders en lijkt het koren op de molen van de rechterflanken van de Nederlandse politiek en maatschappij. “Mensen uit de rest van de wereld kunnen geen Nederlander worden. Accepteer dat gewoon en blijf jezelf, dat is prettiger dan doen alsof je er een bent terwijl dat niet zo is.” Ik vind het schuren... Richard Meer, Maarssen Het GVB wil reizigers teruglokken: een dagkaart kost deze zomer maar 1 euro. Eerst dacht ik: goh, wat een leuke actie. Toen ging ik proberen zo’n kaartje aan te schaffen. Dat bleek alleen via een GVB-app te kunnen. Een belletje –met mijn mobiele telefoon zonder internet – naar de GVB-helpdesk leerde mij dat deze mooie actie dan ook louter ter promotie van de (nieuwe) GVB-app is, helemaal niet om reizigers te trekken. Mensen met een telefoon zonder internet (zoals ik en menig oudere en menig arme Amsterdammer) kunnen dan ook niet profiteren van deze actie. Dankjewel GVB, voor het cancelen van deze groep mensen.Regien Boers, Amsterdam Hulde voor medicijnbezorger Barbara Kreijtz (Het Parool, 13 juli), die haar geweten en haar hart durft te laten spreken in haar werk, zelfs als dat derving van eigen inkomen tot gevolg heeft! Als meer mensen in de zorg en hulpverlening haar mentaliteit zouden hebben (en het zich konden permitteren, natuurlijk), zou er dan misschien eindelijk iets veranderen in onze ‘verzorgingsstaat’, waarin kwantiteit zo vaak boven kwaliteit gaat? Of ben ik nu te idealistisch?Lous Akkerman, Amsterdam||https://www.parool.nl/columns-opinie/opinie-hoezo-kunnen-mensen-uit-de-rest-van-nederland-geen-amsterdammer-worden~bcfe32d8/
2022-07-20||Opinie: ‘Te hoge werkdruk is geen keuze, maar een maatschappelijk probleem’||Afgelopen zaterdag stond er een column van hoogleraar geneeskunde Marcel Levi in de rubriek ‘Het Hoogste Woord’, met de titel ‘Zonder werkdruk tel je niet mee’. Levi probeert werkdruk te versimpelen en ziet maar één oorzaak: hij impliceert dat werkdruk ontstaat doordat je zelf geen controle hebt over je werk en dat je zelf de controle terug moet zien te winnen. Alsof te hoge werkdruk een keuze is – het is veel complexer dan dat. In de column laat Levi precies zien wat er ook op de werkvloer gebeurt: we zoeken de oorzaak van werkdruk bij het individu. “Je telt niet mee zonder werkdruk,” aldus Levi. Ook kan hij zich niet voorstellen dat mensen die geen verpleegkundige of politieagent zijn, werkdruk zouden hebben. Daarnaast vraagt Levi zich af of we minder weerbaar zijn geworden. Maar werkdruk is geen individueel probleem. Steeds meer mensen ervaren te hoge druk. We zitten als maatschappij duidelijk in een disbalans. Dat is ook terug te zien in de groei van het aantal mensen dat uitvalt met burn-out klachten, waar Levi ook naar verwijst. En ja, dat zie je ook terug in het aantal bedrijven dat daarop inspringt. Blijkbaar is er vraag naar. Werkdruk is een maatschappelijk probleem en vraagt dus om een collectieve oplossing. Ja, we moeten zelf keuzes maken om niet meer alles te willen, maar het is ook de norm geworden in de maatschappij. Huizen zijn onbetaalbaar geworden, dus je moet een goedbetaalde baan hebben. Om die baan te kunnen krijgen, moet je tegenwoordig wel een hoge studie hebben afgerond, waar je stages hebt gedaan bij interessante bedrijven, en op je cv een bijbaan waarin je leidinggevende vaardigheden hebt opgedaan. Hoezo hoge eisen?! Maar ook je naam telt mee: een niet-migratie-achtergrond geeft je nog steeds een voorsprong op de arbeidsmarkt en bij stages. En zo zijn er nog meer hindernissen voor de velen die niet een witte hetero cisman zijn. Door dit alles kun je wel concluderen dat werkdruk geen keuze is. En dat controle terugwinnen geen optie is. De hoge eisen die de maatschappij stelt, de vicieuze cirkel van financiële druk en de hindernissen die op je pad liggen, die krijg je ‘cadeau’. En daar moet je mee omgaan. Maar nog mooier zou het zijn als we het collectief anders gaan doen. Dat er betaalbare woningen komen voor iedereen, ook voor mensen die niet kunnen werken. Dat de hoogste opleiding niet het meest gewaardeerd wordt, maar dat je vooral mag doen waar je goed in bent en wat je leuk vindt. Dat we niet streven naar perfectie: het perfecte leven, het perfecte huis, het perfectie lijf, de perfecte baan, maar omarmen dat we menselijk zijn, met imperfecties en dat we niet alles in de hand hebben. Die verschuiving kan plaatsvinden als we werkdruk gaan zien als een signaal dat het collectief anders moet, en niet de schuld leggen bij het individu. Lonneke Boons, stresscoach voor jongvolwassenen||https://www.parool.nl/columns-opinie/opinie-te-hoge-werkdruk-is-geen-keuze-maar-een-maatschappelijk-probleem~bd04b36b/
2022-07-20||Verontrustend beeld: werknemerswelzijn daalt richting een dieptepunt||Waar krapte op de werkvloer is, ervaren meer medewerkers een grotere werkdruk, waardoor zij zich eerder ziek melden. Het ziekteverzuim staat op recordniveau en maar liefst 8,6 procent van de werknemers had twintig verzuimdagen of meer, wat sinds 2014 niet meer is voorgekomen. Als het ziekteverzuim toeneemt, wordt de druk op andere collega’s groter, waardoor ook zij snel tegen grenzen aanlopen en de kans op burn-outklachten groeit. Meer dan 15 procent van de werknemers ervaart maandelijks of vaker complete uitputting. Positieve zaken, zoals de grotere zekerheid op een baan door het grote aantal vacatures, wegen daar niet tegenop. Driekwart van de werkenden denkt gemakkelijk een baan bij een andere werkgever te kunnen krijgen, slechts 12 procent maakt zich zorgen of hij de huidige baan kan behouden. Tegenvaller daarbij is de matige loonontwikkeling, afgezet tegen de torenhoge inflatie. ABN Amro meet werknemerswelzijn aan een trits cijfers, waaronder gezondheid, salariëring en werkomgeving. Volgens die indicatie nam het welzijn van werknemers vorig jaar 2 procent af, terwijl dat in coronajaar 2020 juist groeide. Dat was vooral vanwege thuiswerken waardoor reistijd verviel, ouders dichter bij hun kinderen waren en de balans tussen privé en werk beter kon worden gereguleerd. Volgens ABN is de gezondheidswinst bij werknemers uit 2020 grotendeels weggevaagd. De indicator voor een gezonde balans tussen werk en privé, een van de 89 grootheden die ABN meeweegt in haar cijfers, daalde het sterkst: 11 procent. Vooral in de logistiek, horeca en de voedingsbranche neemt het werkplezier af. Het welzijnscijfer ligt nog net boven het gemiddelde van 2019, maar dat kan dit jaar snel veranderen. Sinds ABN begon met het werknemerswelzijn te meten is dat, met uitzondering van 2020, alleen maar gedaald. Volgens Sonny Duijn, econoom bij ABN, is het steeds duidelijker dat het welzijn van medewerkers haaks staat op de economische ontwikkeling: bij het uitbreken van de coronapandemie ging de druk voor veel werknemers van de ketel en nam hun welzijn toe, terwijl bij het economisch herstel sinds 2021 de werkdruk juist aanzienlijk toenam, wat weer ten koste ging van het welzijn. “Positief is dat het welzijn nog altijd hoger is dan voor de pandemie, maar de scores geven een verontrustend beeld, omdat krapte op de arbeidsmarkt deels structureel zal zijn,” aldus Duijn. Minder aandacht voor welzijn heeft daarom niet alleen gevolgen voor werknemers, maar ook voor de continuïteit of zelfs het voortbestaan van een bedrijf. ABN adviseert werkgevers meer aandacht te besteden aan het welzijn van hun personeel, door losser om te gaan met het verlenen van verlof en werktijden. Anders zouden ze het risico lopen om nog meer werknemers kwijt te raken.||https://www.parool.nl/nederland/verontrustend-beeld-werknemerswelzijn-daalt-richting-een-dieptepunt~ba10db21/
