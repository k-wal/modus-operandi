2022-07-17||Zelenski ontslaat hoofd veiligheidsdienst en procureur-generaal ||Bakanov is een vertrouweling van Zelenski, die hij al van jongs af aan kent en met wie hij ook in zijn tijd als televisiekomiek optrok. Bokanov leidde sinds 2019 de geheime dienst. Er is nog geen opvolger voor hem bekendgemaakt. Venediktova leidde het onderzoek naar meer dan 18.000 zaken van vermeende oorlogsmisdaden. Ze was deze week nog in Den Haag voor een conferentie over de vervolging voor in Oekraïne begane oorlogsmisdaden. Oleksi Simonenko neemt haar functie over. In de decreten werden geen redenen voor de ontslagen genoemd, hoewel al langer bekend was dat Zelenski niet tevreden was over Bokanovs functioneren. Later op zondag bracht Zelenski de ontslagen echter in verband met verraad. Zo zouden meer dan 60 medewerkers van Bakanov en Venediktova zijn achtergebleven in door Rusland bezette gebieden en daar ‘tegen Oekraïne werken’. Hij zei dat dergelijke misdaden ‘zeer ernstige vragen’ opriepen voor hun leidinggevenden en dat elk van die vragen ‘een goed antwoord’ krijgt.||https://www.parool.nl/wereld/zelenski-ontslaat-hoofd-veiligheidsdienst-en-procureur-generaal~bd0bbe05/
2022-07-17||Kogelstootster Jessica Schilder dolblij met WK-brons: ‘Ik ga het vieren met heel veel chocola’||Jessica Schilder (23) was amper bekomen van de voorstelronde toen de Amerikaanse Chase Ealey (27) de kogel in haar eerste poging van de avond naar 20,49 meter stootte, een afstand waarvan Schilder alleen nog maar kan dromen. Toch bleef de Volendamse geconcentreerd en stootte de kogel in Hayward Field zelfs twee keer naar een afstand van 19,77 meter, negen centimeter verder dan haar nationaal record. Intussen maakte ze praatjes met haar concurrenten, die ze inmiddels vriendinnen durft te noemen. Vorig seizoen begon haar indrukwekkende opmars, dit voorjaar won ze brons bij de WK indoor. Die stunt in de buitenlucht herhalen, in een sterker veld, was volgens haar nog te hoog gegrepen. In de laatste spannende minuten, in afwachting van de laatste worpen van haar concurrentie, leefde ze tussen hoop en vrees. Zo verpestte Sarah Mitton uit Canada nog bijna het feestje met ook een stoot van exact 19,77 meter, maar Schilders tweede afstand was verder, dus behield ze haar derde plaats. “Dat wachten is verschrikkelijk. Ik denk dat ik drie liter vocht verlies door al het zweten van de spanning en de hoge hartslag. Maar nu ben ik gewoon derde van de wereld!” Belangrijk voor dat succes is haar verandering in techniek geweest. Ze draait nu om haar as om meer snelheid te creëren voordat de vier kilo zware kogel haar hand verlaat. Steeds meer vrouwen hebben hun techniek op die wijze succesvol aangepast. De verhuizing van Volendam naar Papendal en de samenwerking met coach Gert Damkat zijn ook van grote waarde gebleken. Opvallend is dat Schilder in vergelijking met veel van haar concurrenten veel minder zwaar is. Op het podium bij de medailleceremonie stak ze schril af bij winnares Ealey, wier eerste worp goed bleek voor goud, en de Chinese olympisch kampioene Lijiao Gong, die het zilver won met 20,39 meter. Massa is, mits goed ingezet, vaak kassa in het kogelstoten. Schilder moet naar eigen zeggen nog steeds aankomen, maar dat gaat haar moeilijk af. “Het verschil is zo’n vijftien tot twintig kilo. Dat is te veel, maar we zijn ermee bezig om wat kilo’s erbij te krijgen.” Na tweemaal WK-brons in één seizoen behoort Schilder tot de wereldtop. Ook de magische grens van 20 meter komt steeds dichterbij – volgende maand volgt bij de EK in München een nieuwe kans. Bij de mannen behaalde Rutger Smit in het kogelstoten zilver in 2005 en brons in 2007, maar een Nederlandse kogelstootster op het WK-podium was er nog niet. “Eentje moet de eerste zijn. Ik hoop dat ik hiermee een voorbeeld voor velen kan zijn,” zei Schilder. “Ik had nooit verwacht dat ik op dit niveau kon komen, ik dacht altijd dat 20 meter nodig was voor het podium.” Nog lang na de finale stuiterde ze van opwinding. “Het besef is nog niet echt ingedaald, maar ik ga hiervan genieten. Met heel veel chocola.” Lachend wrijft ze over haar buik. “Dan moet dat met die massa ook goedkomen.”||https://www.parool.nl/sport/kogelstootster-jessica-schilder-dolblij-met-wk-brons-ik-ga-het-vieren-met-heel-veel-chocola~b8b3f74d/
2022-07-17||Nieuwe rampdag komt hard aan bij Jumbo: ‘Het gaat niet makkelijk worden in de bergen’||Eén voor één komen ze aan bij de teambus van Jumbo-Visma. Tiesj Benoot heeft een grote wond op zijn heup en schiet de bus in voor een behandeling. De gezichten van Christophe Laporte, Sepp Kuss en Nathan Van Hooydonck staan chagrijnig, zeker als er ook nog direct een staafje in de neus moet voor de wekelijkse coronatest. Van Wout van Aert en Jonas Vingegaard staan alleen de fietsen tegen de bus geparkeerd. Ze staan op het podium, want de groene en de gele trui zijn nog gewoon van hen. Van Aert werd in de etappe overigens tweede achter landgenoot Jasper Philipsen in de sprint in Carcassonne. Maar daar gaat het nu niet over. Twee belangrijke renners melden zich na de etappe in de bloedhitte níet meer bij de bus. Primoz Roglic is ’s ochtends in Rodez niet opgestapt. Hij sleepte zich na zijn val van anderhalve week geleden in de kasseienrit door de dagen. Roglic had nog een belangrijk aandeel in de masterclass die Jumbo gaf in de etappe naar de Col du Granon, maar nu is hij op. Leeg. Hij voelt en de ploegleiding ziet dat hij geen volwaardige steun meer kan zijn voor Vingegaard. Weer eindigt de Tour voor Roglic in een deceptie, voor het derde jaar op rij. Daar blijft het niet bij: Steven Kruijswijk valt op zestig kilometer van de streep. Zijn schouder vliegt uit de kom en hij weet direct: mijn Tour is voorbij. Erg wrang, want Kruijswijk had de laatste weken de beste versie van zichzelf gevonden: klimmend met de besten, sleurend op het vlakke. Hij wordt een ambulance ingeschoven en Jumbo moet verder zonder zijn meest ervaren renner. Om de rampdag compleet te maken: een paar kilometer verder liggen ook Vingegaard en Benoot op het warme asfalt. Met hulp van Laporte komt Vingegaard het restant van de hectische etappe door. Het was dus weer een rampdag voor Jumbo deze Tour. Op de kasseien in week één verloor Jumbo tijd, nu manschappen. Zes versus zes is het nu, het aantal renners van Jumbo tegen de concurrenten van UAE met kopman Tadej Pogacar. Maar vooral: met Kruijswijk en Roglic verliest Vingegaard twee luxeknechten voor het hooggebergte. Qua pure klimmers blijft alleen de Amerikaan Sepp Kuss over. Het gaat de dynamiek in deze Tour onherroepelijk veranderen. Na de rustdag van maandag staan drie Pyreneeënritten op het menu. Terrein waar Pogacar ongetwijfeld grote aanvalsplannen heeft. Hij zal, nog meer dan normaal, bloed ruiken. Vingegaard, die schaafwonden heeft, maar zich verder redelijk voelt, zegt: “We verliezen twee belangrijke en sterke renners, maar we blijven vechten tot Parijs.” Ploegleider Grischa Niermann is duidelijker: “Het gaat niet makkelijk worden in de bergen. Vandaag is gewoon een ‘kutdag’. Op dit moment hebben we het onder controle, maar we gaan het zien. Steven was goed in vorm en had een belangrijke rol in de ploeg, maar we moeten het nu doen met zes tegen zes. Dit was een slechte dag voor ons, maar die horen er helaas bij. Nu is het een kwestie van het hoofd koel houden. Gelukkig komt er nu een rustdag.” Het komt allemaal ongelukkig samen: de keuze om Roglic niet meer te laten starten en de valpartij van Kruijswijk. Om Roglic nog door deze etappe heen te sleuren en te hopen op beter na de rustdag, was echter geen optie. Niermann: “Als hij nog een rol had kunnen spelen, dan was hij hier nog geweest.” Dus valt de naam van Van Aert snel, zoals zijn naam altijd snel valt. Als winnaar, als tijdrijder, als klimmer, als de ultieme renner. Ook nu is Niermann weer duidelijk: “We krijgen drie Pyreneeënritten. Die gaat Wout niet winnen, dus hij gaat volledig in dienst van Jonas rijden. We mogen erg blij zijn met zo’n renner in de ploeg. Hij gaat de komende week zeer belangrijk voor ons zijn in de bergen. Met hem hebben we er een knecht bij die voor drie telt.”||https://www.parool.nl/sport/nieuwe-rampdag-komt-hard-aan-bij-jumbo-het-gaat-niet-makkelijk-worden-in-de-bergen~b1a69e3b/
2022-07-17||Oranje na opwindende slotfase nét geen groepswinnaar: Frankrijk wacht in kwartfinale||Dat was genoeg voor de tweede plaats in de groepsfase, want Zweden won op hetzelfde moment in Leigh met 5-0 van Portugal. De Oranjeploeg van bondscoach Mark Parsons treft zaterdag titelfavoriet Frankrijk in Rotherham. Je zou het niet zeggen, maar Oranje wankelde even flink tegen de Zwitsers. Onder toeziend oog van bijna 23.000 toeschouwers leunde de ploeg sterk op de onervaren keeper Daphne van Domselaar (22). Het was lange tijd opnieuw niet overtuigend wat Oranje, zonder de nog van corona herstellende topscorer Vivianne Miedema, liet zien tegen een kwalitatief mindere tegenstander. De slotfase tegen de Zwitsers , die alles of niets moesten spelen, was dat echter wel. Door twee doelpunten van Romée Leuchter en één van Victoria Pelova (beiden van Ajax) werd het toch nog 4-1. Van Domselaar redde na ongeveer een kwartier knap op een afstandsschot van Sandy Maendly. Oranje leek even later een strafschop te krijgen na een overdreven tuimeling van Lineth Beerensteyn, maar de videoarbitrage trok die beslissing terug. Speldenprikjes aan beide kanten, met onder meer momenten van Jackie Groenen en Lieke Martens, leverden niets op. Bij rust leidde Zweden al met 3-0 tegen Portugal, waardoor de eerste plek in de groepsfase snel uit zicht raakte. Oranje kwam voor de tweede helft goed uit de kleedkamer. Stefanie van der Gragt was, net als tegen Portugal, doeltreffend uit een hoekschop van Sherida Spitse, al kwam het doelpunt op naam van de Zwitserse Ana-Maria Crnogorčević, die in een poging de inzet van Van der Gragt weg te werken haar eigen keeper verschalkte. Lang kon Oranje niet genieten van die voorsprong. Géraldine Reuteler kon na slap verdedigingswerk van Oranje profiteren: 1-1. Even later verrichtte Van Domselaar opnieuw een belangrijke redding en raakte Zwitserland vervolgens de paal. De Zwitsers moesten winnen om de kwartfinales te bereiken, waar het Nederlands elftal genoeg had aan een punt. Dat was op het veld ook wel zichtbaar. Omdat Zweden inmiddels naar 4-0 was uitgelopen, leek de eerste plek in de poule lange tijd een utopie voor de ploeg van Parsons, die dus maar beter kon zorgen dat het achterin wat stabieler zou ogen dan vlak na rust. Zwitserland drong wat meer aan, maar hield dat uiteindelijk niet vol. Het werd alsnog een feestavond voor invallers Leuchter, Pelova en Brugts, allemaal eredivisietalenten. Oranje liep uit tot 4-1, een overtuigende score die net niet genoeg was om het doelsaldo van Zweden te overtreffen. Als nummer twee van groep C wacht zaterdagavond om 21.00 uur het grote Frankrijk in de kwartfinales, in Rotherham.||https://www.parool.nl/sport/oranje-na-opwindende-slotfase-net-geen-groepswinnaar-frankrijk-wacht-in-kwartfinale~bb1f4903/
2022-07-17||Opinie: ‘Maak aparte ponten voor voetgangers en fietsers om chaos achter CS terug te dringen’||Wie weleens met de pont vanuit Noord aankwam bij het Centraal Station is bekend met het verkeersinfarct van de elkaar kruisende en in de weg zittende voetgangers en fietsers. Sommigen noemen het een gezellige chaos, de gemeente noemt het ‘shared space’. Het is een situatie waar de gemeente – met de handen in het haar – niet uitkwam en de verkeersregeling maar aan onszelf heeft overgelaten. Een goed systeem in rustige dorpen of op een plein waar voetgangers en fietsers, soms ook auto’s, elkaar de ruimte gunnen. Maar hier, achter het CS, waar twee superdrukke voetgangers- en fietsroutes elkaar kruisen, een volstrekt verkeerde oplossing. Misschien vind je als toeschouwer de chaos ‘cool’, maar voor ouderen (zoals ik), mensen die slecht ter been zijn, kinderen en onbekenden is de kruising een gevaarlijke onderneming. Je hoort voortdurend ‘opletten opa’, ‘pas op dame’, ‘kijk uit meissie’ en allerhande, minder vrolijke verwensingen. Botsingen en bijna-botsingen zijn er aan de orde van de dag. Waarom is de stad niet in staat hier een goede verkeersoplossing voor te bedenken? Waarom worden we achter het station aan ons lot overgelaten? Verkeerskundigen hebben voor dit soort kruisingen oplossingen bedacht die overal elders werken: verkeerslichten, voorrangsregelingen, voetgangersoversteekplaatsen (zebra’s). Voor de chaos bij de ponten is heel goed een goede en veilige verkeersregeling te realiseren. Want de problemen zijn vooral aanwezig bij het aanmeren van de ponten. Dan wil iedereen, en masse, te voet of op de fiets zo snel mogelijk verder en zit iedereen elkaar en de doorgaande fietsers in de weg. Bij vertrek van een pont is het relaxter, dan is de aankomst van zowel voetgangers als fietsers gedoseerd. De oplossing moet dan ook gericht zijn op de momenten wanneer er een pont aankomt. Er zijn twee opties, de eerste is verkeerskundig, de tweede organisatorisch. De eerste optie: zorg voor een goede verkeersregeling. Hef de ‘shared space’ op en maak achter het station een gewoon fietspad. Maak tegenover de aankomst- en vertrekplek van de ponten een brede zebra met verkeerslichten die groen zijn of oranje knipperen, maar die bij aankomst van een pont (bediend door de bemanning) op rood springen. Zo hebben zowel voetgangers als fietsers vanaf de pont voorrang en kunnen zij zonder schermutselingen hun weg vervolgen. Optie twee: scheid voetgangers en fietsers. Dit is de betere optie: ontvlechting, scheiding van verkeerssoorten (zoals overal elders in de stad). Bestem één pont tot fietspont en een andere tot voetgangerspont. Beide met een eigen aanlegplek. De fietspont krijgt een rechtstreekse fietsaansluiting op het fietspad achter het CS en fietsers kunnen ongehinderd door voetgangers hun weg vervolgen. Voetgangers zijn er in deze tweede optie weinig, want de voetgangerspont ligt aan de noordzijde. Daar waar de voetgangerspont aanmeert, ligt ter hoogte van het doorgaande fietspad een brede zebra. Fietsers horen hier te wachten en bij zo’n grote schare voetgangers werkt dit vanzelf (zoals elders in de stad). Voetgangers en fietsers moeten wat langer op hun pont wachten, maar de frequentie is hoog genoeg om dit nadeel voor lief te nemen. Beide oplossingen kosten zo goed als geen geld en zijn bovendien ook als proef uit te voeren. Misschien moet de gemeente haar meer creatieve verkeerskundigen eens aan zet laten. De ‘shared space’-oplossing is mode tegenwoordig, en goed voor Lochem of Veendam, maar niet voor de chaotische situatie achter het CS. Egbert Schuttert, landschapsarchitect||https://www.parool.nl/columns-opinie/opinie-maak-aparte-ponten-voor-voetgangers-en-fietsers-om-chaos-achter-cs-terug-te-dringen~bea1a439/
2022-07-17||Hoe Russen proberen Poetins oorlog te dwarsbomen: molotovcocktails en ontspoorde treinen||Ze moeten een doorn in het oog zijn van Vladimir Poetin, de strijdbare landgenoten van wie sommigen zichzelf als anarchisten afficheren. Sinds het begin van de oorlog hebben ze in Rusland al diverse rekruteringscentra van het leger aangevallen met molotovcocktails, het spoor gesaboteerd om treinen met militair materieel te ontregelen of zelfs te laten ontsporen en ook zouden ze voertuigen met daarop een Z (het teken van degenen die de oorlog in Oekraïne steunen) hebben beschadigd of onbruikbaar hebben gemaakt. Het zouden allemaal acties zijn van moeilijk te traceren groepen of individuen. De Russische onafhankelijke digitale krant The Insider, die vaak samenwerkt met het bekende onderzoeksteam Bellingcat, deed onderzoek. Het lukte de journalisten naar eigen zeggen enige betrokkenen te spreken. Opmerkelijk: sinds het begin van de oorlog is het aantal spoorwegongelukken in Rusland aanzienlijk toegenomen. Sinds het begin van de ‘speciale militaire operatie’ in Oekraïne zouden er zelfs maar weinig dagen verstrijken zonder dat er ergens in Rusland weer een incident wordt gemeld dat ‘op zijn minst doet denken aan sabotage’. Volgens de data van de Russische spoorwegen zelf is het aantal treinongelukken in de eerste vier maanden van dit jaar met de helft toegenomen. 53 procent is veroorzaakt door ‘onregelmatigheden aan het spoor’, achterhaalde The Insider. Dat waren onder meer een explosie op een brug in de regio Koersk, ontwrichte rails in de regio Belgorod (aan de grens met Oekraïne) of een ontsporing bij een station in dezelfde regio. Inmiddels zijn de veiligheidsmaatregelen langs het spoor aangescherpt, weet The Insider. Sinds het begin van de oorlog heeft het onderzoeksteam van de online krant nu 23 aanvallen geteld tegen legerinformatie- en rekruteringsbureaus die in Russische steden te vinden zijn. Twintig keer brak ergens brand uit na een aanval met molotovcocktails. Drie keer werd het interieur van een rekruteringsbureau gesloopt. De aanvallers gingen soms zo ver dat ze zichzelf filmden en de beelden op Telegram en andere platforms plaatsten. The Insider achterhaalde dat het geen landelijk gecoördineerde acties betreft, maar losstaande en soms willekeurige aanvallen door verschillende groepjes of individuen: van linkse anarchisten en pro-Oekraïense activisten tot extreemrechtse en communistische groepen. Soms kwam de sabotage van een enkeling die een daad wil stellen. Zo werd Ilya Farber, een 48-jarige kunstenaar en voormalige dorpsonderwijzeres, eind mei gearresteerd in Oedmoertië, ten oosten van Moskou, voor het in brand steken van twee gebouwen van het militaire rekruteringsbureau. “Ik wilde gewoon weten of ik het durfde,” vertelde hij de onderzoekers tijdens het verhoor. Een zekere ‘Igor’ zei tegen The Insider dat hij de auto in brand had gestoken van de baas van een fonds om Russische soldaten in Oekraïne te steunen. “Er zijn zowel anarchisten als nationalisten onder ons. Iedereen heeft zijn eigen verhaal. Wij zijn een antisysteemorganisatie. Poetin heeft de toekomst van Rusland gestolen, hij zet heel de wereld tegen ons op. Als we ons laten meeslepen in politiek geruzie is het morgen te laat.” “Decentralisatie maakt ons mobieler en ongrijpbaar, maar maakt het moeilijk om aantallen in te schatten,” zegt een andere partizaan. In april waren er naar schatting tussen de 20 en 40 van dergelijke cellen actief in Rusland, nu zijn het er waarschijnlijk meer, denkt ene Ivan. De verzetsbeweging heeft zelfs een manier gevonden om via het internet 'veilig’ te rekruteren. Ook worden er online crowdfundingacties georganiseerd. Naar verluidt zouden tot nu toe, in april, twee Russen zijn gearresteerd wegens plannen het spoor te saboteren. In de Russische staatsmedia werden vervaagde beelden mannen getoond die ‘steun gaven aan Oekraïense nazi’s’. Wat betreft de sabotage van het spoor zeggen Russische partizanen te zijn geïnspireerd door wat geestverwanten in het gecontroleerde buurland Belarus al langer deden. Daar was zelfs sprake van een clandestien netwerk van spoorwegarbeiders dat er meerdere keren in slaagde spoorverbindingen tussen Rusland en Oekraïne via Belarus lam te leggen.||https://www.parool.nl/wereld/hoe-russen-proberen-poetins-oorlog-te-dwarsbomen-molotovcocktails-en-ontspoorde-treinen~be4308bd/
2022-07-17||Joep Langebrug onthuld in Beethovenstraat, acht jaar na zijn dood bij vliegramp MH17||De Joep Langebrug is tot stand gekomen dankzij de inspanning van drie buurtbewoners. Een van hen, journalist en schrijver Frank van Kolfschooten, publiceerde een boek over de historie van de Beethovenstraat. Het drietal kreeg de gemeente na acht jaar zover om de brug over het Zuider Amstelkanaal van een naam te voorzien. De brug had daarvoor alleen een nummer: brug 417. “Ik kende Lange als wetenschapper, maar pas na het neerhalen van de MH17 kwam ik erachter dat ik hem ook van gezicht kende,” aldus Van Kolfschooten, die zelf in de Beethovenstraat woont. “Hij was de man van twee portieken verderop die altijd de hond uitliet over brug 417, op weg naar het Beatrixpark.” Lange zat aan boord van vlucht MH17 om naar een wetenschappelijk congres in Australië te gaan en overleed net als 195 andere Nederlanders. Hij werd 59 jaar. Ook Langes partner Jacqueline van Tongeren liet het leven. Lange, als hoogleraar infectieziekten verbonden aan het AMC, stond internationaal zeer hoog aangeschreven, zegt Marcel Levi, die acht jaar geleden bestuursvoorzitter was van het AMC en ook bij de onthulling van de brug aanwezig was. “Joep heeft baanbrekend werk verricht, niet alleen op wetenschappelijk gebied. Hij maakte zich sterk voor betaalbare aidsmedicatie en een ziektekostenverzekering in ontwikkelingslanden. Om een indruk te geven hoe bekend hij was: CNN stond zeer uitgebreid stil bij zijn overlijden.” Ter nagedachtenis kwam in 2016 het Joep Lange Instituut van de grond in Amsterdam. Dat richt zich op aidsbestrijding in ontwikkelingslanden. De brug werd onthuld door de Amsterdamse wethouder Shula Rijxman (Zorg) en kinderen van Lange. Dochter Martha toonde zich dankbaar voor het initiatief. “Ik fiets elke dag naar mijn werk over deze brug. Vanaf nu is die verbonden met mijn vader.”||https://www.parool.nl/amsterdam/joep-langebrug-onthuld-in-beethovenstraat-acht-jaar-na-zijn-dood-bij-vliegramp-mh17~b957e046/
2022-07-17||CDA-fractieleider Pieter Heerma: ‘Ik zou wel een spelletjeswinkel willen hebben’||CDA-fractievoorzitter Pieter Heerma (44) zit tien jaar in de Tweede Kamer en heeft naam gemaakt als onderhandelaar in kabinetsformaties. Hij geldt als echte teamspeler, maar ooit was hij een individuele topsporter. De judoka Heerma was bij de junioren vijfde van de wereld en derde in Europa. Toch zijn niet deze prijzen zijn sportieve hoogtepunt, maar een duel waarin hij in de eerste twee seconden een beer van een Iraanse worstelkampioen op zijn rug kreeg. De sport bracht hem discipline bij, maar leerde hem ook iets waar hij als onderhandelaar baat bij heeft: “Weten wanneer je mee moet bewegen.” “De eerste keer dat ik dat publiekelijk zei, kwam Gert-Jan Segers van de ChristenUnie naar me toe en zei: ‘Ach arme jongen...’ Ik heb een natuurlijke neiging tot agnosticisme en ik zeg er altijd achteraan dat ik denk dat de Lieve Heer me dat vergeeft. Ik ben veel met christelijke waarden bezig. Ik heb het gevoel dat ik religieuzer ben dan een paar jaar geleden, maar als ik iets ben, ben ik agnost. Mijn moeder ziet het zo: ‘God is het moreel goede.’ Misschien blijf ik mijn hele leven zo, maar ik sluit niet uit dat ik over tien jaar weleens in de kerk beland.” Pieter Heerma, zoon van oud-CDA-wethouder (in Amsterdam), oud-staatssecretaris en oud-fractieleider Enneüs Heerma, is over zijn privéleven afgemeten. Sinds 1995 is hij met zijn vrouw en ze hebben twee zonen van 11 en 8. “Ik weet hoe groot de impact is van een vader die als politicus weinig thuis is. En als hij thuis is, dan moet hij ook nog vaak gebeld worden. Daar komt ook nog bij dat je op straat wordt herkend en mensen het gesprek aangaan. Daarom wil ik die scheiding strak houden.” “Last is een groot woord. Mijn vader kwam pas ’s avonds thuis als wij al weer terug waren van het sporten. Hij was ook vaak weg in het weekend. Ik heb uit de eerste hand ervaren dat de impact groot is. Als thuis de telefoon ging nam ik op: ‘Met Lubbers...’” “Ja, toch wel. De liefde voor de club zit bij mij heel diep. Dit zijn geen leuke jaren geweest. Wat er de afgelopen jaren in het CDA gebeurde, was in mijn beleving anders dan wat er misging toen het CDA voor het eerst in de geschiedenis in de oppositie kwam. Dat leed zit bij mij veel dieper, dat maakte je thuis mee. Het zijn krassen op je ziel. Die blijdschap over regeren zonder het CDA werd hard en rauw gevierd. Mijn vader moest die kar trekken, dat was niet leuk.” “Ten diepste zit ik in de politiek om dingen te bereiken en wil ik dienstbaar zijn aan een hoger doel. Ik spring niet over mezelf heen en roep: kijk mij er nou toe doen.” “Je moet als politicus bijna twee tegenstrijdige vaardigheden in je hebben: politiseren en pacificeren. In het huidige politieke tijdsgewricht is die balans scheef tussen het eerste en het tweede. De politiek als geheel kan wel wat meer pacificerende politici gebruiken. We zijn gekozen om vreedzaam geschillen te beslechten. En iedere week staan er veel Kamerleden met ophef aan de interruptiemicrofoon, gericht op politiseren. Mijn uitdaging is niet alleen te blijven hangen in pacificeren, omdat zichtbaarheid ook belangrijk is. Zeker nu.” “Zelfkennis is belangrijk. Als je er één ding eruit moet pikken: veel politici zijn bezig met zichzelf te horen praten. Maar aan de onderhandelingstafel is niet wat je zegt belangrijk. Onderhandelen is de gave van luisteren. Als je goed luistert naar wat anderen zeggen, komt ter plekke of ’s avonds de creativiteit. Dat je denkt: hé, waarom zeiden ze vandaag iets anders dan gisteren? Want gisteren zeiden ze: dit is onbespreekbaar. Maar vandaag zeiden ze: dit is in principe onbespreekbaar. Dat is iets anders dan onbespreekbaar. Met luisteren kun je proberen te doorgronden wat de ander bedoelt, en kun je tot compromissen komen.” “Ik ben altijd duidelijk geweest. Ik vind volksvertegenwoordiger zijn het hoogste goed. En dat is ook wat bij mij past.” “Ik besef dat ik meer politieke toekomst achter me heb dan voor me. Ik zit in mijn derde termijn. Ik ben nooit een carrièreplanner geweest. Ik ben een simpel mens die van veel dingen gelukkig kan worden. Ik ben een groot liefhebber van bordspellen, ik ken ze allemaal. Ik zou wel een spelletjeswinkel willen hebben. Dat mensen binnenkomen en vertellen wat ze mooi vinden. En dat ik ze dan een spel aanraad waarvan je weet dat ze er gelukkig van worden, daar word ik warm van.” “Bij de nieuwe bestuurscultuur hoort ook een nieuwe politieke cultuur. In het klein en groot proberen we na de chagrijnige coronajaren en de toeslagenaffaire de kloven te dichten in plaats van het wantrouwen uit te vergroten. Wat er nu in Kamerdebatten gebeurt, gaat echt een grens over. Als Louis van Gaal voetbalrellen koppelt aan de verruwing in de politiek omdat Kamerleden het verkeerde voorbeeld geven, dan is er iets goed mis.” “Het feit dat wetenschappers en journalisten in het debat op een bepaalde manier worden bejegend en vervolgens bedreigd worden op sociale media, waardoor er een week later een veiligheidshuisje voor hun deur staat: dat kan echt niet. In de plenaire zaal van de Kamer mag alles worden gezegd, maar nu wordt die parlementaire onschendbaarheid bewust of onbewust ingezet om te intimideren, waardoor andere Kamerleden zich geremd voelen: zo wordt het publieke debat gesmoord. En als hierdoor wetenschappers en journalisten hun werk niet meer kunnen doen, dan moet er iets gebeuren.” “Uiteindelijk geldt dat wij een Reglement van Orde in de Kamer hebben dat bepaalt wat wel en niet kan. Maar dat is lang geleden bedacht en dat voorzag geen social media. Het opheffen van immuniteit vind ik te ver gaan. Maar het Reglement van Orde moet een Kamerlid buiten de orde plaatsen als een wetenschapper of journalist wordt bedreigd. Het begint bij het vragen door de Kamervoorzitter iets terug te nemen en te herstellen, het eindigt bij het woord ontnemen. Microfoon dicht en geen deelname meer aan het debat.”||https://www.parool.nl/nederland/cda-fractieleider-pieter-heerma-ik-zou-wel-een-spelletjeswinkel-willen-hebben~b3f19046/
2022-07-17||Officieel: Lisandro Martínez vertrekt naar Manchester United ||Martínez tekent een contract tot medio 2027 op Old Trafford, waar de Argentijn wordt herenigd met coach Erik ten Hag. Ajax meldt dat Martínez nog wel medisch gekeurd moet worden. Ajax maakt met de verkoop van de 24-jarige Argentijns international, die drie jaar geleden voor zeven miljoen euro op werd gehaald bij Defensa, wederom een financiële klapper. De club ontving alleen voor Frenkie de Jong en Matthijs de Ligt ooit meer geld dan voor Martínez. Eerder deze transferperiode ontving Ajax 31 miljoen euro van Borussia Dortmund voor Sébastien Haller en 18,5 miljoen euro van Bayern München voor Ryan Gravenberch. Niet alleen komt Martínez nu op drie binnen in de lijst met recordverkopen van Ajax, de zevenvoudig international komt ook in de top tien van duurste aankopen van Manchester United. Voor negen spelers betaalden The Red Devils ooit meer dan voor Martínez: Paul Pogba (105 miljoen euro), Harry Maguire (87), Jadon Sancho (85), Romelu Lukaku (84,7), Ángel Di María (75), Bruno Fernandes (63), Anthony Martial (60) en Fred (59). Martínez is na Tyrell Malacia en Christian Eriksen de derde aanwinst voor Ten Hag bij Manchester United. De club hoopt ook spoedig Frenkie de Jong aan de selectie toe te voegen. Onlangs won Ten Hag met The Red Devils met liefst 4-0 van Liverpool bij het officieuze debuut van de Nederlandse manager.||https://www.parool.nl/sport/officieel-lisandro-martinez-vertrekt-naar-manchester-united~bef48089/
2022-07-17||Jaar na doodschoppen Carlo (27) op Mallorca: Nederlandse politie patrouilleert bij strand Palma||Villavicencio is een van drie politieagenten uit Nederland die tot eind september deel uitmaken van de gemengde teams. Ze patrouilleren in de drukste zones bij Playa de Palma, het 6 kilometer lange strand van de hoofdstad Palma de Mallorca tot aan El Arenal. Hoofddoel is ‘onbehoorlijk gedrag’ van vakantiegangers tegengaan, maar de Nederlandse agenten moeten met hun aanwezigheid volgens plaatselijke media ook bijdragen aan een beter veiligheidsgevoel bij toeristen uit ons land. Daarbij verwijzen ze naar het drama met de 27-jarige Carlo Heuvelman uit Waddinxveen. Hij liep op 14 juli vorig jaar ernstig hersenletsel op bij een ruzie met andere Nederlanders op de boulevard in El Arenal (iets ten zuiden van Palma) en overleed vier dagen later in het ziekenhuis. Het drama houdt Nederlandse toeristen nog steeds bezig, constateert agent Edoardo Villavicencio. “Ze voelen zich onzeker en hebben veel vragen over van alles,” verklaarde de Nederlandse agent vrijdag in vloeiend Spaans tegen de media. “Ik heb er een heel positief gevoel over.” Naast de drie Nederlandse agenten patrouilleren deze zomer traditiegetrouw ook vijf Duitse collega's in Playa de Palma. Dat trekt al tientallen jaren zoveel Duitse toeristen dat het ook wel ‘de zeventiende deelstaat’ van de Bondsrepubliek wordt genoemd. De aanwezigheid van buitenlandse politieagenten vloeit voort uit een Europees uitwisselingsprogramma. De aanwezigheid van de politiemensen in Duitse en Nederlandse uniformen bleef niet zonder effect, luidde het dit weekend na de eerste patrouilles over de boulevard langs het strand. De vakantiegangers reageerden volgens politiechef Francisco Javier Santos verrast en nieuwsgierig en konden in hun moedertaal met de wetshandhavers communiceren. “Dat maakt het werk een stuk makkelijker.” Een jaar na het dodelijke geweld waardoor Carlo Heuvelman om het leven kwam, is nog altijd niet duidelijk wie hem de fatale trap gaf. Er zijn negen verdachten van wie het Openbaar Ministerie drie vervolgt voor doodslag. De eerste van de elf zittingsdagen is 4 oktober. Een uitspraak wordt verwacht op 18 november. Hoofdverdachte in de zaak is Hilversummer Sanil B. (19). Op een van zijn schoenen zijn dna-sporen van Heuvelman gevonden. B. ontkent schuldig te zijn aan de fatale mishandeling. De rechtbank bepaalde begin dit jaar dat er een zogenoemd tegenonderzoek naar het dna-materiaal moest komen door een andere organisatie dan het NFI (Nederlands Forensisch Instituut). De raadsman van B. had daarom gevraagd. De onderzoekers van het Leids Universitair Medisch Centrum komen tot een andere conclusie, meldde advocaat Peter Plasman een week geleden. “Er zit wel dna van anderen op zijn schoenen, maar niet van figuren die bij deze zaak betrokken zijn.” * In een eerdere versie van dit artikel stond ten onrechte dat Sanil B. nog vastzit. Hij is op 13 april in vrijheid gesteld, maar is nog wel verdachte in de zaak.||https://www.parool.nl/wereld/jaar-na-doodschoppen-carlo-27-op-mallorca-nederlandse-politie-patrouilleert-bij-strand-palma~b0cba940/
2022-07-17||GGD-arts: ‘We moeten in deze hitte extra letten op ouderen, daklozen en jonge kinderen’||Een gevoelstemperatuur van 35 graden, dat is ongeveer het kantelpunt, zo schetst Hondema. Bij die temperatuur krijgen ook gezonde mensen problemen. Het verschilt natuurlijk een beetje per persoon, maar elk lichaam – zelf opgewarmd tot 36, 37 graden – is fysiologisch begrensd. Op enig moment raakt iedereen oververhit en volgen symptomen als vermoeidheid, slecht slapen, hoofdpijn of jeukende blaasjes. Het volgende stadium is een hitteberoerte, aldus Hondema, die is opgeleid als arts en zich specialiseerde in de wisselwerking tussen het leefmilieu en gezondheid. Denk aan symptomen als een lichaamstemperatuur van 40 graden, een verhoogde hartslag, misselijkheid, spierspasmen en bewustzijnsverlies. Vervolgens raken mensen in coma en uiteindelijk houdt het lichaam er helemaal mee op. Bij veel mensen met onderliggende aandoeningen als suikerziekte of hartproblemen heeft dat fysiologische opwarmingsproces een veel grotere impact op het lichaam. Dat geldt ook voor veel ouderen. Zij vormen een kwetsbare groep bij extreme hitte. “Hun lichamelijke systemen om af te koelen werken minder goed; ze transpireren minder, hun bloedvaten kunnen niet meer zo ver uitzetten, hun dorstprikkel neemt af. Daarbij realiseren ouderen zich niet of onvoldoende dat hitte voor hen riskant is. Daarom moeten we nu extra op hen letten. Net als op heel jonge kinderen en op daklozen, die hitte lastiger ontwijken.” “Ja. Bij een hittegolf – een vijfdaagse periode met drie dagen van 30 graden of hoger en twee van minimaal 25 – is sprake van oversterfte, berekende het CBS. Dan sterven er dus significant meer mensen dan je op grond van het gemiddelde zou verwachten. Een Nederlandse hittegolf leidt tot ongeveer 400 extra sterfgevallen.” “Ja, maar dat kun je zo niet stellen. Het hangt ook samen met bijvoorbeeld verschillen in de samenstelling van de Nederlandse en Amsterdamse bevolking die de gevoeligheid bepaalt. Ook verschillen in temperatuur, luchtkwaliteit en luchtvochtigheid kunnen een rol spelen. Ik durf geen getal op de extra Amsterdamse sterfgevallen te plakken bij een hittegolf.” “Die is in Amsterdam op extreem hete dagen fors hoger dan op het platteland. Wel een graad of 7 tot 8. Amsterdam is een hitte-eiland, zoals dat heet. Huizen zijn van steen, en steen houdt warmte vast. Er is in Amsterdam bijvoorbeeld ook minder wind. En minder schaduw.” “Ja, net als alle apparaten die warmte produceren, maar ik zou niet weten in welke mate. Mede om stedelijke oververhitting tegen te gaan is in Italië in mei vastgelegd dat de airco in overheidsgebouwen pas aangaat als het warmer is dan 25 graden. Ook de huidige energiecrisis speelt bij die maatregel uiteraard een rol. Dat zijn politieke afwegingen, waar ik als ambtenaar van de GGD niet over ga.” “Het beste is preventie: voorkom dat je het te heet krijgt. Het afgekondigde Nationale Hitteplan helpt bij dat bewustzijn, want in tegenstelling tot bijvoorbeeld Spanjaarden of Italianen zoeken Nederlanders de zomerse zon graag op. Ook als het daar eigenlijk te heet voor is, zoals maandag en waarschijnlijk dinsdag.” “Wat ook hoort bij een goede voorbereiding: schroom niet om een beroep te doen op medische zorg als je lijdt onder de hitte. Het is een serieuze kwestie.” “Voor de wat langere termijn wordt hitte voor Amsterdam een nog groter thema. De stad heeft nu twee keer zo veel dagen van minimaal 25 graden als in 1950: twintig in plaats van tien. Volgens een weermodel van het KNMI ligt het in de lijn der verwachting dat Amsterdam in 2085 zo’n veertig van die hittedagen kent. Hogere temperaturen worden daarom ook meegewogen bij de inrichting van nieuwe Amsterdamse wijken: veel groen en water bieden verkoeling.” “Dat is niet te voorspellen. Mijn persoonlijke opvatting is dat Nederland altijd wisselvalliger zomerweer zal hebben dan pakweg Zuid-Spanje. Dus het levensritme aanpassen met een siësta en andere zonmijdende gebruiken zie ik hier in de toekomst niet verschijnen. Maar ik denk wel dat we hier meer extreem hete dagen krijgen die aanpassingen vergen.” “Ik denk dat we mensen georganiseerd gaan aanbieden om af te koelen. Dat er als publieke dienst gekoelde sporthallen of bibliotheken zijn voor mensen met oververhitting. In New York gebeurt dat al. Dat helpt extra sterfgevallen voorkomen.”||https://www.parool.nl/amsterdam/ggd-arts-we-moeten-in-deze-hitte-extra-letten-op-ouderen-daklozen-en-jonge-kinderen~b78a0022/
2022-07-17||Getekend door de bommen op Amsterdam-Noord in 1943: ‘Als kind voelde ik het verdriet van mijn ouders’||Het gebeurde op een zaterdagochtend om een uur of negen, zegt Jeannette van der Stelt. Het was mooi weer, maar een beetje heiig. De schoolvakantie in Amsterdam was net begonnen. Het gewone werk ging door; zaterdagen hoorden 79 jaar geleden bij de werkweek. Het luchtalarm waarschuwde op die 17de juli in 1943 voor naderend onheil. Maar er was zo vaak vals alarm dat veel inwoners van Noord het geloei negeerden. En toen vielen de bommen, en op 25 en 28 juli weer. “De bommen waren bedoeld voor de Fokkerfabrieken,” zegt Van der Stelt, die voor de Stichting Historisch Centrum Amsterdam-Noord een boekje schreef over de bombardementen: Waar de bommen vielen. De Fokkerfabrieken stonden onder Duits gezag en droegen bij aan de Duitse oorlogsindustrie. De bombardementen werden geaccordeerd door de Nederlandse regering in ballingschap. “Maar door onervarenheid en fouten liep het mis,” aldus Van der Stelt. “De Amerikanen hebben zich er kort daarna voor verontschuldigd. Het waren de grootste bombardementen die Amsterdam ooit heeft gekend.” Noord is niet de enige plek in Nederland waar geallieerde bommen slachtoffers maakten onder de Nederlandse bevolking. Het gebeurde bijvoorbeeld ook in Nijmegen (1944), Breskens (1944), Eindhoven (1942) en Geleen (1942). Zusje Nellie (6 maanden oud) en broertje Anne (18 maanden) van Anne van der Glas (78) kwamen bij het bombardement om. Hun huis op de Fazantenweg werd verwoest. Van der Glas werd elf maanden later geboren in Monnickendam. Hij is vernoemd naar zijn overleden broertje. “Hoewel het incident voor mijn geboorte was, heeft het veel impact op mijn leven gehad,” zegt Van der Glas. “Als kind voelde ik het verdriet van mijn ouders. En toen ik later zelf kinderen kreeg, realiseerde ik me nog meer hoe zwaar hun verlies moet zijn geweest.” Met zijn eigen zoon heeft Van der Glas op begraafplaats de Nieuwe Noorder nog weleens gezocht naar de plek waar zijn broertje en zusje zijn begraven. De graven waren in de jaren zestig al geruimd, wist hij, maar hij probeerde zich de plek op het kerkhof te herinneren. Hij weet waar ze ongeveer gelegen moeten hebben. Sinds 2003 staat op de Nieuwe Noorder een gedenkteken voor de slachtoffers. In 2018 werden in Noord elf gietijzeren putdeksels van 80 centimeter onthuld. Het kunstwerk van Hester Oerlemans verwijst naar de ingeslagen bommen. In de rand van de deksels staan de tweehonderd namen van de slachtoffers. Het heeft relatief lang geduurd voordat de bombardementen zijn herdacht. “Als de bommen in Zuid waren gevallen, was het waarschijnlijk sneller gebeurd,” zegt Van der Glas. “In Noord woonden minder notabelen en meer arbeiders. Het hoorde lang nooit echt bij Amsterdam.” Dat Nederlandse werknemers in de Fokkerfabrieken bijdroegen aan de Duitse oorlogsindustrie kan een herdenking eveneens hebben bemoeilijkt, zegt Van der Stelt. “Maar die mensen werden gedwongen. Anders werden ze in Duitsland te werk gesteld.”||https://www.parool.nl/amsterdam/getekend-door-de-bommen-op-amsterdam-noord-in-1943-als-kind-voelde-ik-het-verdriet-van-mijn-ouders~bc4de135/
2022-07-17||Dokter Thep verrichtte in zijn morsige Thaise operatiekamer aan de lopende band sekseoperaties||De Belgische fotografe en documentairemaakster Lieve Blancquaert reisde onder het motto Let’s Talk About Sex de wereld rond om mensen in zeven landen het hemd van het lijf te vragen. De tweede aflevering, die vrijdag bij de VPRO te zien was, speelde zich af in Thailand, het land waar ladyboys – mannen die zich vrouw voelen – zonder probleem over straat kunnen. “Is Thailand het genderparadijs op aarde of is dat maar schone schijn?” wilde Blancquaert weten. Ze ging onder meer langs in Chinatown, waar de Chinese dokter Thep een kliniek runt waar een sekseoperatie slechts 2200 euro kost – de laagste prijs van Bangkok. Dokter Thep verrichtte in zijn morsige operatiekamer aan de lopende band sekseoperaties, maar alleen van man naar vrouw. “Dan hoef je alleen maar te snijden en een gat te maken,” legde hij nogal plastisch uit. “In de toekomst kan ik misschien de penis van een overledene transplanteren.” Blancquaert mocht ook nog een operatie meemaken waarbij de testikels van een man werden verwijderd. “Hij krijgt zijn teelballen mee, want vaak doen ze daar nog een rituele ceremonie mee,” verduidelijkte de spraakzame kwakzalver monter. Fijnzinniger was het gesprek met een Thaise monnik die uitlegde dat volgens het boeddhisme transgender personen en lhbtq+’s een slecht karma hebben omdat ze zich in een vorig leven seksueel zouden hebben misdragen. Die zienswijze betreurde hij persoonlijk en de veelgeroemde Thaise tolerantie vergeleek hij met een ijsberg: je ziet maar een deel, het gevaar zit onder de oppervlakte. Een mooi beeld – maar bij Lips bleef helaas vooral het beeld hangen van die twee teelballen op de operatietafel van dokter Thep, de kiloknaller van Chinatown. Reageren? hanlips@parool.nl.||https://www.parool.nl/kunst-media/dokter-thep-verrichtte-in-zijn-morsige-thaise-operatiekamer-aan-de-lopende-band-sekseoperaties~b36eba5b/
2022-07-17||Simple verkoopt koffie, zoetigheden en hartige broodjes – en wil dat die betaalbaar blijven||Amsterdammer Sahar Shooshian (38) opende afgelopen maand haar zaak Simple in West. Voorheen werkte ze drie jaar in hetzelfde pand voor Juicebrothers. Toen haar contract eindigde, greep ze haar kans. “De afgelopen jaren had ik altijd al veel ideeën, die ik nu kan waarmaken. Als je een eigen zaak opent, doe je dit met veel passie en liefde.” Shooshian verkoopt bij Simple vooral koffie, zoetigheden en hartige broodjes. “Tegenwoordig stijgen de prijzen overal in Amsterdam. Ik kom zelf uit een klein dorp waar de boer lekkere betaalbare broodjes verkocht. Dat wil ik hier ook, maar dan met een eigen twist.” Bij Simple kunnen klanten terecht voor een broodje met gegrilde worst (€5,75) of een tosti van Turks brood met kaas en tomaat (€4). Shooshian verkoopt ook groente- en fruitsap van Zuss & Sap, dat door twee zusjes in Friesland gemaakt wordt. “Ze experimenteren met verschillende smaken zoals rode biet, bleekselderij, peer, appel, gember en citroen én het komt allemaal van de Nederlandse bodem.” De roze muur aan de kant van de toog loopt over naar het plafond. Shooshian: “Dat is bij mij thuis ook zo. Het interieur heb ik zelf bedacht en omdat ik van Perzische afkomst ben probeer ik het nog aan te vullen met elementen uit mijn eigen cultuur.” Shooshian wil bij Simple vooral verschillende culturen samenbrengen. Binnenkort gaan ze ook loaded fries verkopen, met bijzondere combinaties zoals kip, kalfsvlees of garnalen. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/simple-verkoopt-koffie-zoetigheden-en-hartige-broodjes-en-wil-dat-die-betaalbaar-blijven~b332a100/
2022-07-17||De Marktkantine verkoopt inboedel via veiling: ‘Het gebouw moest snel leeg’||“Die indruk krijg ik wel een beetje. Veel van mijn vrienden hebben in de achtertuin iets creatiefs in elkaar geknutseld, een barretje, een zitje. Kun je het gezellig hebben ondanks corona.” “Meer dan in die van een gemiddelde, anonieme verkoper. Ik zie vooral meer interesse van particulieren, want zo’n Budweiser-ijsbeker, die staat in bijna elke mancave leuk.” “Wij nemen de inboedel over van, zoals in dit geval, De Marktkantine, en onze taak is dan daar een nieuwe gebruiker voor te vinden, en wel zo groen mogelijk. We noemen het zelf producten met ervaring, want tweedehands klinkt zo, eh, tweedehands. We bieden het eerst aan via een veiling bij BVA, dan proberen we andere partijen. Soms gaan er zelfs kavels naar Afrika.” “Die kans is klein, maar de restjes van onze boedels kunnen er terechtkomen. Voor ons is het van belang dat spullen worden hergebruikt, niet afgedankt, dat is het idee.” “Nee, je ziet meteen als je biedt de totaalprijs, inclusief opgeld en btw. Maar, let op, de veiling is online, de spullen staan in Oostvoorne. We willen zo circulair mogelijk zijn, maar het gebouw van De Marktkantine moest nou eenmaal snel leeg.”||https://www.parool.nl/ps/de-marktkantine-verkoopt-inboedel-via-veiling-het-gebouw-moest-snel-leeg~b29e0eb4/
2022-07-17||Tawab ging van huis naar garage, en nu dreigt dakloosheid: ‘Onze kinderen merken de angst’||Khoshbin woont nu twee jaar in een garage aan de Kromboomssloot in het Centrum. 1 oktober loopt het huurcontract af, waardoor hij, zijn vrouw en twee meisjes van 1 en 2 jaar op straat dreigen te komen te staan. Met zijn inkomsten kan hij een reguliere huurwoning niet betalen en de gemeente weigert volgens Khoshbin een urgentieverklaring om snel een woning te kunnen betrekken. “Ik heb overal gezocht, maar wordt van het kastje naar de muur gestuurd,” zegt hij. “Ik heb echt hulp nodig.” Zijn vorige woning in De Pijp, die hij voor een schappelijk bedrag van een ‘aardige huisbaas’ kon huren, kreeg scheuren in de muren en werd onbewoonbaar verklaard. Hij kreeg een garage aangeboden, verre van ideaal voor een gezin met twee kleine kinderen. “Het is er donker en ventilatie ontbreekt,” zegt Khoshbin. Toch is hij heel dankbaar en zou hij er het liefst blijven wonen, “maar dat kan niet.” Goede vriend Geert de Natris is een inzameling gestart zodat Khoshbin een passende woning kan huren voor onbepaalde tijd. Bij De Natris’ restaurant Garlic Queen in de Reguliersdwarsstraat begon Khoshbin als afwasser. In de straat onderhoudt hij als vrijwilliger ook het groen. Vlak voor de coronapandemie begon Khoshbin daar een fietsenwinkel, maar de gehoopte inkomsten bleven uit vanwege de lockdown. Daardoor verdampte zijn investering en kwam hij in de schulden vanwege de huur. Begin deze maand heeft hij de fietsenwinkel overgedragen aan zijn compagnon. “Het is niet genoeg geld voor twee personen,” zegt Khoshbin. Khoshbin wil snel weer op zoek naar werk, maar heeft momenteel maar één zorg: heb ik straks nog een woning? “Mijn vrouw en ik hebben heel veel angst en stress. En de kinderen merken dat ook, zij zijn erg gevoelig.” Restauranthouder De Natris beaamt dat: “Je ziet het aan zijn ogen: het is één brok verdriet. Hij is erg afwezig en de spanning thuis wordt ook groter. 1 oktober komt steeds dichterbij.” Het leven van Khoshbin is een aaneenschakeling van vluchten en verhuizen. In zijn geboorteland Afghanistan vluchtte hij ten tijde van de vorige machtsperiode van de Taliban van dorp naar dorp. Een echte jeugd heeft hij daardoor nooit gekend. In 2001 arriveerde hij voor het eerst in Nederland, maar het duurde tot 2017 tot hij een verblijfsvergunning kreeg. Nu is hij, net als vele Amsterdammers, op zoek naar een betaalbare woning. De inzameling om hem aan een vaste plek te helpen, staat op zondagochtend op 8000 euro. De Natris hoopt op zeker 30.000 euro. “Veel ondernemers van de Reguliers doen een duit in het zakje.” Khoshbin: “Ik wil een stabiel leven en dat mijn kinderen gezond opgroeien. Ik hoop dat de Amsterdammer mij helpt.”||https://www.parool.nl/amsterdam/tawab-ging-van-huis-naar-garage-en-nu-dreigt-dakloosheid-onze-kinderen-merken-de-angst~b4046002/
2022-07-17||Oekraïens vrachtvliegtuig met ‘gevaarlijke lading’ gecrasht in Griekenland: acht doden||Het vliegtuig was volgens de Griekse luchtvaartautoriteiten onderweg van de Servische stad Niš naar de Jordaanse hoofdstad Amman toen het boven de Egeïsche Zee in de problemen raakte. De piloot had wegens een motorstoring toestemming gevraagd voor een noodlanding op het vliegveld van Kavala maar kon dat niet meer bereiken. Op beelden die ERT publiceerde is te zien dat het toestel omstreeks 22.45 uur brandend neerstort. Ooggetuigen verklaarden dat het vliegtuig al in de lucht in brand stond. De brandweer zette zeven blusvoertuigen in, maar kon het wrak wegens explosies niet naderen. Urenlang werden in de brandende resten knallen gehoord. Ook kwamen bijtende dampen vrij. Twee brandweermannen moesten met ademhalingsproblemen naar het ziekenhuis. Het ministerie van Burgerbescherming stuurde een sms-alert uit aan omwonenden tot twee kilometer in de omtrek om vensters te sluiten, airco’s uit te zetten en niet naar buiten te gaan. Het is nog niet niet duidelijk wat het vliegtuig vervoerde maar volgens Griekse media ging het om zo'n elf ton ‘gevaarlijk materiaal’, hoofdzakelijk explosieven. “We behandelen de lading als gevaarlijk materiaal,” zei een brandweerfunctionaris. “Er is informatie dat het vliegtuig munitie aan boord had.” Experts van het leger en van de Griekse Commissie voor Atoomenergie zullen de wrakstukken zondag met een drone inspecteren uit angst voor de toxiciteit van de onbekende lading en zo meten welke stoffen zijn vrijgekomen.||https://www.parool.nl/wereld/oekraiens-vrachtvliegtuig-met-gevaarlijke-lading-gecrasht-in-griekenland-acht-doden~bd20e803/
2022-07-17||Russische leger versterkt bezette gebieden Oekraïne: ‘Mogelijk binnenkort beslismoment voor Poetin’||In de Zuid-Oekraïense stad Mikolajiv is zondagochtend vroeg het luchtalarm afgegaan. Burgemeester Oleksandr Senkevitsj schreef op Telegram dat in de stad zeker tien explosies zijn gehoord. Of er slachtoffers zijn gevallen is nog niet bekend. De Russische minister van Defensie, Sergej Sjojgoe, gaf gisteren instructies de strijd op te voeren. Volgens waarnemers lijkt het erop dat de Russen snel de bijna geheel veroverde Donbas willen bezetten en andere veroverde gebieden in ieder geval zo lang mogelijk willen vasthouden nu Oekraïne daar tegenaanvallen opzet. “Mogelijk ontstaat er binnenkort – als de Donbas is gevallen – toch een beslismoment voor Poetin,” denkt Peter Wijninga, oud-militair en veiligheidsexpert van het Haags Centrum voor Strategische Studies. De vraag onder specialisten is al een tijdje wat het Kremlin gaat doen na het voltooien van Poetins opdracht de Donbas ‘te bevrijden’. Wijninga: “De grote vraag is in hoeverre Poetin echt op de hoogte is van de toestand van zijn leger. Ook de Russen kennen veel problemen met manschappen en materieel. Maar durven Poetins bevelhebbers hem dat te zeggen?” Wijninga: “Poetin kan de overwinning uitroepen en claimen dat hij met de inname van de Donbas heeft gewonnen. Maar als hij zelf het idee heeft dat het erg goed is gegaan en dat er meer kan dan zou hij in de verleiding kunnen komen door te stoten.” Met alle gevolgen van dien, denkt Wijninga, want Oekraïne beschikt inmiddels over steeds meer westerse precisiewapens die de Russen hard treffen. Dat laatste zou onder meer blijken uit recente opnamen van Nasa-brandalarmsatellieten. Te zien is dat er in de Donbas de laatste weken beduidend minder hitteclusters worden gedetecteerd rond het front. Dat zou er volgens de Amerikaanse denktank Institute for War op wijzen dat de Russen minder raketten hebben afgeschoten, wat weer een gevolg kan zijn van recente explosies van Russische wapendepots. Een aantal zou zijn geraakt door Amerikaanse Himars. De militaire campagne van Rusland blijft hoofdzakelijk gericht op de oostelijke Donbas, maar de nieuwe aanvallen treffen ook gebieden in het noorden en zuiden. Charkov, de op een na grootste stad van Oekraïne, heeft de afgelopen dagen bijzonder zware bombardementen meegemaakt, waarbij Oekraïense functionarissen en lokale commandanten de vrees uitten dat er een tweede grootschalige Russische aanval op de noordelijke stad op komst is. Mogelijk dat de Russen hier bezig zijn ‘wisselgeld’ te veroveren voor toekomstige onderhandelingen, denken waarnemers. Tenzij het plan toch is om, op den duur, heel Oekraïne in te lijven. Tegelijkertijd dringt president Zelenski er bij de Oekraïners op aan zich niet bang te laten maken door Russische waarschuwingen voor een intensivering van de strijd en veel meer raketaanvallen. Volgens hem zijn die bedoeld om de Oekraïense samenleving te verdelen. “Soms kunnen informatiewapens meer aanrichten dan gewone wapens,” zei Zelenski in zijn nachtelijke videotoespraak tot de natie. “Het is duidelijk dat geen enkele Russische raket of artilleriegranaat in staat zal zijn om onze eenheid te breken of ons van ons pad af te leiden naar een democratisch, onafhankelijk Oekraïne. En het is ook duidelijk dat de Oekraïense eenheid niet kan worden verbroken door leugens of intimidatie, vervalsingen of samenzweringstheorieën.” In de zwaar bevochten oostelijke regio Donetsk zouden de afgelopen 24 uur zeven burgers zijn gedood en 14 mensen gewond zijn geraakt bij Russische aanvallen op steden. In de aangrenzende regio van Loehansk hebben Oekraïense troepen echter een Russische nachtelijke aanval op een strategische oostelijke snelweg afgeslagen, aldus Oekraïense bronnen. Het Oekraïense ministerie van Binnenlandse Zaken zegt dat Russische troepen tijdens de oorlog meer dan 17.000 aanvallen hebben uitgevoerd op burgerdoelen, waarbij duizenden strijders en burgers zijn gedood en miljoenen uit hun huizen zijn verdreven.||https://www.parool.nl/wereld/russische-leger-versterkt-bezette-gebieden-oekraine-mogelijk-binnenkort-beslismoment-voor-poetin~b6159678/
2022-07-17||Nationaal Hitteplan geldt per maandag, met smogwaarschuwing||De warme Spaanse en Franse lucht komt steeds verder deze kant op. Volgens het KNMI kan het dinsdag in Nederland op sommige plekken 38 graden worden. Maandag wordt het ook al rond de 30 graden. Het KNMI acht de kans groot dat in verband met de hitte dinsdag code geel wordt afgegeven voor de zuidelijke helft van het land. Mogelijk geldt in sommige provincies code oranje. Het Nationaal Hitteplan dient onder meer om uitdroging en oververhitting te voorkomen. Daarbij gaat het vooral om ouderen, baby’s, chronisch zieken, bewoners van verzorgingshuizen en mensen die in een sociaal isolement leven. Genoeg drinken en ‘s ochtends de woning ventileren is het devies van het Nationaal Hitteplan. Ook wordt geadviseerd om lichamelijke inspanning te beperken. Daarnaast is er de oproep om extra te letten op mensen in de omgeving die misschien hulp kunnen gebruiken. Het Nationaal Hitteplan werd vijftien jaar geleden voor het eerst ingesteld. Het plan houdt in dat organisaties, professionals en vrijwilligers tijdig worden geattendeerd dat er aanhoudend warm weer is voorspeld waarbij maatregelen moeten worden genomen ter bescherming van de kwetsbare groepen. Zij kunnen dan op tijd maatregelen nemen om gezondheidsproblemen te verminderen of voorkomen. Spanje en Portugal meldden zaterdag het overlijden van honderden mensen door de hitte, vooral ouderen die door aandoeningen al verzwakt waren en voor wie de hoge temperaturen (tot wel 46 graden) te veel waren. In Spanje ging het om zeker 360 overledenen en in Portugal ruim 200. Rijkswaterstaat stelt vanaf maandag 10.00 uur een hitteprotocol in. Dat betekent dat mensen die met pech langs de weg staan daar zo snel mogelijk worden weggehaald. Volgens de organisatie kan de temperatuur van het asfalt op tropische dagen tot boven de 50 graden uitkomen. “Als je dan onverhoopt met pech langs de weg komt te staan kun je het al snel erg warm krijgen. Een paar flesjes water zijn dan zeker geen overbodige luxe,” aldus het advies van Rijkswaterstaat. Naast het advies voldoende flesjes koud water mee te nemen, adviseert Rijkswaterstaat ook een paraplu in de auto klaar te hebben liggen. “Langs de weg is namelijk weinig schaduw.” Als de zon met dergelijke temperaturen schijnt, ‘kan een paraplu heel goed van pas komen’. Rijkswaterstaat verwacht ook dat de warmte zal leiden tot problemen bij een aantal bruggen. Die zullen met water worden gekoeld om te voorkomen dat ze niet meer open kunnen. De organisatie van de Nijmeegse Vierdaagse heeft besloten om de eerste wandeldag te schrappen wegens de hitte. De weersomstandigheden zijn dinsdag uniek, volgens marsleider Henny Sackers: nog slechter dan In 2006, toen er twee wandelaars bezweken. Alternatieve hittescenario’s die de Vierdaagse heeft zijn daarvoor niet toereikend, zei hij op een zeer drukbezochte persconferentie in Nijmegen. Ook het Koninklijk Meteorologisch Instituut van buurland België (KMI) verwacht dat het maandag en dinsdag zeer warm wordt, met maxima van 35 graden op maandag en temperaturen die op dinsdag zelfs kunnen oplopen tot 39 graden. Voor maandag geldt code oranje voor het hele land, met uitzondering van de kust en de provincies Luik en Namen. Dinsdag zal code oranje voor het hele land gelden. Code oranje in België betekent dat het voor iedereen noodzakelijk is maatregelen te nemen. Die zijn: regelmatig drinken, lichter kleden, koelere ruimten opzoeken overdag, de gezondheidstoestand regelmatig controleren, kiezen voor licht verteerbaar voedsel in kleinere porties en tot slot ramen en deuren gesloten houden om geen warmte te laten binnen komen. De Belgische vervoerder NMBS schrapt 34 treinen uit de dienstregeling van dinsdag vanwege de verwachte hitte in het land. Dinsdag worden uit voorzorg ook extra medewerkers ingezet voor het oplossen van eventuele storingen of andere problemen op het spoor. Er wordt die dag geen treinmaterieel ingezet dat te gevoelig is voor extreme hitte. NMBS laat weten dat de maatregelen nodig zijn om ‘treinen veilig te laten rijden en reizigers meer comfort te bieden’. Het Britse weerinstituut Met Office, vergelijkbaar met het KNMI, heeft vrijdag code rood afgegeven voor extreme hitte. Dat gebeurde voor het eerst in de geschiedenis. In heel Engeland worden maandag en dinsdag recordtemperaturen verwacht, waarbij het kwik kan oplopen tot 40 graden. Volgens het Met Office staan er ‘levens op het spel’, vooral van kwetsbare ouderen. Britse ministers kwamen zaterdagmiddag bijeen om de hittegolf te bespreken in een zogenoemde ‘Cobra meeting’. Saillant detail: vertrekkend premier Boris Johnson was niet aanwezig bij het spoedberaad, volgens lokale media omdat hij zich op zijn eigen afscheidsfeest moest voorbereiden. Britse vervoersbedrijven adviseren reizigers om maandag en dinsdag alleen ‘essentiële reizen’ te maken met het openbaar vervoer of eigen vervoer. De hitte kan namelijk de spoorrails aantasten waardoor treinen langzamer moeten rijden. Ook kunnen er minder ritten zijn. Mensen moeten rekening houden met storingen. De Britse gezondheidsminister Steve Barclay riep op om op kwetsbare familieleden, kennissen en buren te letten. Er is volgens hem ook extra ambulancecapaciteit vrijgemaakt. Enkele Britse ziekenhuizen hebben verder laten weten minder routineoperaties en controle-afspraken in te plannen om zo capaciteit beschikbaar te houden voor verwachte spoedgevallen. In Spanje houdt de tweede hittegolf van dit jaar al bijna een week aan. De afgelopen dagen werden temperaturen tot bijna 46 graden gemeten. Als gevolg van de hitte is donderdag een grote bosbrand uitgebroken ten noorden van de Spaanse toeristische trekpleister Mijas. Meer dan drieduizend mensen zijn volgens de regionale hulpdiensten geëvacueerd uit het gebied. Veel van hen zijn ondergebracht in een sportcentrum. Ook in de regio Extremadura, nabij de grens met Portugal, braken meerdere bosbranden uit. In Portugal zelf zijn afgelopen week ook duizenden hectaren bos afgebrand. De bosbranden woeden onder meer in het noordelijke Aveiro, het centraal gelegen Leiria, het zuidelijke Faro (Algarve) en in Setubal, 50 kilometer ten zuiden van de hoofdstad Lissabon. Frankrijk heeft al wekenlang te kampen met bosbranden als gevolg van droogte die wordt veroorzaakt door hoge temperaturen. De brandweer gaat de branden in het zuidwesten van Frankrijk onder meer te lijf met blusvliegtuigen en meer dan duizend brandweermensen. Volgens de lokale autoriteiten zijn in de afgelopen week meer dan 12.200 mensen geëvacueerd. Onder de evacués zijn ook toeristen. De bosbranden worden er ook steeds groter. In het departement Gironde stond zaterdag 10.000 hectare bos in brand, een dag eerder was dat nog ongeveer 7300. Het dodental door de hittegolf in Spanje is opgelopen tot zeker 360, meldde het Spaanse onderzoeksinstituut Carlos III dit weekend. In buurland Portugal zijn door de hitte tussen 7 en 13 juli zeker 238 mensen overleden. Vanwege de hoge temperaturen heeft een aantal GGD’en de openingstijden van de test- en vaccinatielocaties aangepast. Sommige locaties sluiten vanwege de verwachte hitte helemaal. De104de Vierdaagse van Nijmegen is dit jaar een driedaagse en begint niet dinsdag maar woensdag. Volgens de organisatie zijn de weersomstandigheden dinsdag nog slechter dan in 2006, toen twee wandelaars bezweken aan de warmte en de rest van de Vierdaagse werd afgelast.||https://www.parool.nl/wereld/nationaal-hitteplan-geldt-per-maandag-met-smogwaarschuwing~bfbbf1e8/
2022-07-17||Schilder wint brons met record bij kogelstoten op WK atletiek ||De Amerikaanse Chase Ealey veroverde het goud met een stoot van 20,49. De Chinese olympisch kampioene Lijiao Gong won het zilver met 20,39. Schilder is de eerste Nederlands vrouw met een WK-medaille bij het kogelstoten. Bij de mannen ging Rutger Smith haar voor met zilver in 2005 en brons in 2007. Met haar 19,77 meter stootte Schilder net iets verder dan de 19,68 die ze onlangs noteerde op de NK atletiek in Apeldoorn. Ze boekte in maart haar eerste grote internationale succes met de bronzen medaille op de WK indoor in Belgrado. Toen was haar afstand 19,48 meter.||https://www.parool.nl/sport/schilder-wint-brons-met-record-bij-kogelstoten-op-wk-atletiek~b55f8a94/
