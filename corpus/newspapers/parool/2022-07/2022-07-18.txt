2022-07-18||Played Rack bij de Sloterplas is een afdruiprek om mee te spelen||Toen de Nederlandse Vereniging van Huisvrouwen in de jaren vijftig de firma Tomado opdracht gaf een simpel, licht en goedkoop afdruiprek te produceren, luidde dit de bloeiperiode in van het bedrijf. De huishoudelijke producten van geplastificeerd draadstaal vlogen de fabriek uit. Van het afdruiprek zijn er honderdduizenden gemaakt. Tomado kon in de jaren zeventig de concurrentie uit de lagelonenlanden echter niet meer aan en ging failliet. Kunstenaar Maze de Boer wekte het verleden weer tot leven door in 2010 een sculptuur te maken in de vorm van een uitvergroot afdruiprek. Hij zette het vervolgens op z’n kop, waardoor het iets anders werd: een klimrek. Plate Rack werd Play Rack. Oftewel: het afdruiprek werd bespeeld, zoals de woordspelige titel van het werk stelt. Het uitbenen van de werkelijkheid tot het punt waar zij nog net haar essentie behoudt, is een constante in het oeuvre van De Boer. Hij laat je afvragen waar de essentie van een object of ruimte eigenlijk in zit en welke onderdelen je kunt beschouwen als ‘aankleding’. Bijzonder indrukwekkend was het metrostation dat hij in 2005 bouwde in de kelder van het Post CS-gebouw, waar W139 toen tijdelijk was gehuisvest. In Galerie Stigter Van Doesburg bouwde hij met hout en karton het interieur van de kruidenierszaak na die hier vroeger zat, tot de blokken Sunlight-zeep aan toe. En recent presenteerde hij een gokautomaat waar je geen geld in kunt werpen en die ook niks uitkeert, maar wel verslavend leuk is om mee te spelen. De locatie van het werk doet er bij De Boer altijd toe, zo ook in het geval van Played Rack. De sculptuur was voor het eerst te zien tijdens de inmiddels legendarische sculptuurmanifestatie Beeld Hal Werk, die plaatsvond in de Kromhouthal, waar vroeger een metaalbewerkingsfabriek zat. Daarna leidde het werk een nomadisch bestaan en kwam het onder andere terecht bij het Cobra Museum in Amstelveen, de stad waar ook Museum Jan staat dat vernoemd is naar Jan van der Togt, een van de oprichters van Tomado. Played Rack heeft nu een voorlopig vaste plek gekregen bij het Van Eesteren Museum en ook dat is toepasselijk. Van Eesteren was verantwoordelijk voor het Algemeen Uitbreidingsplan, waaraan we onder meer Buitenveldert en de Westelijke Tuinsteden te danken hebben. De planoloog schakelde architect Aldo van Eyck in om het speeltuig voor bijna 700 speeltuintjes te ontwerpen. Played Rack is met zijn gebogen, heldere vormen in staal overduidelijk een nazaat van Van Eycks iglo en klimboog. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/played-rack-bij-de-sloterplas-is-een-afdruiprek-om-mee-te-spelen~bf09e974/
2022-07-18||Werken in de hitte: ‘Er worden alleen maar ijskoffies besteld’||Gerrit van Akkooi (40, gasmonteur), Kinkerstraat “Je weet wat ze zeggen: ‘alles went behalve een vent’. Grapje natuurlijk, maar de hitte went wel. Alhoewel, de hitte van vandaag maakt alles zwaarder. Het gaat in je lichaam zitten en je wordt lamlendiger. Ter verfrissing nemen mijn collega Erwin en ik een duik bij de Bilderdijkkade, dan laad je weer even op. Het water is namelijk een heerlijk temperatuurtje.” Richard Konadu (47, watermonteur), Kinkerstraat “Ik sta hier lekker in de schaduw. Voor mijn collega’s aan de overkant is de hitte een ramp, daar is volop zon. Ik voel mij vooralsnog goed in deze hitte. Wel hebben we abonnement genomen bij de Albert Heijn op waterijsjes. Ik zie vooral op tegen morgen. De voorspelling is dat het tegen de 40 graden wordt, dat is wel echt een heel ander verhaal. Gelukkig werken we met een soort zomerrooster en stoppen we al om 11 uur ’s ochtends.” Maya Aitken (19, verkoopster bij La La IJs), Tollensstraat “Het is nog opvallend rustig bij ons. Voor drie uur zijn er nog maar tien klanten geweest. Ik moet wel zeggen dat dat voornamelijk komt door de opbrekingen in de Kinkerstraat. Meestal hebben we bij mooi weer namelijk veel meer klanten. Maar de verwachte stormloop valt tot nu toe nog wel mee. Als het heel warm is suggereren wij altijd smaken als citroen/basilicum of bloedsinaasappel. Maar uiteindelijk willen mensen gewoon ijs, het maakt ze meestal niet zo veel uit welke smaak.” Nour El Moussati (26, eigenaar Gentle Mind Coffee), Ten Katemarkt “Er worden vandaag alleen maar ijskoffies besteld. Als ik dat niet verkocht, dan kon ik het wel schudden vandaag. Want ja, wie bestelt er op zo’n dag een warme cappuccino. Het recept voor een goede ijskoffie zit ’m in de juist hoeveelheid melk gecombineerd met een kwalitatief goed espressoshot. Studentenbarista’s schuimen melk van een iced latte op, dat is echt een beginnersfout.” Steven van der Kolk (32, host bij Madame Tussauds), de Dam “Het is vandaag niet zo druk als het normaal is. De vakanties zijn overal begonnen, dus ik had wel iets meer mensen verwacht. Ik denk dat veel mensen naar het strand zijn. Ik geef ze groot gelijk, als ik vrij was zou ik hier ook niet op een snikhete Dam willen zijn. Ondanks het hitteplan dat vandaag geldt is alles hier zoals normaal, alleen drink ik wat extra water. En we wisselen om het halfuur van plek, ik heb niks te klagen.” Dario Westerouen van Meeteren (21, verkoper), Marineterrein “De hitte voelt een beetje als Bangkok in de ochtend. Ik moet eerlijk zeggen dat de hitte goed aanslaat want ik ben behoorlijk brak van gisteren. Toen bezocht ik samen met mijn vriendin een housefeest op een boot in het IJ en kon ik ook al lekker genieten van het zomerse weertje. Vandaag gaan de zaken erg goed, ik verkoop watermeloen, kokosnoten en gembershots en heb nog nooit zo snel verkocht. Binnen een kwartier heb ik al 50 euro omgezet. Ik gok dat ik snel uitverkoop, dan zoek ik thuis verkoeling en ga ik een joint roken.”||https://www.parool.nl/amsterdam/werken-in-de-hitte-er-worden-alleen-maar-ijskoffies-besteld~b1901773/
2022-07-18||De New Neighbours werken hard aan hun eerste album: ‘Tijdens het inspelen voel je al magie’||Sinds september 2021Genre sixties indie, eigen werkBandleden zanger-gitarist Teun Blom (20, Amsterdam), gitarist-zanger Warner Hoogendijk (20, Amsterdam), bassist-zanger Mika Ram (19, Amsterdam en studeert muziekproductie in Gent), drummer Simon Zwikker (19, Amsterdam)Kennen elkaar via gezamenlijke vrienden en de middelbare schoolRepeteren in Helicopter Amsterdam, niet op een vaste dagAantal optredens 5 Simon: “We zijn hier in Studio Botheram in Zuidoost. Die is van Mika’s broer en van onze producer samen. Vijf dagen hebben we de tijd om hier nummers op te nemen, die we uiteindelijk als een album willen uitbrengen.” Warner: “Werken aan een album totdat het goed klinkt en precies is zoals we willen, is wel een droom die uitkomt. Tijdens het inspelen voel je al magie.” Mika: “Het laatste nummer dat we opnemen heb ik gemaakt. Maar ik denk dat je op het verkeerde pad zit als je in een band speelt en zegt: dit nummer heb ik geschreven. Wanneer we het samen gaan spelen, wordt het van ons allemaal.” Teun: “Iedereen mag ook ideeën voor liedjes inbrengen, natuurlijk. Wel hebben we een vaste taakverdeling als in: de een doet de bas, ik zing, de ander drumt. Verder doet Warner de financiën. En ik ben vaak te laat.” Warner: “Maar Teun is wel koning sociale media. Van ons allen vindt hij dat het belangrijkste. Fijn, want dan gebeurt daar ook wat op.” Mika: “Simon is onze driver.” Warner: “Ons leukste optreden tot nu toe, was in Markt Centraal. De programmeur daarvan belde later omdat hij een kans voor ons had. Hij kende iemand die een midzomerfestival organiseerde in Zweden met allemaal Nederlanders. Uiteindelijk zijn we in het vliegtuig naar Zweden gestapt om daar muziek te maken.” Simon: “Daar zaten we drie dagen op elkaars lip. Dan leer je elkaar wel beter kennen, op een positieve manier.” Mika: “Ruzies hebben we nog niet gehad, maar we zijn wel direct tegen elkaar. Je moet goed zeggen hoe je je voelt in een band. Het is een soort relatie, je spendeert ook meer tijd samen dan in een gemiddelde vriendschap.” Teun: “De komende tijd willen we een beetje naam maken.”||https://www.parool.nl/ps/de-new-neighbours-werken-hard-aan-hun-eerste-album-tijdens-het-inspelen-voel-je-al-magie~bbc34862/
2022-07-18||Niet vrijgeven Sywert-apps kost Nederland 100 euro per dag||Welk voorbeeld geeft een overheid die liever een dwangsom betaalt dan gerechtelijke uitspraken naleeft? Die vraag zit partijen in de Tweede Kamer niet lekker, nu het ministerie van Volksgezondheid blijft weigeren appjes en ander berichtenverkeer over de omstreden mondkapjesdeal van Sywert van Lienden openbaar te maken. Elke dag dat het ministerie het vonnis niet uitvoert, kost Nederland 100 euro per dag. De rekening is volgens de Volkskrant, die om de stukken had gevraagd, inmiddels opgelopen tot 15.000 euro. “Het is de wereld op zijn kop,” stelt PvdA-Kamerlid Attje Kuiken. Zij spreekt van een ministerie dat ‘liever met belastinggeld dwangsommen betaalt om een schimmige deal in de doofpot te houden, dan een gerechtelijke uitspraak volgt om openheid te betrachten’. Kuiken wil dat de Tweede Kamer minister Conny Helder (Langdurige Zorg) alsnog dwingt de berichten 'direct’ te verstrekken. Omdat de Kamer nog met reces is, heeft ze via een zogeheten e-mailprocedure collega’s om steun voor dat verzoek gevraagd. Dinsdag voor 16.00 uur moeten de reacties binnen zijn. Weigeren van de gevraagde informatie is volgens SP-Kamerlid Michiel van Nispen ‘onverantwoord’. “Het betalen van dwangsommen is het afkopen van je verantwoordelijkheid om transparant te zijn en bovendien zonde van het geld,” stelt hij. Toch lijkt het erop dat de minister voet bij stuk houdt en de dwangsom voor lief neemt. Het ministerie van VWS zegt in een reactie te willen vasthouden aan de ‘aangepaste werkwijze’ om stukken die te maken hebben met de coronacrisis ‘gefaseerd’ te verstrekken. Afwijken van de wettelijke termijnen zou nodig zijn omdat er door media een ‘(zeer) grote hoeveelheid documenten’ is gevraagd. Het bijzondere is: de rechter had hier al rekening mee gehouden en vond desondanks dat juist de specifieke documenten over de ‘Sywertdeal’ sneller naar buiten gebracht moesten worden. Vandaar ook de dwangsom. Bovendien heeft het ministerie dit berichtenverkeer allemaal al verzameld: het is verstrekt aan de onderzoekers van Deloitte, die half september met hun deelrapport over de mondkapjesdeal komen. Maar daar gaat het ministerie verder niet op in. Het is niet voor het eerst dat de overheid ervoor kiest dwangsommen te betalen en informatie onder de pet te houden. Volgens NRC Handelsblad moest datzelfde ministerie van VWS al bijna 23.000 euro betalen vanwege het te laat beslissen op aanvragen van drie informatieverzoeken die betrekking hadden op corona. En ook de politie trok in 2021 liever de knip dan het verslag van een onderzoek naar afluisterapparatuur te verstrekken aan Bits of Freedom, een organisatie die opkomt voor digitale burgerrechten. Ook toen liep het totale bedrag aan dwangsommen op tot 15.000 euro. De handelswijze van de overheid wekt niet alleen in de Tweede Kamer verbazing. “Als dit klopt wordt hiermee een buitengewoon slecht voorbeeld gesteld, namelijk: als je maar geld hebt, mag je rechterlijke uitspraken aan je laars lappen,” stelt ‘twitterrechter’ Jos Vink van de rechtbank Oost-Brabant. “Dat past niet in een rechtsstaat. De overheid hoort de eerste dienaar van het recht te zijn.”||https://www.parool.nl/nederland/niet-vrijgeven-sywert-apps-kost-nederland-100-euro-per-dag~b403cb05/
2022-07-18||Op zoek naar glimwormen tijdens een wandeling door het Vliegenbos||A. We starten bij het oudste stadsbos van Amsterdam, het W.H. Vliegenbos, vernoemd naar gemeenteraadslid Willem H. Vliegen (1862-1947). Hij initieerde het bos om zo de vrije natuur dichter bij de bewoners te brengen. Hier vind je de iep, esdoorn, zwarte els en andere bomen en planten die een huis bieden aan heel veel dieren en insecten. Deze wandeling dragen we op aan de glimworm. Twee jaar terug ontdekte Marjolijn van Heemstra bij toeval een kleine kolonie glimwormen in het Vliegenbos. Dat was wereldnieuws, want de glimworm is een zeldzaam dier dat in Nederland erg weinig voorkomt. Van Heemstra werd glimwormfan en ze maakte er een luisterverhaal over. Deze zomer kan er, met Van Heemstra’s verhaal op de oortjes, geteld worden. Elke vrijdag na de schemer wordt er een ronde gemaakt: meld je aan via nachtwacht@marjolijnvanheemstra.nl. We lopen een uitvoerige ronde door het bos met een opvallend contrast in het verschiet. B. Langs de noordkant van het bos, ten noorden van tennisclub Elzenhagen, bevinden zich nog enkele werfjes en bootjesplekken voor Amsterdammers met een beperkt budget. Opmerkelijk dat ze de lokroep van de onroerendgoedbazen tot nog toe hebben weerstaan. De roestbruine plekken maken dat dit deel van Noord nog naar de scheepsindustrie van vroeger ruikt. C. Bij de hoek Zamenhofstraat en het zijkanaal naar Nieuwendam zien we een grote witte wolk van de industrie aan de overzijde. Het chemiebedrijf Albemarle Catalysts Company, ook wel de Wolkenfabriek, stoot hier gigantische stoomwolken uit, afkomstig van hun koelsystemen. Onschuldige waterdruppels die mooi oplichten in de nacht. Net als andere fabrieken stond Albemarle ooit ver weg van alle bebouwing. Nu maakt de fabriek zich zorgen over de plannen om hier in de buurt veel woningen te bouwen, want dan is er geen ruimte meer om op deze plek industrie te handhaven. D. We lopen de Zamenhofstraat uit en kijken naar de tuinen van Buitenzorg. Tuinpark Buitenzorg is het oudste volkstuincomplex van Amsterdam en samen met het W.H. Vliegenbos is het een ecologische zone en een beschermd stadsgezicht. Wat tuiniers betreft vind je hier een groep Amsterdammers die zich op een aangename wijze onttrekt aan de stadsdrukte en de burgermaatschappij. Er zijn 99 volkstuinen en een algemene tuin bij de hoofdingang, ook wel Tuin Nul genaamd. Daarnaast is er een winkel/magazijn, een overdekt buitencafé en een verenigingsgebouw uit 1918. In Tuin Nul staat een grote, oude boom: een zilveresdoorn, die afgaande op stamomvang en verhalen ouder is dan Buitenzorg. Bij deze boom staat ook het Simon Vinkenoog Theater, vernoemd naar de schrijver en dichter Vinkenoog die op Buitenzorg, tot zijn overlijden in 2009, de zomers doorbracht. De plek biedt plaats aan workshops, optredens en de jaarlijkse dodenherdenking op 4 mei. Afgelopen zondag was er een petanquetoernooi en op stapel staat de expositie van Lola Ortega Rodas die op 7 augustus opent. E. We zijn bijna in Vogeldorp, de buurt tussen de Zamenhofstraat, Zesde Vogelstraat en de Vogelkade die rond 1918-’19 als tuindorp werd gebouwd. Vanwege de (toen ook al) grote woningnood zijn in korte tijd Vogeldorp en tweeling Disteldorp opgetrokken. De huizen waren gebouwd voor een gebruik van 35 jaar en de straten kregen dan ook tijdelijke namen, zoals Eerste tot en met Zesde Vogelstraat. De wijk doet nu stil aan, maar het Vogelplein had vroeger veel winkels; die werden tijdens de Tweede Wereldoorlog gesloopt om hout voor verwarming te kunnen stoken. F. We lopen weer naar de ingang van het Vliegenbos. Niet ver hiervandaan, bij een inmiddels weggehaald urinoir, werd in 1984 de gepensioneerde leraar Elbert van de Biezen door jongeren uit Noord met een honkbalknuppel doodgeslagen. Van de Biezen leidde een dubbelleven als bezoeker van de bekende homo-ontmoetingsplaats in het ‘Vliegenbosje’ en huisvader. De daders waren bekend bij de politie onder het toen gangbare etiket ‘potenrammer’. De bloedstollende moord leidde tot veel ophef en de belofte van burgemeester Ed van Thijn om maatregelen te nemen. Regisseur Ineke Houtman nam in het Vliegenbos in april 2003 de verkrachtingsscènes op voor haar film Stille Nacht met Victoria Koblenko in de hoofdrol. Het werken in het bos beviel haar prima, herinnert ze zich later. G. En we eindigen weer midden in het W.H. Vliegenbos. En de glimwormen? Het kan zijn dat we te kippig worden, afgeleid door alle historische en andere bijzaken of toch te vroeg waren, maar we hebben er niet één gezien. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/op-zoek-naar-glimwormen-tijdens-een-wandeling-door-het-vliegenbos~bdd5f8e6/
2022-07-18||Opinie: ‘Laat bindend correctief referendum doorgaan, om vertrouwen in politiek terug te winnen’||Het bindend correctief referendum gaat er niet komen. In de vorige Tweede en Eerste Kamer behaalde de initiatiefwet van de SP een meerderheid, maar omdat het een Grondwetswijziging vereist, moet het nog een keer met tweederdemeerderheid worden goedgekeurd door beide Kamers. Ondanks veel twijfel heeft het CDA besloten niet voor te stemmen, en dit is onverstandig. Het bindend correctief referendum is bedoeld om het volk de mogelijkheid te geven aangenomen wetgeving tegen te houden. Hiervoor moet van tevoren een bepaald aantal handtekeningen worden opgehaald. Vervolgens kunnen kiesgerechtigden voor of tegen het wetsvoorstel stemmen, en in tegenstelling tot het raadgevend referendum dat Nederland had tussen 2015 en 2018 moet de politiek dit overnemen. De afgelopen jaren is naar aanleiding van het rapport Lage drempels, hoge dijken uit 2018 van de Staatscommissie parlementair stelsel onder leiding van Johan Remkes het voorstel voor een bindend correctief referendum in stemming gebracht. Aangezien het CDA de wet landelijk niet wilde doorvoeren, werd het aangepast naar lokaal niveau. Toch ging de partij ook hier niet mee akkoord. Uit meerdere onderzoeken en peilingen blijkt dat Nederland in een vertrouwenscrisis verkeert. Eind 2021 wees Rotterdams onderzoek uit dat minder dan 30 procent vertrouwen heeft in de overheid. Er werd zelfs over een laagvertrouwensamenleving gesproken. Het meest recente Burgerperspectieven 2021 van het Sociaal Cultureel Planbureau (SCP) constateerde dat slechts 40 procent vertrouwen heeft in de politiek. Verder blijkt uit de laatste peiling van EenVandaag dat maar 17(!) procent in het huidige kabinet gelooft. Volgens het SCP noemen respondenten vaak actuele voorbeelden ter verklaring van het lage vertrouwen. Denk aan het ‘functie-eldersdebat’, de (nasleep van de) coronacrisis of het toeslagenschandaal. Ook blijkt uit het rapport Atlas van Afgehaakt Nederland en uit onderzoek van hetzelfde SCP dat opvattingen van mensen met een ‘lagere’ opleiding en een lager inkomen vaak minder goed worden meegenomen in besluitvorming. Dit deel van de samenleving voelt zich nauwelijks gehoord en heeft minder vertrouwen in de politiek. Politicoloog Tom van der Meer stelt terecht dat deze vertrouwenscrisis kortstondig kan zijn, mits het functioneren van de politiek verbetert. Nu heeft Remkes juist naar dit onderwerp onderzoek gedaan. Hij stelde dat het parlementaire stelsel niet voor iedereen goed werkt. Een andere politiek-democratische cultuur wordt vereist en meer zeggenschap kan hieraan bijdragen. Hij deed meerdere aanbevelingen en het bindend correctief referendum was hier één van. Deze aanbeveling is nu meer dan ooit nodig. Het referendum is een middel om het vertrouwen in de politiek te verhogen, aangezien mensen behoefte hebben aan meer zeggenschap. Zij willen vooral aan de noodrem kunnen trekken en daarom wordt deze referendumvorm geadviseerd. Zwitserland kent het referendum al erg lang en daar is het vertrouwen in de politiek een stuk hoger. SP’er Renske Leijten stelde terecht dat ook wij referenderen kunnen leren. Een ander argument dat voor referenda pleit, is dat er soms door de vele compromissen een wet wordt aangenomen waar de meerderheid niet achter staat. Met dit instituut bestaat de mogelijkheid dit te corrigeren. Tegenstanders beweren vaak dat politieke onderwerpen te lastig zijn voor het volk en te complex voor een simpele voor- of tegenstem. Deze argumentatie gaat mank. Referenda gaan puur over de inhoud en mensen informeren zich juist bij referenda goed over het betreffende onderwerp, mede doordat er veel debat in de samenleving ontstaat. Daarbij stemmen Kamerleden ook slechts voor of tegen een wetsvoorstel. Bij een referendum is dit niet anders. Kortom, het is een gemiste kans het referendum niet in te voeren. Met het bindend correctief referendum is de bevolking de optionele vierde macht. In het huidige stelsel wordt er veel gepraat, maar garantie dat hier naar wordt geluisterd is er niet. Meerdere onderzoeken geven aan dat deze referendumvorm kan bijdragen aan het verhogen van het vertrouwen, en in een land met een vertrouwenscrisis is het teleurstellend dat dit niet doorgaat.||https://www.parool.nl/columns-opinie/opinie-laat-bindend-correctief-referendum-doorgaan-om-vertrouwen-in-politiek-terug-te-winnen~b46281da/
2022-07-18||Gunay Uslu: ‘Netflix, Amazon Prime en Videoland moeten deel omzet in Nederlandse producties gaan investeren’||Uslu wil dat de grote streamingdiensten (die meer dan 30 miljoen euro per jaar omzetten) 4,5 procent van hun jaaromzet investeren in Nederlandse producties. Maandag stuurde ze een wetsvoorstel hierover naar de Tweede Kamer. Staatssecretaris Uslu: “Streamingdiensten zijn steeds populairder en het aanbod van buitenlandse films, series en documentaires groeit. Dat mag niet ten koste gaan van Nederlandse verhalen. Met dit wetsvoorstel zeggen we: heb je als streamingdienst succes op de Nederlandse markt, dan moet je ook bijdragen aan het Nederlandse aanbod. Zo kunnen Nederlandse kijkers genieten van prachtige producties van eigen bodem.” In Frankrijk en Denemarken is een dergelijke regel al gebruikelijk. In Denemarken is het sinds kort wettelijk verplicht om 6 procent van de omzet van streamingdiensten aan Deense producties uit te geven. De Fransen vragen om een investering van 20 tot 25 procent. De Spanjaarden werken zelfs aan een wet om streamingdiensten 30 procent van hun content in Europa te laten produceren, 9 procent van hun programmering in het Spaans te doen en 6 procent in Spanjes andere talen Catalaans, Galicisch en Baskisch. Wie niet aan de eisen voldoet, staat in Spanje sancties en boetes te wachten. In 2022 stimuleert Uslu de productie van Nederlandse films, series en documentaires ook op andere manieren. Ze stelt 11,5 miljoen euro beschikbaar voor de zogenaamde Production Incentive High-end series, een regeling van het Filmfonds voor series die relatief duur zijn om te produceren. Series die eerder van de regeling gebruik hebben gemaakt zijn bijvoorbeeld Vliegende Hollanders en Het Verhaal van Nederland. Ook investeert ze 1 miljoen zodat achttien Nederlandse speelfilms eerder en langer voor iedereen te zien zijn op de publieke omroep. Sinds de coronacrisis dekken verzekeraars niet langer risico’s die te maken hebben met pandemieën. Het ministerie van OC&W reserveert 5 miljoen euro om dit op te vangen voor onafhankelijke producties die niet door het Filmfonds gefinancierd worden. Ten slotte stelt Uslu 6 miljoen euro beschikbaar waarmee filmtheaters hun digitale projectoren kunnen vervangen. Mede door de coronacrisis hebben de filmtheaters niet genoeg middelen om dit zelf te bekostigen.||https://www.parool.nl/kunst-media/gunay-uslu-netflix-amazon-prime-en-videoland-moeten-deel-omzet-in-nederlandse-producties-gaan-investeren~bed8d0f3/
2022-07-18||De kapitein van Ship of Fools beleefde zijn laatste vaart: ‘Ik heb altijd een beetje naast de maatschappij gelopen, of in mijn geval: gevaren’||Wanneer August Dirks praat, gebaart hij druk met zijn handen en rinkelen de belletjes om zijn pols. De donkerblauwe nagellak bladdert van zijn nagels. “Dus jij heet ook Dirks?” vraagt hij als de interviewer binnenkomt, zijn felblauwe ogen tot spleetjes knijpend. “Verre familie,” luidt daarop het antwoord. August Dirks was jarenlang kapitein van de Azart, het Ship of Fools, ook wel het Narrenschip genoemd. Drieëndertig jaar voer het schip de wereld rond als reizend theater, met een wisselende bemanning van toneelspelers, kunstenaars en muzikanten. In de havens van Kaapverdië, Griekenland en Rusland speelden zij absurdistische voorstellingen voor kinderen en volwassenen. Tot september 2021. ‘Het mirakel was waar: The Ship of Fools staat boven op het strand,’ schrijft Dirks in het logboek. ‘Zevenenvijftig zeemijl ten zuiden van de evenaar en honderdvijftig meter voorbij de Stille Oceaan.’ In drie aktes zet hij de laatste reis van de Azart uiteen. ‘Happy end. Een hele dure voorstelling maar zeer memorabel, temeer omdat het schip weer op wielen rijdt en daarmee terugkeert naar haar historische oorsprong als wielschuit of scheepswagen, oftewel de meest uitgelaten kar van de karnavalsparade.’ “Voor mij is het afgelopen. Ik heb daar niets meer te zoeken. Maar voor de Azart is het een nieuw begin. Die ligt nu in de buurt van Manta, Ecuador, in een vissersdorpje. We hebben haar daar op het strand getrokken. Een theatergroep uit Quito heeft haar overgenomen. Er staat een tribune omheen. Over dertig jaar ligt zij er nog, dat is afgesproken met de autoriteiten.” “Voor mij kwam het iets te vroeg. Maar dat kwam door mijn gezondheid, ik kreeg kanker. Toen moest die tumor weggesneden worden. Ik kan wat moeilijker lopen en kan ook niet meer echt goed bewegen. Dan moet je niet meer met een boot gaan varen. Dus dat maakt het makkelijker te accepteren dat het schip op zo’n mooie manier wegkomt. Ik heb drie maanden gekregen van de arts, dat is bijna anderhalf jaar geleden. Tot op heden slaat de behandeling aan.” “Als allebei wel, een beetje. Ik heb mijn eigen leven vormgegeven, een eigen utopie gebouwd, mijn leven tot kunstwerk gemaakt. En ik heb altijd een beetje naast de maatschappij gelopen, of in mijn geval: gevaren.” “Ik was student Russisch in Amsterdam en had het idee opgevat om tijdens de perestrojka een soort uitwisselingskantoor te beginnen voor kunstenaars uit Amsterdam en Moskou. We noemden het CIRC. In die tijd mochten Russische artiesten voor het eerst in zeventig jaar naar het buitenland, op uitnodiging. Maar het maakte niet uit van wie die uitnodiging kwam, dus ik schreef ze als armlastige student gewoon zelf. Met wat andere studenten hielden we in een kraakpand kantoor. Dat heb ik een paar jaar gedaan, tot mijn vader overleed. Mijn broers en zussen stopten de erfenis in hun hypotheek, heel slim. Ik kocht van mijn 60.000 gulden een schip. Zo begon het.” “Vanwege Amsterdam. Ik zag een oude schuit liggen, de Hydrograaf, in Amsterdam-Noord geloof ik. Dat was zo mooi. Uit 1920, toen schepen nog mooi waren. Romantisch.” “Toen lagen we stil. Vijf jaar lang aan de ketting op het KNSM-eiland. De eerste opera werd een bankroet. We hadden wat problemen met een advocaat en de beloofde subsidie voor onze tour naar Moskou ging niet door. Achteraf goed, want ik kon toen nog helemaal niet varen. Ik heb een paar varkens op het schip gezet zodat het onaantrekkelijk zou worden voor de verkoop. En toen zijn we daar op het KNSM-eiland een nachtclub begonnen met illegale Russische wodka en cabaret. Van het geld dat we verdienden kon ik de oude dame een beetje opknappen om te gaan toeren.” “Vijftien jaar hebben we rondgevaren en overal en nergens voorstellingen gespeeld. En toen moesten we weer aan de ketting in 2000, wegens een akkefietje in de buurt van Alkmaar. Gelukkig hebben we toen kunnen afdwingen dat we op het Azartplein aan de ketting mochten, op onze oude stek. We hadden geen rechten om daar te liggen, maar ook geen gezeik met de havendienst, want ze konden natuurlijk niet weigeren. Dat plein was naar ons vernoemd!” “Waarom zou je het opgeven als het nog een mooie toekomst heeft? Dat is de vraag die je moet stellen.” “Ja, wat moet je dan? Het schip ligt aan de ketting, maar dat is een kwestie van onderhandelen. Het was nonsens. Niemand wil het kopen. Dat is het geheim van de Azart: ze ziet eruit als drijvend schroot, niemand wil het hebben. Je hebt eigenlijk een enorme machtspositie. Ik vergelijk het met de Jehova’s getuigen met de blauwe klomp. Eenmaal tussen de deur krijg je het niet weg. Dit is een blauwe klomp van 180.000 kilo. En intussen kun je juist als je stilligt de leukste dingen doen. Je moet het schip zien als een gratis podium dat je kunt neerleggen waar je maar wil. Bovendien is het een mobiele sculptuur die je kunt versieren zoals je blieft.” “Ja. Het is spelen met de geografie. Je ligt elke keer weer in een fantastische omgeving, je maakt telkens deel uit van een ander landschap: een afgelegen industrieterrein, midden op een tropische rivier in Suriname, of in een middeleeuws Italiaans dorp. Het heeft altijd iets bijzonders.” “Varen. Wegwezen. De Cubacrisis had mij de ambitie ontnomen om iets te bereiken in de maatschappij. Ik was puber en dacht: het heeft geen zin, ze schieten elkaar toch wel overhoop. De mensheid leert niet. Maatschappelijk gezien heb ik er vrij vroeg de brui aan gegeven. Achteraf kun je zeggen dat ik zestig jaar te vroeg was.” “Toen ik bij het KNSM-eiland failliet lag, kwam ik het boek Het gilde van de Blauwe Schuit tegen, van Herman Pleij. Daarin staat een donderpreek beschreven uit de middeleeuwen over ‘the ship of fools’. Het beeld dat daarin geschetst werd was een waarschuwing: op die schuit zitten de mensen die niet deugen, de gekken, de mensen die worden weggestuurd. Veel kunstenaars lieten zich inspireren door die tekst. Het boek Das Narrenschiff van Sebastian Brant is erop gebaseerd, net als het schilderij Ship of Fools van Jheronimus Bosch. Ik realiseerde me dat het niets uitmaakte – die advocaat niet, die teruggetrokken subsidie niet. Narren hebben geen geld nodig, die leven van niets. Af een toe een slok wijn.” “Ik nam het aan als uitdaging. Weg uit deze maatschappij. Jullie zijn de fools, met jullie regels, problemen en permanente misdaden. Het is totale vernietiging. Wij zijn degenen die heil zoeken, jullie zijn verdoemd.” “Dat was precies de bedoeling. Ik wilde dat mensen zich de vraag gingen stellen: ben ik nu gek, of ben jij het? Jij zit in de file naar je werk, werkt je het schompes om de hypotheek te kunnen betalen. Ik zit in een of ander leuk stadje in de zon een operales te geven, ik ben niet de gek. Dat was de spiegel.” “Als je in gemeenschappen komt en je wilt zoveel mogelijk publiek trekken, moet je er een beetje een komische show van maken. Humor zorgt er ook voor dat je gemakkelijk ergens binnenkomt. Een gek met grote oren, belletjes om zijn polsen en rare kleren aan, wordt niet als bedreiging gezien. Het doel was een glimlach.” “Nee, natuurlijk niet. Ik moest een schip runnen, onderhandelen met de havendiensten, mensen aansturen, toneelstukken opzetten, routes uitstippelen. Dat kan niet als je echt gek bent. In de huidige maatschappij is dit volstrekt ondenkbaar trouwens. Ik ben telkens weer door de mazen van het wet geglipt met dat schip.” “Nee, dat sowieso niet. Ik beschouwde woningen als deze altijd als een soort doodskisten. Ken je die begraafplaatsen in Zuid-Europa? Word je zo ingeschoven. Dat is hetzelfde.” “Ja, gut. Ik accepteer het, ik moet wel.” “Nee. Misschien een beetje voor de pijn. Maar daar hebben ze middelen voor, tegenwoordig. Het is eigenlijk banaal om aan longkanker dood te gaan op je zeventigste, vind je niet? Heel gewoon. Word ik uiteindelijk toch erkend als een gewoon mens. Ik dacht dat ik bijzonder was, maar het is de omgeving die zo raar is dat ik dan bijzonder lijk. Ik weet wat goed is, wat mooi is en wat belangrijk voor iemand is, de meesten weten dat niet. Zo simpel is het. Dan ben ik niet een zot, dat zijn jullie.”||https://www.parool.nl/ps/de-kapitein-van-ship-of-fools-beleefde-zijn-laatste-vaart-ik-heb-altijd-een-beetje-naast-de-maatschappij-gelopen-of-in-mijn-geval-gevaren~b9d366bc/
2022-07-18||Vacature: werken als fotograaf bij Het Parool (stage)||Je fotografeert mensen, situaties, nieuws en stills in en om Amsterdam, voor zowel de krant als online. Bij de fotoredactie van Het Parool ligt de focus zowel op eerlijke en onderzoekende nieuwsfotografie als op beeld dat verrassend, vernieuwend en prikkelend is voor de achtergrondverhalen en bijlagen. Om deze fotografie zo goed mogelijk onder de aandacht te brengen, zoeken we continue naar passende (online) vertelvormen. We zoeken een fotograaf die gevoel heeft voor beeld bij het ‘harde’ nieuws, maar ook graag op reportage gaat en portretten maakt van bekende en onbekende Amsterdammers. Je hebt een brede algemene ontwikkeling en een scherp gevoel voor actualiteit. Als fotograaf ben je in staat zelfstandig te werken en kan je snel ter plekke zijn en beeld doorsturen. Je hebt al enige ervaring opgedaan binnen de fotografie middels je opleiding of recente werkervaring en je beheerst Photoshop. Werken onder druk met strakke deadlines gaat je makkelijk af. Uitstekende sociale en communicatieve vaardigheden zijn een vereiste. Voor Het Parool is het belangrijk dat de redactie een afspiegeling is van de samenleving en zijn we dus ook nadrukkelijk op zoek naar collega’s vanuit een diversiteit aan achtergronden en ervaringen. Een mooie kans om met jouw fotografie bij te dragen aan de journalistiek van Het Parool. Je werkt fulltime (maandag tot en met vrijdag) en op zijn minst drie aaneengesloten maanden. Het Parool, voortgekomen uit het verzet, biedt een onafhankelijk geluid uit onze bruisende metropool, de plek waar Amsterdam, Nederland en de wereld in elkaar schuiven. Een Amsterdams merk met een nationale uitstraling, kosmopolitische blik en bekroonde vormgeving. Met de combinatie van nieuwssite, digitale editie, krant en bijlagen PS en PS van de Week weet Het Parool steeds meer betalende lezers te trekken en groeit het bereik van de digitale kanalen. Heb je interesse om bij ons aan de slag te gaan? Reageren op deze vacature kan een motivatie en cv te mailen naar foto@parool.nl met ‘stage’ in de onderwerpregel. Bij vragen over de vacature? Schroom niet te mailen naar Maarten Steenvoort (m.steenvoort@parool.nl).||https://www.parool.nl/kunst-media/vacature-werken-als-fotograaf-bij-het-parool-stage~be46c111/
2022-07-18||Matthijs de Ligt op drempel van transfer naar Bayern München||Dat zijn huidige club Juventus open stond voor een vertrek van Matthijs de Ligt, was al langer bekend. De Italiaanse topclub kampt met financiële problemen, de Nederlander vertegenwoordigde een grote transferwaarde: enigszins vergelijkbaar met de situatie van Frenkie de Jong bij Barcelona. Ook Chelsea was in de markt voor De Ligt, maar Bayern München lag al enkele dagen op kop om de Oranje-international te strikken. Met de op handen zijnde transfer is in totaal maximaal zo’n 80 miljoen euro gemoeid, 70 miljoen euro plus bonussen. De Ligt had in Turijn nog een contract tot medio 2024. De Italiaanse club nam de verdediger in 2019 voor 85 miljoen euro over van Ajax, de club waar hij werd opgeleid en op zijn zeventiende al doorbrak onder Peter Bosz. De transfer naar Bayern München wordt begeleid door het kantoor van wijlen Mino Raiola, dat tegenwoordig gerund wordt door familie en vertrouwelingen van de overleden zaakwaarnemer. Eerder maakten ook ex-Ajacieden Noussair Mazraoui (transfervrij) en Ryan Gravenberch (18,5 miljoen euro) al de overstap naar Beieren, eveneens geadviseerd door de erven van Raiola, in het laatste geval specifiek door rechterhand en voormalig AZ-speler José Fortes Rodriguez. Sadio Mané kwam voor 32 miljoen euro over van Liverpool, maar topspits Robert Lewandowski vertrekt voor 55 miljoen euro naar FC Barcelona en verdediger Niklas Süle ging transfervrij naar Borussia Dortmund. De Ligt en zijn management bereikten eerder al een persoonlijk akkoord voor vijf seizoenen met de Duitse club, dat in de Nederlander een nieuwe leider van zijn defensie ziet. Trainer Julian Nagelsmann voerde al diverse gesprekken met de voetballer om hem naar München te halen. Bayern speelde afgelopen seizoen doorgaans met het Franse duo Lucas Hernandez en Dayot Upamecano: goed voor opnieuw een landstitel, maar deze keer géén Europees succes. De Ligt verklaarde onlangs nog graag bij Juventus te willen blijven, maar maakt nu voor de tweede keer een absolute toptransfer in zijn nog jonge carrière: opgeteld werd er al ruim 150 miljoen euro voor de verdediger betaald. Zijn perspectief op een basisplaats zal in Duitsland ongetwijfeld groot zijn, wat voor De Ligt cruciaal is voor zijn positie binnen het Nederlands elftal. Binnen Oranje gold De Ligt onder bondscoach Louis van Gaal recent niet meer als een uitgesproken eerste keus. Fans van Juventus trachtten De Ligt afgelopen week nog te overtuigen van een langer verblijf, bij diens aankomst voor de eerste trainingen richting het nieuwe seizoen, maar de Nederlander speelt de komende jaren in het shirt van Bayern. In de komende dagen wordt de transfer naar verwachting afgerond, gevolgd door een officiële presentatie van De Ligt. Juventus betaalde in 2019 ruim 85 miljoen euro aan Ajax. In Italië won de Oranje-international één keer de landstitel, één keer de Italiaanse beker en één keer de Italiaanse Supercup.||https://www.parool.nl/sport/matthijs-de-ligt-op-drempel-van-transfer-naar-bayern-munchen~b9e755ca/
2022-07-18||Straffen van 20 tot 26 jaar voor ‘medeplegen’ van moord op Ayla Mintjes||De rechtbank straft lager dan de 30 jaar cel die justitie voor alle drie de verdachten had gevorderd, vooral vanwege de persoonlijkheidsstoornissen van de jonge verdachten. Samuel Y. (21), de jongste verdachte, krijgt 22 jaar cel. Jeremia T. (22) is volgens de rechters verminderd toerekeningsvatbaar en krijgt 20 jaar. Renato ‘Nato’ F. (35), die maar zware misdrijven blíjft plegen, krijgt 26 jaar. De drie hebben op klaarlichte dag in een rustige woonwijk ‘op kille en gecalculeerde wijze een gewelddadig einde gemaakt aan het leven van Ayla Mintjes’, stelt de rechtbank vast. Dat Anis B. nog leeft ‘mag een wonder heten’. De rechtbank wil streng ingrijpen ‘in de golf van liquidaties die Amsterdam teistert’. Kogels sloegen in ‘tot op wel 800 meter van de roekeloze schutters’, waardoor woningen en auto’s zijn beschadigd en makkelijk meer slachtoffers hadden kunnen vallen. De voorzitter van de rechtbank citeerde de vader van Mintjes: “U heeft het leven van Mintjes en uw eigen leven vergooid voor een paar euro’s.” Samuel Y. en Jeremia T. schoten volgens de rechtbank even na half acht ’s avonds met aanvalsgeweren zeker 36 kogels af op de sportieve Mercedes waarin Ayla Mintjes en Anis B. net uit de parkeergarage aan de Maassluisstraat waren gereden, behorend bij het complex waarin Mintjes een appartement had. Mintjes werd in haar rug geraakt door één kogel, die ook door haar buik schoot. Ze overleed in het ziekenhuis. Anis B. bleef fysiek ongedeerd. Renato ‘Nato’ F. was ook volgens de rechtbank de chauffeur van de Volkswagen Caddy waarin de schutters het duo hadden opgewacht en waarin ze na het schieten vluchtten. De daders staken de bestelwagen in brand verderop in de August Vermeylenstraat, waarbij ze zelf serieuze brandwonden opliepen. De rechtbank ziet overvloedig bewijs dat de drie verdachten de moord op Mintjes en poging tot moord op Anis B. ‘medepleegden’ volgens ‘een vooropgezet plan’. Zij reden na de schietpartij en het in brand steken van de vluchtauto in een BMW naar Utrecht, naar het huis van een nicht van Nato, waar ze gewond en stinkend naar benzine aanbelden. Daar werd Samuel Y. met levensgevaarlijke verwondingen aan met name zijn benen aangetroffen, nadat de vrouw tegen de zin van de anderen 112 had gebeld – omdat de verdachten vreesden ‘gevouwd’ (gearresteerd) te worden. In een afgeluisterd gesprek vertelde ze dat ‘Nato een job had gedaan die fout was gelopen’. De mannen en hun kleding lijken op die op beelden van bewakingscamera’s. Op kleding, een mondkapje en een pet die de daders hadden gedragen, zaten dna van de verdachten én schotresten. Renato F. werd op 19 mei met brandwonden aangehouden in een zolderberging in de Nolensstraat in Amsterdam-Geuzenveld, waar tevens volop zwaar wapentuig lag. Hij was in het gezelschap van een Amsterdammer die justitie apart vervolgt als moordmakelaar die de uitvoerders van de poging tot moord op Anis B., en de moord op Mintjes heeft aangestuurd. Jeremia T. zocht op zijn smartphone vlak voor zijn arrestatie 37 keer op nieuws over de moord op Mintjes en zaken die daarmee te maken hadden. Op de telefoon werden ook foto’s gevonden van pistolen, een donker geklede, vermomde man met een aanvalsgeweer, een boel geld én Ayla Mintjes. Uit de telecomgegevens van de verdachten blijkt dat ze in de maanden voorafgaand aan de moord volop contact hadden. Voor zo ver de verdachten verklaringen aflegden, vindt de rechtbank die ongeloofwaardig.||https://www.parool.nl/amsterdam/straffen-van-20-tot-26-jaar-voor-medeplegen-van-moord-op-ayla-mintjes~b71cc4d5/
2022-07-18||Hittesluiting kinderopvang treft ouders: ‘Ontzettend debiel’||Bij Kindergarden zijn kinderen maandag en dinsdag slechts welkom tot 13.00 uur, ongeacht of er airco aanwezig is. Zo wil de kinderopvangorganisatie voorkomen dat ‘de veiligheid van jouw kind en medewerkers in gevaar komt’, staat in een mail die vrijdagavond naar ouders werd gestuurd. “Ontzettend debiel,” vindt Paul Methorst (37). Zijn vijfjarige dochter zou dinsdag naar de Kindergardenvestiging in Zuid gaan. “We betalen voor een dienst en moeten daarop kunnen vertrouwen. Mijn werk gaat ook gewoon door.” Niet alleen het tropenrooster zorgt bij Methorst voor irritatie. ‘Je wordt niet gecompenseerd voor de eerdere sluiting,’ is in de mail te lezen. “Een absurde gang van zaken. Als een product niet geleverd wordt, hoef je daar toch ook niet voor te betalen?” Methorst is niet de enige ouder die zich verbaast. Nadat er ‘veel vragen’ waren binnengekomen, stuurde Kindergarden maandagmiddag een tweede mail met uitleg. ‘In veel functies kun je rustiger aan doen, vaker pauze houden, zelf de verkoeling opzoeken, etc. Dat gaat niet als je voor zoveel kindjes moet zorgen die in deze hitte juist extra aandacht nodig hebben,’ licht de organisatie toe. Over een compensatie is Kindergarden duidelijk. Bij overmacht, ‘zoals extreem weer’ wordt er niks vergoed. “Ik verwacht dat zij goed voor mijn kind kunnen zorgen, ook wanneer het warm is,” reageert Methorst. “Kindergarden heeft een goede marktpositie: we kunnen als ouders hoog en laag springen, opvang hebben we toch nodig. Dit is een vorm van machtsmisbruik.” Volgens voorzitter Gjalt Jellesma van Boink, de belangenvereniging voor ouders in de kinderopvang, werken ‘zeker een paar honderd vestigingen’ met hittesluitingen. “Het is gewoon kermis in de kinderopvang. Ouders worden voortdurend geconfronteerd met sluitingen en ze worden nu ook weer op het laatste moment gebeld. Er moet sprake zijn van maatwerk, lang niet overal geldt overmacht.” Algemeen directeur Nicole Krabbenborg van Kindergarden wil vooral de signalen serieus nemen die haar organisatie heeft ontvangen van ouders en medewerkers, laat ze weten. “Het is vooralsnog heel weinig 40 graden geweest in Nederland, je moet er toch niet aan denken dat er daardoor iets misgaat.” Vooral maandag vindt Jellesma sluiting van de deuren totaal overdreven, dinsdag hangt het er vanaf of een opvang airco heeft. Dat moet dus overal geregeld worden, vindt hij. “We gaan nou eenmaal naar een klimaat toe dat structureel warmer is. Daar hoort bij dat je airconditioning hebt en niet dat je dat pas in mei gaat regelen. Dat is gewoon een kwestie van vooruitdenken en daar ontbreekt het in deze sector nogal eens aan.” In het hitteprotocol voor de kinderopvang staat dat kinderdagverblijven en bso’s niet zomaar vanwege de hitte mogen sluiten. De organisatie moet advies vragen aan de oudercommissie over de openingstijden. Dat is naar verluidt nu sowieso niet gebeurd. Daarbij staat de veiligheid en gezondheid van de kinderen voorop. Maar de oudercommissie kan de organisatie ook adviseren om eerst de airconditioning of ventilatoren te gebruiken of andere verkoelende maatregelen te nemen. De veiligheid en gezondheid van de kinderen mag volgende hetzelfde protocol niet in gevaar komen als het erg warm wordt. Zo is een organisatie verplicht om de hitte in en buiten het pand in kaart te brengen en eventuele maatregelen te nemen. Het is aan de pedagogisch medewerkers om ervoor te zorgen dat kinderen niet te warm gekleed zijn, niet verbranden, meer drinken en rustiger aandoen. BK, de brancheorganisatie voor de kinderopvang stelt in een reactie dat iedere organisatie een veiligheids- en gezondheidsbeleid dient te hebben waarin beschreven staat hoe wordt omgegaan met bijvoorbeeld hitte. “Hoe een kinderopvangorganisatie hier invulling aan geeft is maatwerk, de situatie is in elke locatie weer anders. Het hitteprotocol van het RIVM biedt hier handvatten en richtlijnen voor.”||https://www.parool.nl/amsterdam/hittesluiting-kinderopvang-treft-ouders-ontzettend-debiel~bc4aa538/
2022-07-18||Moet Zelenski straks over zijn vrienden het doodvonnis vellen?||Wat is de werkelijke reden? De vraag impliceert dat de opgegeven reden niet de werkelijke is. Wat is er aan de hand? Je zou kunnen zeggen dat het hoofd van de geheime dienst van een land in oorlog de belangrijkste positie is na de minister-president. Zelenski had deze baan toebedeeld aan Ivan Bakanov. Bakanov is opeens ontslagen. Bakanov was een van zijn beste vrienden. De jongens trokken al met elkaar op toen Zelenski nog komiek was. De term ‘hoogverraad’ is gevallen. In oorlogstijd betekent hoogverraad de dood. Wat zou Bakanov hebben gedaan? Een duidelijke reden wordt niet genoemd. Hij wordt ervan verdacht te hebben samengewerkt met de Russen. Ook de procureur-generaal Iryna Venediktova is van haar functie ontheven. Ze zou de corruptie niet genoeg hebben aangepakt. Hoe dan ook: als je zulke dramatische beslissingen meent te moeten nemen, is er rot, roest en rotzooi binnen de gelederen. Ook Poetin heeft generaals vervangen en hoofden van inlichtingendiensten. Het is een bekende oorlogskwaal. Wie kun je vertrouwen en wie niet? Er bestaan geen voorproevers voor iemands gedachten. Boris Johnson ontsloeg onlangs zijn maatje Dominic Cummings. Ik herinner me nog de Duitse politicus Willy Brandt (1913-1992). Hij werd verraden door zijn naaste medewerker Günter Gaillaume, die een DDR-spion bleek en de meest intieme details van Brandt wist. En altijd werd dat vergeleken met ‘de grootste verrader,’ namelijk de apostel Judas Iskariot. (Jezus destijds: ‘Een van jullie zal mij uitleveren!’) Ik herinner mij dominee Zwart die weleens bij ons thuiskwam en zei: “Misschien zijn we allemaal kinderen van Judas.” “Hij is geen familie van mij,” zei mijn vader. Hou je rekening met verraad, dan word je paranoïde. Hou je er geen rekening mee, dan raak je overmoedig. Verraad laat zien dat elk geweten vloeibaar kan zijn - misschien bedoelde Dominee Zwart dat. Het is vaak heilig water dat naar het diepste putje stroomt. Bijna alle verraders denken het goede te doen. Wat de werkelijke reden van het ontslag van de vrienden van Zelenski is, zal ooit worden geopenbaard. Moet hij straks over zijn vrienden het doodvonnis vellen? Hoe doe je dat als voormalig komiek? Dante wist wel wat er met verraders diende te gebeuren. In de Divina Comedia worden Brutus, de vriend en moordenaar van Julius Caesar en Judas Iskariot als de grootste verraders in de geschiedenis in de hel voor eeuwig fijngemalen tussen de tanden van Lucifer. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/moet-zelenski-straks-over-zijn-vrienden-het-doodvonnis-vellen~b98e88fd/
2022-07-18||Ruim duizend mensen met inbreng voor monument Peter R. de Vries||Deze woorden dienen als inspiratie voor het monument dat op het Leidseplein komt, de plek waar de oude studio van RTL Boulevard is gevestigd en in de buurt van de straat waar De Vries vorig jaar werd neergeschoten. Hij stierf op 15 juli vorig jaar aan de gevolgen van deze aanslag. Rechtvaardigheid, moedig en daadkrachtig zijn woorden die het meest voorkomen in de inzendingen, laat de gemeente weten. Vijf kunstenaars is gevraagd met de woorden als inspiratie hun visie op het monument te delen met een speciale kunstcommissie, waarin ook familie van De Vries zitting heeft. De commissie kiest in het najaar het definitieve ontwerp. Het is nog niet bekend wanneer het monument er daadwerkelijk komt.||https://www.parool.nl/amsterdam/ruim-duizend-mensen-met-inbreng-voor-monument-peter-r-de-vries~bcb79b85/
2022-07-18||Boodschappen in een oogwenk: ook Marqt gaat thuisbezorgen||Consumenten kunnen straks meer dan 300 producten van Marqt thuis laten bezorgen vanuit winkels in Amsterdam en Den Haag, schrijft Thuisbezorgd.nl in een persbericht. Zeven dagen in de week kunnen consumenten van 10.00 tot 19.00 uur bestellen, alleen op zondag vanaf 11.00 uur. ‘We zien tegenwoordig dat consumenten ons platform niet alleen omarmen voor het bezorgen van hun favoriete maaltijd, maar ook voor het bezorgen van boodschappen en gemaksartikelen, of dat nu verse groenten en fruit zijn, of essentiële voorraadartikelen,’ zegt Gijs Weterings, Country Director bij Thuisbezorgd.nl. ‘Daarom behoren supermarkten als Marqt tot de snelst groeiende sectoren voor bezorging.’ De markt voor het laten thuisbezorgen van boodschappen is in de laatste anderhalf jaar geëxplodeerd. In Amsterdam openden in korte tijd tientallen vestigingen van Flink, Gorillas, Getir en Zapp om boodschappen vaak in minder dan tien minuten thuis te bezorgen. Maar door de vele overlast die gepaard ging met de opening van de distributiecentra van de flitsbezorgers trapte de gemeente in januari op de rem. Door een zogenoemd voorbereidingsbesluit mogen flitsbezorgers voorlopig geen nieuwe vestigingen openen en de gemeente is zelfs gestart met het sluiten van de darkstores die te veel overlast veroorzaken. Op dat moment zijn Jumbo en Albert Heijn ook wakker geworden. Begin januari besloot Jumbo in zee te gaan met Gorillas en de flitsbezorger zijn boodschappen bij de consument te laten bezorgen. Albert Heijn volgde drie maanden later en ging daarvoor samenwerken met maaltijdbezorgers Deliveroo en Thuisbezorgd.nl. De supermarktketens profiteren daarmee van de pauzeknop waar Amsterdam op heeft gedrukt wat betreft uitbreiding van flitsbezorgers. Voordeel voor Jumbo, Albert Heijn en Marqt is dat de vestigingen van de supermarkten vaak al op centrale locaties in de stad zitten waarvandaan snel bezorgd kan worden bij de consument. Juist dat soort vestigingen (darkstores) worden van flitsbezorgers gesloten omdat ze te veel overlast veroorzaken en volgens de gemeente niet in de bestemmingsplannen passen die er op de panden rust. Thuisbezorgd.nl zegt dat de vraag van consumenten ‘voor het thuisbezorgen van boodschappen en gemaksartikelen naar verwachting zal blijven stijgen’ en dat deze markt dan ook topprioriteit is voor het bedrijf.||https://www.parool.nl/amsterdam/boodschappen-in-een-oogwenk-ook-marqt-gaat-thuisbezorgen~b81626f6/
2022-07-18||Heeft de stad een culinaire ziel? ‘Amsterdammers hebben een nieuwsgierige maag’||Vraag aan Margriet de Roever, archivaris en coauteur van het in 2019 verschenen De smaak van Amsterdam: heeft de stad een ziel? “Een culinaire ziel? Jazeker. Het is wel een ziel die door de eeuwen heen als een lasagne laag voor laag is opgebouwd, met dank aan de nieuwkomers.” “In het begin was Amsterdam natuurlijk een moeras waar alle cultuur van buiten kwam. Het kenmerkt Amsterdam dat de stad altijd heeft opengestaan voor die nieuwe invloeden. Wat de boer niet kent, vreet hij niet, maar Amsterdammers hebben van oudsher een nieuwsgierige maag. Nieuwe culinaire trends duiken eerst hier op en daarna in de rest van het land.” Een van de specialismen van De Roever is de eetcultuur van de Amsterdamse grachtengordel in vroeger tijden. Anders dan de adel die zich spiegelde aan het menu van de vorstenhuizen, ontwikkelde de Amsterdamse elite in die periode een eigen keuken, die kan worden omschreven als no-nonsense. “De eetcultuur was tamelijk sober, maar als er iets te vieren was, gingen alle remmen los. In het archief zijn gedetailleerde beschrijvingen te vinden van bruiloftsmaaltijden die wel drie dagen in beslag namen. Gebraad, gevogelte, groenten, olijven. Het afsluitende banket omvatte een keur aan zoetigheden, met altijd een groot stuk marsepein in het midden.” De zeventiende eeuw is van groot belang geweest vanwege de komst van grote groepen vluchtelingen uit Vlaanderen die ook hun culinaire gewoonten meenamen. “Na de val van Antwerpen in 1585 trokken bij voorbeeld suikerbakkers naar Amsterdam,” vertelt De Roever. “Zij vestigden zich in de Nes, wat toen nog een rafelrand van de stad was. Dat werd al snel een plek voor lekkerbekken: suikerwerken, taarten, pasteien.” “Het was een bourgondische eetcultuur waar door het calvinistische stadsbestuur aanvankelijk met argusogen naar werd gekeken. Het werd de suikerbakkers verboden om hun baksels te versieren met afbeeldingen van mensen of dieren, maar daar trok niemand zich erg veel van aan.” Dat laatste is trouwens ook een kenmerkende Amsterdamse eigenschap: principes en overtuigingen zijn prima, zolang ze de handel maar niet in de weg staan. De Roever: “Eten is natuurlijk ook goede handel. Dat geldt voor de rollende keukens nu, maar dat was vroeger niet anders. Met de opkomst van de Vereenigde Oostindische Compagnie kwam een hele industrie tot leven. De schepen keerden terug met kruiden en specerijen die weer hun weg vonden naar de keukens van de elite.” “Veel kruiden in de maaltijd was aanvankelijk een teken van welstand. Of het eten er nou veel beter van ging smaken, was van ondergeschikt belang. De Amsterdamse korstjes zijn ook in die tijd ontstaan. In mijn jeugd had iedere banketbakker daar een eigen specerijenmengsel voor.” De vraag aan De Roever was of zij drie gerechten of dranken kon aandragen die in haar ogen onlosmakelijk verbonden zijn met de culinaire ziel van Amsterdam. De eerste kandidaat is een verrassende: de kruidenbitter Beerenburg. “We kennen het tegenwoordig vooral uit Friesland, maar het is toch echt een Amsterdamse vinding. Hendrik Beerenburg was ook zo’n kleine verkoper van kruiden die zijn nering aanvankelijk op straat dreef. Hij voegde naar eigen recept kruiden toe aan jenever, en verkocht dat aan schippers en zeelieden als medicijn tegen alle denkbare kwalen. Het opkikkertje werd razend populair en Hendrik kon in 1724 een winkel openen op de Stromarkt. Op het dak van nummer 6 is nog steeds een beertje te zien dat uit een burcht klimt.” Dan nummer twee op de lijst. De kunsthistoricus vraagt om enige smokkelruimte door een aantal lokale delicatessen als één kandidaat te mogen aandragen. “Ik denk dan bij voorbeeld aan de garnalenkroket van Holtkamp of de gehaktballen van Loes Zweerus. Die verkocht haar befaamde broodje bal vanuit een kelder op het Frederiksplein en was nooit te beroerd om haar klanten af te snauwen. Zwerus leeft niet meer, maar haar gehaktballen worden nog steeds verkocht bij slagerij Louman in de Jordaan. Dat fenomeen is een vast onderdeel van de Amsterdamse eetcultuur: als iets écht bijzonder lekker is, zijn Amsterdammers graag bereid er een flink stuk voor om te fietsen of er desnoods voor in de rij te gaan staan.” Bovenaan haar lijstje heeft De Roever de haring gezet, een versnapering die al eeuwen en eeuwen hoog wordt gewaardeerd in de stad. “De cultuur is wel veranderd. Ik heb de tijd nog meegemaakt dat er in de haringkraam een bak met gesnipperde uien stond waar je de haring zelf doorheen kon halen. En als je een hap had genomen, deed je het nog een keer. Uit hygiënische overwegingen doen we dat niet meer.” “De haring was geen luxe: in de negentiende eeuw stond het zelfs bekend als armoede-eten. Haring was en is voor alle rangen en standen.” En nu we toch bij de haringkraam staan, wil de uitgekookte kunsthistoricus ook nog iets kwijt over de zuurwaren die daar doorgaans samen met de vis te koop worden aangeboden. “Een van de vele Joodse gerechten die hun weg naar de Amsterdamse maag hebben gevonden. De broodjescultuur hoort daar ook bij.” “In 1958 zond Amsterdam het belegde broodje in voor de Wereldtentoonstelling in Brussel. Het hoorde in die tijd bij het leven in de stad. Je ging eerst naar de bioscoop en daarna een broodje eten. Het broodje van Kootje was een begrip, vergelijkbaar met wat de Febo nu is. Maar goed, die zuurwaren. Ik ben altijd dol geweest op zure leverworst, maar dat is bijna nergens meer te vinden. Dat vind ik heel jammer.” Welke gerechten zijn volgens u onlosmakelijk verbonden met de ziel van de stad? En waarom? Laat het ons weten via zielvandestad@parool.nl||https://www.parool.nl/amsterdam/heeft-de-stad-een-culinaire-ziel-amsterdammers-hebben-een-nieuwsgierige-maag~b60fb72a/
2022-07-18||Vegan bowls of een slowjuice sapje bij Rå aan de Ceintuurbaan||Aan de Ceintuurbaan in De Pijp is in mei saladebar Rå geopend. Je kunt er terecht voor vegan bowls en juices. Terwijl fietsend Amsterdam voorbij sjeest, kom je in de saladebar gezond tot rust. Cazimir Boon (27) droomde al een tijdje van een eigen zaak. Toen een oud-studiegenoot en goede vriend hem een franchisevestiging van het door hem bedachte concept Rå aanbood, twijfelde Boon geen moment: “De onrust van ondernemen is altijd onderdeel van mij, ik ben altijd met iets bezig.” Na een vestiging in Groningen en Hamburg, is er dus nu ook een Rå Amsterdam. Je hebt er keuze uit verschillende bowls en juices. Zelf kiest de eigenaar altijd voor de Roasty Rio-salade (€12,90): “Deze is lekker fris.” Alle salades zijn geïnspireerd op wereldsteden. Van de Manhattan Mango (€11,90) tot de Tokyo Teriyaki (€13,50). Daarnaast kun je kiezen voor een vers van de pers slowjuice sapje (variërend van €5,50 tot €5,90). Alles is vegan en geïnspireerd op de Scandinavische folklore van Rå (uitspraak: [/ro:/] / [/roh:/]), wat letterlijk vertaald rauw betekent. Volgens het oeroude volksgebruik heeft elk product een eigen spirit. “Het is iets waar wij bij Rå ook in geloven.” Boon heeft al het vertrouwen dat Rå bowls, net als de vestigingen in Groningen en Hamburg, zal uitgroeien tot een succes. Zijn zaak is naar eigen zeggen in Amsterdam onderscheidend genoeg: “Alles is vegan en daarbij doen we geen concessies aan de kwaliteit.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/vegan-bowls-of-een-slowjuice-sapje-bij-ra-aan-de-ceintuurbaan~b2dc738e/
2022-07-18||Ontwerper van speelkleden maakt Amsterdamse versie, inclusief politiebus||“Echt niet? Je speelt het binnen, niet midden op de Dam, en dat doe je met vroem, vroap, njauw, met auto’s dus. Met Lego-autootjes, gewone speelgoedautootjes, alle vervoermiddelen die je kan verzinnen, maar helemaal hot zijn nu vooral tractors.” “Het is een misdadige stad hè, vol boeven, dus vandaar. We passen ons aan, Groningen kan je bestellen in combinatie met een trekker, Breda met een Mercedes, en Rotterdam ook met een politiewagen, want ook daar loopt heel wat geboefte rond.” “Daar heeft u me. Maar dat kan vast worden gereden met een normaal autootje, net als Zoetermeer.” “Ja. We hebben een team van vier illustratoren en die merken dan toch: in Amsterdam zijn wel heel veel belangrijke gebouwen, dat wordt kiezen. In Spijkenisse hebben ze 85.000 inwoners en één politiebureau, dat werkt toch wat simpeler.” “Nou, ik was van de week nog in de stad met de auto, speelkleden rondbrengen, en het viel me op dat het verkeer overal lekker doorliep en ik kon zowaar ongeveer overal parkeren. Ook in de toekomst zal niet iedereen altijd op de fiets gaan, daar anticipeert het speelkleed op.”||https://www.parool.nl/ps/ontwerper-van-speelkleden-maakt-amsterdamse-versie-inclusief-politiebus~beaf2828/
2022-07-18||Natuurlijke vijanden: Turkse kever wordt in België ingezet als wapen tegen de eikenprocessierups||Een bijzondere Turkse kever is bezig met zijn wederopstanding in de Vlaamse natuur. De grote poppenrover is het nieuwste wapen in de strijd tegen de eikenprocessierups. De kleine langharige rups vormt in België, net als in Nederland, ’s zomers een terugkerende plaag. De haartjes veroorzaken brandende jeuk bij mensen en kunnen schade veroorzaken aan de ogen en luchtwegen, en daarom wordt de rups bestreden. Enkele tientallen grote poppenrovers werden afgelopen maand naar België overgevlogen vanuit Turkije, dat de beestjes kweekt voor export. Op een woensdagmiddag in juni bestudeert entomoloog Kathleen Verstraete, expert milieu- en natuurbeleid, haar Turkse bataljon in Ranst, nabij Antwerpen. Ze draagt een witte wegwerpoverall en blauwe handschoenen, om zich te beschermen tegen de haartjes, terwijl ze het strijdtoneel betreedt: een kooi van gaas, van een meter bij een meter, met enkele kleine eikenboompjes. De eikenprocessierups houdt van een warme omgeving en komt in Nederland en België vooral voor in eikenbomen langs wandel- en fietspaden, in nestjes van enkele honderden. De rups komt uit in mei. Na de derde keer vervellen heeft het beestje brandharen over zijn hele lijf, dat is in juni, juli en augustus. Nederland werkt samen met België voor het project Life, dat natuurlijke methodes voor de aanpak van de eikenprocessierups ontwikkelt. Nestjes verbranden of aanpakken met biocide, zoals nu gebeurt, veroorzaakt namelijk veel nevenschade aan andere insecten en natuur. De grote poppenrover is de natuurlijke vijand van de eikenprocessierups. Tot 2007 kwam hij nog voor in Vlaanderen, maar door het vele gebruik van landbouwgif DDT stierf hij uit. Met de terugkeer van de kevers moet het evenwicht in de natuur worden hersteld: er zijn nu simpelweg te veel eikenprocessierupsen in Nederland en België. De Turkse kever heeft nogal een reputatie. Het is een behoorlijk driftig beestje dat in een moordend tempo te werk kan gaan. Dagelijks kan één kever gemiddeld zo’n dertig rupsen doden en drie opeten. Alleen tot nu toe laat die strijdlust hier in Ranst nog even op zich wachten. Terwijl een nestje rupsen hoog in een eikenboompje hangt, is er van de Turkse soldaten deze middag weinig te bekennen. “De kevers hebben zich diep in de aarde ingegraven,” zegt Verstraete. “Ik ben bang dat ze langzaam in slaap aan het vallen zijn.” En die slaap kan lang duren. De kevers kunnen tot maximaal zes jaar in zogenoemde diapauze gaan. Dat is een soort winterslaap, waarvoor ze onder de grond blijven. “Maar zo ver is het nog niet hoor,” zegt Verstraete. Voorlopig gaat ze met regelmaat langs de kooi om de beestje wakker te houden, door met haar handen door de aarde te wroeten of ze larven van wasmotten te voeren. Verstraete heeft goede hoop dat de Turkse kevers alleen maar even op kracht hoeven te komen. Ze vertelt dat de Verenigde Staten al eerder succesvol een bestelling deden in Turkije. “De Amerikanen gebruikten de kever voor het bestrijden van de plakker, ook een rups met vervelende brandharen. De kevers vielen eerst in slaap, maar na een tijdje hadden ze zich volledig aangepast aan hun nieuwe omgeving.” Als de kevers genoeg geacclimatiseerd zijn, worden ze volgend jaar met een zendertje op hun regenboog-kleurige schild losgelaten in de natuur. Dankzij de zender kunnen onderzoekers hun gedrag in het wild volgen en bijvoorbeeld kijken hoe ver ze vliegen of hoeveel ze eten. Mocht het project een succes blijken, dan gaat Vlaanderen zelf ook kevers kweken. In tegenstelling tot Vlaanderen kwam de grote poppenrover eerder nog niet voor in Nederland en mag het diertje er dus ook niet zomaar worden uitgezet. Maar als in België meer kevers worden gekweekt, verwacht Verstraete dat ze ook hun weg naar Nederland vinden. “We zullen ze dan loslaten bij de grens zodat ze zelf kunnen oversteken,” zegt ze lachend. “Dat gebeurt vast snel met al die eikenprocessierupsen in Nederland.” Voor het Life-project wordt ook geëxperimenteerd met andere natuurlijke vijanden van de eikenprocessierups. Op verschillende plekken in Vlaanderen worden enkele honderden nestkastjes opgehangen om meer mezen aan te trekken, die de rups opeten. Ook probeert bermbeheer sluipwespen en -vliegen aan te trekken. Zij leggen eitjes in de rupsen waardoor die zich niet kunnen voortplanten. Of het project een succes wordt, moet blijken. Voor het onderzoek is een Europese subsidie verstrekt voor vijf jaar.||https://www.parool.nl/wereld/natuurlijke-vijanden-turkse-kever-wordt-in-belgie-ingezet-als-wapen-tegen-de-eikenprocessierups~b45e314e/
2022-07-18||Artis betaalde hackers geen miljoen euro aan cryptovaluta||Volgens Artis lijkt het erop dat de actie niet was gericht op de dierentuin. De hackers zijn korte tijd in de systemen geweest. Door de aanval werkten sommige computersystemen tijdelijk niet en moesten twee musea op het terrein, Micropia en het Groote Museum, een dag de deuren dichthouden. De hack had geen invloed op de verzorging van de dieren. ‘We kunnen stellen dat de cyberaanval is afgewend,’ aldus de dierentuin. ‘Toch maakt deze situatie ons er des te meer van bewust dat we als organisatie nooit 100 procent veilig kunnen zijn tegen dergelijke activiteiten van cybercriminelen.’ Artis laat zich nu adviseren door een specialist op het gebied van cybersecurity, onder meer om een dergelijke aanval in de toekomst te voorkomen.||https://www.parool.nl/amsterdam/artis-betaalde-hackers-geen-miljoen-euro-aan-cryptovaluta~bee5680f/
2022-07-18||OM en politie tonen beelden van voortvluchtigen op luchthavens||Het gaat om acht veroordeelden die in Nederland nog straffen moeten uitzitten van tussen de vier jaar voor een gewapende overval, tot levenslang voor moord. Zo wordt onder meer de moordenaar van de in 1995 overleden serveerster Karin Maarleveld (27) gezocht. Ahmet Ezzat is onherroepelijk tot 10 jaar veroordeeld voor het doodsteken van de Amsterdamse serveerster in haar huis in de Wormerveerstraat in West. Hij werd in eerste instantie vrijgesproken en enige tijd later uitgezet naar Egypte. Bij verstek werd hij door het gerechtshof alsnog schuldig bevonden. De politie vermoedt dat hij zich nog steeds in Egypte bevindt. Justitie denkt dat de criminelen zich schuilhouden om hun straf te ontlopen. Ook wordt vermoed dat sommige criminelen – al dan niet onder een valse identiteit – reizen naar andere landen om familie te bezoeken. Juist in deze vakantieperiode. De politie en het OM willen met de hulp van het publiek onder andere weten waar de daders zich momenteel schuilhouden en wie hun contacten zijn. De beelden die worden getoond, zijn in sommige gevallen relatief oude foto’s: de instanties hopen via vakantiegangers ook recente beelden van de criminelen te krijgen.||https://www.parool.nl/nederland/om-en-politie-tonen-beelden-van-voortvluchtigen-op-luchthavens~b8b09322/
2022-07-18||Omarmd door de wijk, klem in de ambtelijke molen: hoe een cultureel buurthuis dreigt te verdwijnen ||Wie het niet kent, loopt er straal aan voorbij. Het Gebouw, een prachtig houten pand dat in de jaren dertig van de vorige eeuw werd gebouwd als noodkerk, ligt verstopt tussen de struiken van de Middeliestraat in Nieuwendam. “Zelfs mensen in de straat hadden er nog nooit van gehoord,” zegt Imke Kok (43), voorzitter van de stichting die over Het Gebouw waakt. Acht jaar geleden besloot ze met twee andere buurtgenoten een nieuw bestuur te vormen van de stichting, vol frisse moed. Het Gebouw moest weer een culturele ontmoetingsplaats worden voor de buurt. Met kindertheater, schilder- en tekenlessen, try-outs en kinderfeestjes, maar net zo goed een plek om te verhuren aan (vve-)vergaderingen of deeltijdwerkplekken voor creatieve zzp’ers. Een open deur voor de buurt, en verhuur voor een appel en een ei. Kok: “We wonen hier allemaal klein. Je kunt dus wel een verlengde woonkamer gebruiken. Ook is er behoefte aan contact tussen buurtgenoten.” Alleen: meteen tijdens de eerste opknapbeurt werd asbest gevonden en toen begon de ellende. De stichting beheert het pand, dus moest de opruiming zelf betalen. Dat was het probleem niet, maar de grond is van de gemeente. Er bleek nog een oud contract te zijn, afgesloten in de jaren tachtig van de vorige eeuw, maar dat was nooit officieel verlengd. Voor de verbouwing kon beginnen, moest de stichting eerst een nieuw grondcontract met het stadsdeel overeenkomen. Kok: “En daar loop het nu al acht jaar mis. We hebben steeds te maken met nieuwe gezichten en nieuwe afdelingen, met telkens dezelfde vragen. We lopen vast in de ambtenarij.” Anderhalf jaar geleden moest Het Gebouw ook nog eens sluiten vanwege veiligheid. De muren zijn van asbest, de vloer is verzakt, de leidingen en elektra zijn volkomen verouderd. Met veel hulp van buurtbewoners – allemaal met een eigen expertise – werden een plan en begroting opgesteld, waarbij voor de exploitatie geen subsidie nodig is. Zelfs voor de financiering van de grondige verbouwing naar een bijna volledig energieneutraal gebouw (tussen de 4 ton en 1 miljoen euro) zijn anonieme buurtbewoners bereid te betalen. Kok: “Iedereen bij het stadsdeel is welwillend en denkt mee, maar we lopen vast doordat de afdeling Vastgoed de standaardregels voor een grondcontract hanteert. In eerste instantie was dat voor de duur van 7,5 jaar. Dat is natuurlijk veel te kort voor zo’n investering. Later werd die duur 20 jaar. Dat is ook te kort, en bovendien zou de gemeente volgens dat contract daarna eigenaar van het pand worden, of de stichting moet zelf de sloop betalen.” Een onacceptabel voorstel, vindt de stichting. De gemeente dreigt nu het huidige grondcontract stop te zetten. Dat zou het einde betekenen van Het Gebouw. “We zijn behoorlijk gefrustreerd,” zegt medebestuurslid Judith Leddy-Ratten (49). “Het stadsdeel heeft de mond vol van buurtparticipatie. In het beleidsplan van het stadsdeel staat dat cultuur in de haarvaten moet zitten. Dat is precies wat we hier doen, met vrijwilligers en buurtbewoners. Zij hebben geen geld, wij kunnen dat wel regelen. En dan loopt het spaak op een formaliteit.” Volgens een woordvoerder van stadsdeel Noord heeft de gemeente strenge regels als het gaat om verhuringen van grond en uitgiftes van erfpacht, zeker als het gaat om een maatschappelijke bestemming. De woordvoerder: “In dit specifieke geval is maatwerk vereist. Stadsdeel Noord ziet Het Gebouw als een plek in Tuindorp Nieuwendam met veel potentie. De gemeente zoekt nu naar een oplossing die recht doet aan de inzet van de initiatiefnemers.” Volgens de woordvoerder heeft verantwoordelijk GroenLinksstadsdeelbestuurder Esther Lagendijk oog voor de situatie. De woordvoerder: “Juist in deze buurt waar initiatieven en bewonersnetwerken groeien, terwijl ontmoetingsplekken en aanbod van activiteiten schaars zijn. Omdat maatwerk vereist is, heeft de portefeuillehouder van het stadsdeel verzocht om alle mogelijke scenario’s te onderzoeken.” Dat duurt alleen al jaren en de stichting van Het Gebouw loopt tegen een ambtelijke muur. Kok: “Of we stoppen ermee, maar daar worden we ook niet blij van. We hebben hier al zoveel vrije tijd in gestopt.” Leddy-Ratten: “Het alternatief is dat het plat gaat. Maar een volgende eigenaar loopt tegen dezelfde problemen op. We zitten in een vacuüm. Daar moeten we uit.”||https://www.parool.nl/amsterdam/omarmd-door-de-wijk-klem-in-de-ambtelijke-molen-hoe-een-cultureel-buurthuis-dreigt-te-verdwijnen~b5d0c988/
2022-07-18||Uber verliest kort geding, moet zich blijven houden aan cao taxivervoer||Volgens de rechter kan de minister beoordelen voor wie een cao geldt en zijn daarbij geen wettelijke fouten gemaakt. Het ministerie kan cao’s algemeen bindend verklaren voor de hele sector, maar daarvoor moet wel een minimumpercentage van de werknemers in een sector werkzaam zijn bij bedrijven die betrokken waren bij de totstandkoming van de cao. Volgens Uber waren chauffeurs die bij platforms werken niet meegerekend. Daardoor zou de cao taxivervoer niet representatief genoeg zijn. Maar volgens de rechter is die beoordeling aan de minister en heeft die daarbij geen fouten gemaakt. Uber hoopte door middel van deze rechtszaak via een alternatieve route onder de cao uit te komen. Er is al langer veel te doen om de cao-strijd die Uber voert. In een door vakbond FNV aangespannen rechtszaak kreeg Uber eerder te horen dat het chauffeurs in dienst moet nemen en volgens de taxi-cao moet betalen. Het bedrijf verzet zich daar fel tegen, omdat het leidt tot veel extra kosten. Uber kijkt nog of het in beroep wil gaan tegen de uitspraak, die het bedrijf zegt te betreuren. “Het is moeilijk uit te leggen dat de chauffeurs niet meetellen voor de representativiteit van de cao, maar dat deze cao tegelijkertijd wel op hen van toepassing is. Dat wil de overgrote meerderheid van de chauffeurs helemaal niet,” zegt een woordvoerder.||https://www.parool.nl/nederland/uber-verliest-kort-geding-moet-zich-blijven-houden-aan-cao-taxivervoer~b7923c28/
2022-07-18||Fietser aangereden door automobilist na verkeersruzie: ‘Rij me aan dan!’||Op beelden van het incident is te zien dat de automobilist vermoedelijk opzettelijk inrijdt op de fietser, waarbij de fietser ten val komt. Volgens een woordvoerder van de politie zou er voorafgaand aan de aanrijding onenigheid zijn geweest tussen twee fietsers en de automobilist. De personen zouden elkaar niet kennen. Volgens een buurtbewoner reed de automobilist de twee fietsers bijna aan tijdens het uitrijden van een parkeervak. De fietsers riepen daarop wat naar de automobilist, die daarna op ze af kwam rijden. “Rij me aan dan!” schreeuwde een fietser vervolgens, waarna de automobilist de fietser aanreed. In de straat is er volgens de buurtbewoner wel vaker sprake van asociaal gedrag. “Dat heeft te maken met bezoekers van de McDonalds (Spaklerweg, red.) hier in de buurt. Ze rijden vaak harder dan 50 kilometer per uur, terwijl hier veel kleine kinderen spelen. Vaak wordt ook de troep niet opgeruimd.” De politie laat weten geen verder onderzoek in te stellen naar het incident. Maandagochtend is er ook nog geen aangifte gedaan.||https://www.parool.nl/amsterdam/fietser-aangereden-door-automobilist-na-verkeersruzie-rij-me-aan-dan~bd0a0779/
2022-07-18||Wonen op een eiland in Amstelveen: in de nieuwe wijk Eilands’ Eigen is het mogelijk||In Eilands’ Eigen komen in totaal 172 prachtige woningen en appartementen die zich onderscheiden door de hoogwaardige afwerking en de Amstelveense uitstraling. De ruimte in Eilands’ Eigen is zo verdeeld dat de overgang van de dichte bebouwing van het bestaande Amstelveen langzaam en weidser overgaat in het prachtige en rustige akkerland. Vanaf verschillende punten heb je uitzicht over de weidse polder. Op sommige tijdstippen kun je hier wild spotten, zelfs vanuit je eigen privétuin of vanaf het op de zon georiënteerde (balkon)terras. Er zijn in totaal vijf unieke eilanden, waarvan er drie bewoond zijn. Alle eilanden zijn omringd door water en voorzien van heel veel groen. De duurzame en energieneutrale huizen zijn verdeeld over drie wooneilanden die alleen bereikbaar zijn via een brug of duikers. Op het grootste wooneiland aan de westkant van Eilands’ Eigen komen vrijstaande, geschakelde, twee-onder-één-kap-, rijwoningen én appartementen. Op het middelste en tevens het kleinste wooneiland komen alleen vrijstaande woningen met een riante tuin aan het water. Het oostelijke wooneiland bestaat uit appartementen en rijwoningen. Op de drie wooneilanden in Eilands’ Eigen komen verschillende ontmoetingsplekken. In de groene buurtjes, op speelplekken en in buurthoven ontmoet je ongetwijfeld je buren. Dat is niet alleen erg gezellig maar ook goed voor de samenhang in de wijk. De nieuwe wijk heeft ook nog twee prachtige natuurlijke onbewoonde eilanden. De grootste zal compleet worden ingericht als een natuur- en speeleiland. Eilands’ Eigen speelbos is ontworpen door een landschapsarchitect en het is dé plek waar kinderen heerlijk kunnen buitenspelen. Het vijfde eiland zal worden ingericht als flora- en faunaeiland. Compleet omringd door water en zonder bruggen en niet toegankelijk voor mensen. De landschapsarchitect heeft samen met onder andere een microbioloog de inrichting voor dit prachtige eiland ontworpen. Een plek waar de natuur haar gang kan gaan. Zou het niet fantastisch zijn als in het voorjaar de weidevogels hier een veilig plekje zoeken om te broeden? En dat door de diversiteit aan plantensoorten het eiland een walhalla wordt voor allerlei insecten?||https://www.parool.nl/nieuws/wonen-op-een-eiland-in-amstelveen-in-de-nieuwe-wijk-eilands-eigen-is-het-mogelijk~bf49aad1c/
2022-07-18||‘De veertig regels van liefde’ wordt gedragen door de vriendschap tussen Rumi en Sjams||Ella Rubinstein is getrouwd, heeft drie tienerkinderen en werkt als proeflezer bij een literair agentschap. Als haar oudste dochter aankondigt te gaan trouwen, confronteert dat haar met het gebrek aan liefde binnen haar eigen huwelijk. Ondertussen raakt ze totaal in de ban van het manuscript Zoete blasfemie over de dertiende-eeuwse mysticus (dichter) Rumi en zijn vriend derwisj Sjams, die samen veertig regels van liefde opstelden. Het verandert Ella’s beperkte opvattingen over de liefde. Ze besluit op zoek te gaan naar de mysterieuze schrijver van het manuscript die de wereld rondreist. In deze veelstemmige roman springt Shafak tussen heden en verleden. Het clichématige eigentijdse verhaal over Ella, een vrouw van middelbare leeftijd in een voorspelbare identiteitscrisis met de diepgang van een bakvis (een van de levensdoelen die ze voor haar veertigste wil hebben bereikt is een nieuwe crème van L’Oréal gebruiken), had beter achterwege gelaten kunnen worden. De roman wordt gedragen door het prachtige historische verhaal over de vrienden Rumi en Sjams van Tabriz die hun wijsheid omtrent liefde en geloof met elkaar delen. Sjams zoekt naar God in zichzelf en de mensen om zich heen. Bij uitgeverij Nieuw Amsterdam verscheen de roman in een nieuwe vertaling van Manon Smits. Sjams wordt geplaagd door visioenen omtrent zijn aanstaande dood. De gedachte dat hij zal sterven zonder iets achter te laten, kwelt hem en brengt hem tot de queeste veertig regels van liefde achter te laten. Hij is een mysterieus figuur die handen leest, het verleden van vreemden kan zien en de toekomst kan voorspellen. Zijn visie op God onderscheidt hem van tijdgenoten. Met zijn boodschap over de liefde roept hij haat op bij de mensen die zijn pad kruisen. Onderzoeksjournalist Sinan Can heeft geen boek zo vaak herlezen als De veertig regels van liefde. In televisieprogramma De verwondering zei hij dat hij als soefi, aanhanger van een liberale stroming binnen de islam, gelooft hij dat goed en kwaad altijd zullen blijven bestaan. Hij citeert uit de roman: ‘Er zullen altijd gewetensvolle mensen zijn.’||https://www.parool.nl/kunst-media/de-veertig-regels-van-liefde-wordt-gedragen-door-de-vriendschap-tussen-rumi-en-sjams~b5c04324/
2022-07-18||Ministerie staakt verzet tegen uitspraak rechter: stukken over mondkapjesdeal blijven toch geheim||De rechtbank van Amsterdam droeg het ministerie in januari al op om het WhatsAppverkeer en andere communicatie van exminister Hugo de Jonge en andere kopstukken van VWS over de mondkapjesdeal vrij te geven aan de Volkskrant. De rechter hield bij die uitspraak rekening met het ‘journalistiek belang’ van de zaak. Het departement verzette zich vervolgens maandenlang tegen die uitspraak. Vlak voor de zitting die donderdag zou plaatsvinden, staakte VWS de juridische procedure opeens. Door het verzet te staken en tegelijkertijd de rechterlijke uitspraak nog steeds te negeren, moet het ministerie de al eerder opgelegde dwangsommen betalen. De teller staat sinds zondag op 15.000 euro, het maximumbedrag Het niet naleven van de rechterlijke uitspraak kost het ministerie 100 euro per dag. De dwangsom is overigens nog niet geïnd door de krant. Er kan wel bij de rechter aangeklopt worden voor weer een nieuwe, hogere dwangsom. Er zijn voor de Volkskrant geen andere manieren meer om het departement te dwingen zich aan de uitspraak van de rechter te houden. Eerder maakte het ministerie van Financiën WhatsAppberichten over de mondkapjesdeal met Van Lienden en zijn zakenpartners openbaar. De aanhoudende weigering van VWS om de stukken vrij te geven, is daarmee des te opmerkelijker. De krant deed in mei vorig jaar het eerste verzoek bij VWS om de stukken te overleggen. VWS zegt in augustus een besluit te nemen over de vrijgave ervan.||https://www.parool.nl/nederland/ministerie-staakt-verzet-tegen-uitspraak-rechter-stukken-over-mondkapjesdeal-blijven-toch-geheim~bf0ed06b/
2022-07-18||Onderzoek: financiële klap ziekenhuizen door gestegen prijzen||Dat blijkt uit een onderzoek van de Nederlandse Vereniging van Ziekenhuizen (NVZ) en van Intrakoop, de inkooporganisatie van de zorg. Niet alleen de prijzen van energie (+43,8 procent) rijzen de pan uit, ziekenhuizen zijn dit jaar ook fors meer geld kwijt aan diensten en producten. Zo zijn de kosten voor bijvoorbeeld kantoorspullen (+8,5 procent), vervoer (+7,6 procent) en voeding (+7,4 procent) veel hoger dan in 2021, zo blijkt uit de studie. Er deden 68 ziekenhuizen aan het onderzoek mee, zo’n tweederde van het totale aantal. De prijsstijgingen hebben onder meer te maken met de oorlog in Oekraïne, die ervoor zorgt dat er minder aanvoer is van energie en grondstoffen vanuit onder meer Rusland. Al met al hebben ziekenhuizen dit jaar gemiddeld 5,8 procent meer inkoopkosten, terwijl ze volgens lopende afspraken met zorgverzekeraars slechts 1,83 procent gecompenseerd krijgen voor de prijsstijgingen. Hierdoor dreigt dit jaar een gat van bijna 300 miljoen euro, zo berekenden Intrakoop en de NVZ. Dat bedrag moeten de ziekenhuizen zelf ophoesten. Daarnaast wijzen de onderzoekers erop dat later dit jaar diverse contracten met leveranciers aflopen, en dat het niet is uitgesloten dat er nieuwe prijsverhogingen worden doorgevoerd. Ook is de verwachting dat de kosten na 2022 nog verder oplopen. Ruud Plu, bestuurder/directeur van Intrakoop, voorziet zware tijden voor zijn leden. “Ziekenhuizen verliezen door de kostenstijgingen bijna alle ruimte die er nog is voor noodzakelijke investeringen in bijvoorbeeld ICT en duurzaamheid. Hierdoor wordt het voor hen moeilijk om toekomstbestendig te zijn en te blijven.” Hij zegt dat de marges bij de meeste ziekenhuizen bijzonder klein zijn. “Het is belangrijk dat overheid, zorgverzekeraars en ziekenhuizen samen onderzoeken hoe de zorg kan worden gecompenseerd zonder dat er bezuinigd hoeft te worden op de kwaliteit of het aanbod.” De NVZ maakt zich zorgen over de situatie, laat een woordvoerder weten. Bij de ziekenhuiskoepel leeft ook de vrees dat investeringen in het gedrang komen op het gebied van personeel, gegevensuitwisseling, duurzaamheid en ICT. Er is overleg gaande over de verwachte tekorten, maar op de uitkomst ervan kan de NVZ niet vooruitlopen. Belangenorganisatie Zorgverzekeraars Nederland houdt het vooralsnog op een korte reactie. ‘De komende tijd krijgt iedereen, en dus ook de zorgsector, te maken met hogere prijzen. We zullen ons daarom gezamenlijk moeten inspannen om de premies zo laag mogelijk te houden en tegelijkertijd zorgaanbieders financieel gezond. We betalen de zorg tenslotte voor elkaar, met elkaar.’ Vorig jaar hadden (algemene) ziekenhuizen in Nederland 8,4 miljard euro aan inkoopkosten voor diensten en goederen. Veruit het grootste deel had betrekking op de directe patiëntenzorg, zoals medicijnen met 4,8 miljard euro, gevolgd door algemene kosten en kosten voor het inhuren van zzp’ers en flexibel personeel.||https://www.parool.nl/nederland/onderzoek-financiele-klap-ziekenhuizen-door-gestegen-prijzen~b3fa326c/
2022-07-18||Russische journaliste opgepakt die op live-tv tegen oorlog demonstreerde||Marina Ovsjannikova protesteerde vlakbij het Kremlin. Haar advocaat laat weten dat het onbekend is waar ze nu verblijft. Ovsjannikova werd wereldnieuws nadat ze in maart een live-uitzending van de belangrijkste Russische staatszender onderbrak met leuzen als ‘stop de oorlog’. ‘Geloof de propaganda niet, ze liegen je voor’ stond op een protestbord dat ze gedurende enkele seconden achter de nieuwslezeres kon laten zien. Na haar actie werd Ovsjannikova gevangengezet en veertien uur lang verhoord, waarop ze een boete van 30.000 roebel (bijna 260 euro) kreeg. Daarna werd ze vrijgelaten, in de wetenschap dat haar een celstraf van vijftien jaar boven het hoofd hing voor het verspreiden van ‘valse informatie’. Ze nam ontslag bij de staatszender waarvoor ze werkte, maar weigerde het politiek asiel dat Frankrijk haar aanbood.||https://www.parool.nl/wereld/russische-journaliste-opgepakt-die-op-live-tv-tegen-oorlog-demonstreerde~b9254102/
2022-07-18||Media: Surinaamse maatschappij SLM hervat vluchten naar Schiphol||SLM, ook wel bekend als Surinam Airways, stopte eerder met vliegen op de route vanwege financiële problemen. Het regende daarbij klachten van mensen die een vlucht hadden geboekt maar hun geld niet terugkregen. Volgens SLM hebben er inmiddels intensieve onderhandelingen plaatsgevonden met de eigen aandeelhouder en andere partners. Daardoor heeft de maatschappij nu garanties verkregen, waardoor de operatie weer kan worden opgestart. SLM zou het openstellen van de route naar Nederland zien als een eerste stap ‘om het vertrouwen van het reizend publiek en de Surinaamse gemeenschap te kunnen terugwinnen’, zo wordt de maatschappij geciteerd. Door de geschrapte vluchten zijn zeker honderden mensen gedupeerd. Veel andere mogelijkheden om naar Suriname te gaan, hadden ze niet, want alleen KLM vliegt ook rechtstreeks op het land. Door de gestegen vraag naar tickets en het feit dat er al niet veel meer beschikbaar zijn, waren vliegtickets naar Suriname bij KLM ook fors duurder geworden. Reisbranchevereniging ANVR schreef over de kwestie al een brief aan de Surinaamse president Chan Santokhi. ‘Reisbureaus worden overstelpt met vragen,’ verklaarde een woordvoerder. Omdat bij SLM niemand bereikbaar bleek, richtte de brancheorganisatie zicht tot Santokhi, in de hoop dat hij wilde bemiddelen. Het is niet bekend of de president daadwerkelijk een rol heeft gespeeld bij de aankondiging dat SLM zijn vluchten gaat hervatten.||https://www.parool.nl/wereld/media-surinaamse-maatschappij-slm-hervat-vluchten-naar-schiphol~b19b6394/
2022-07-18||‘Titel van de veerkracht’ voor hockeysters op WK na zege op Argentinië||“Het is misschien de zoveelste titel. Maar de eerste keer op deze manier,” zei Frédérique Matla. Met ‘deze manier’ bedoelde de spits dat er hard gewerkt is en nog steeds wordt gewerkt aan een gezonde prestatiecultuur bij Oranje, waar veel meer oog is voor het fysieke en mentale welzijn van iedereen. Dat proces leidde dit jaar af van het hockey, maar ging dus niet ten koste van de prestatie. Matla: “We mogen ontzettend trots zijn op elkaar, de manier waarop we hier naartoe hebben gewerkt. Het was een lang seizoen, er is veel gebeurd, maar we hebben veerkracht getoond.” Vanzelf ging het niet, dit WK. De poulefase verliep moeizaam, in de kwartfinale (2-1 tegen België) en halve finale (1-0 tegen Australië) was de marge minimaal. Dat Nederland niet op honderd procent hoeft te zijn om tegen veel landen alsnog te winnen, is al een paar decennia duidelijk. Maar in de finale wachtte gisteravond Argentinië, die andere grote hockeynatie bij de vrouwen. Nederland weet inmiddels wat het kan verwachten tegen ‘Las Leonas’. Sinds 2008 speelden ze veel belangrijke wedstrijden tegen elkaar. De ploeg doet haar bijnaam eer aan. Er wordt een enorme berg passie en energie in het spel gestoken. De speelsters zoeken het randje op of gaan eroverheen. Maar ze kunnen, als ze het hoofd koel houden, ook goed hockeyen. Nederland had, zoals vaker, het beste spel voor de finale bewaard. Een minuut of zes was Argentinië dominant, maar die storm ging snel liggen en de rest van de eerste helft was het Oranje dat de klok sloeg. Maria Verschoor scoorde vroeg in het tweede kwart, nadat de Argentijnse goalie Belén Succi een strafcorner slecht verwerkte. Matla maakte er even later 2-0 van, toen ze een knappe pass van Laurien Leurink met de backhand het doel in joeg. Achterin elimineerde Nederland met uitstekend verdedigend werk elke Argentijnse poging tot een aanval. De ploeg was messcherp, het aantal intercepties was niet te tellen. Met een prachtige goal besliste Oranje de finale al in het derde kwart. De aanval begon helemaal achterin met tiki-takapassjes tussen Verschoor en Eva de Goede. Zij speelde Freeke Moes in, die doortikte op Felice Albers en de spits rondde af. Precies op het moment dat de duizenden fanatieke ‘Spaanse Argentijnen’ op de volle tribunes in Terrassa het geloof leken te verliezen, tekende strafcornerspecialiste Agustina Gorzelany voor 3-1. Maar Nederland bleef keurig overeind en voltooide de trilogie aan wereldtitels. Het was een waardig afscheid voor middenvelder Marloes Keetels, die per gisteren topsporter-af is. En voor Jamilon Mülders, die een half jaar lang behalve interim-bondscoach ook een soort crisismanager was. Voor iedereen die bij de ploeg betrokken is was het een zwaar jaar. Daarom is deze prijs voor de meeste speelsters waardevoller dan al dat andere verzamelde goud van de afgelopen jaren. “Dit zijn zeker de puntjes op de i,” zei interimbondscoach Jamilon Mülders na de zege van 3-1 op Argentinië voor de camera van Ziggo Sport. “Het was een droomfinale en voor iedereen was duidelijk dat het in het begin hard zou worden. De eerste zes tot acht minuten was het overleven en daarna hebben we top gehockeyd en het heel zakelijk gedaan.” Na het verstrijken van de tijd kwamen er veel emoties los en zeker ook bij Mülders, voor wie het zijn laatste wedstrijd als bondscoach was. De coach was zijn tranen niet de baas en ging zelfs op zijn knieën langs de zijlijn. Paul van Ass vervangt Mülders . ‘Het boek is nu dicht, ik ben nog één minuut bondscoach,’ grapte hij vlak voor middernacht. Mülders verving Alyson Annan nadat er was geconstateerd dat er jarenlang geen goed klimaat heerste bij de ploeg en had een half jaar om Oranje voor te bereiden op het WK. “In januari en februari waren we dood,” aldus de coach. “Ik ben zo trots op dit team en hoe we het allemaal hebben gedaan dit jaar. En het spelen in deze sfeer was een cadeautje voor iedereen.” Eva de Goede leek het WK te missen, maar ze was er na een zware knieblessure toch gewoon bij. De 33-jarige routinier wilde nog weinig loslaten over haar toekomstplannen. “Ik heb heel veel tijd gehad om na te denken wat ik ging doen,” doelde ze op haar revalidatie. “Maar ik weet het nog steeds niet. Ik ga nu vooral genieten van het feit dat ik hier stond. Ik heb weer onwijs genoten en vind het zo knap van ons.” Voor Marloes Keetels (29) was het het sowieso haar laatste WK. “Als ik het had mogen uitschrijven, dan was dit het scenario geweest. Het hebben een moeilijk jaar gehad, maar we hebben het geflikt. Ik ben heel trots op de manier waarop we elkaar als team hebben vastgepakt. Ik denk dat dit de mooiste wereldtitel is.”||https://www.parool.nl/sport/titel-van-de-veerkracht-voor-hockeysters-op-wk-na-zege-op-argentinie~b1951e36/
2022-07-18||De fietsende Fruittella’s van de bezorgeconomie||Lips is nog een beetje van de oude stempel: pakketjes laat hij wel thuisbezorgen, maar flitsbezorgers en andere maaltijdbezorgers met die gekleurde dozen op hun rug, de ‘fietsende Fruittella’s’ zoals cabaretier Ronald Goedemondt ze geestig noemde, vindt hij eerder een plaag dan een verrijking. Desondanks was hij benieuwd naar de zesdelige Human-serie Bezorgd, die ‘de mensen achter onze bestelling een gezicht geeft’. Eén van die gezichten was van Bram, die bij zijn moeder woont in Uitgeest, waar ze aan huis een pakketpunt hebben. Dat levert hen gemiddeld 25 cent per pakketje op. Ze rekenden voor de camera uit wat ze die maand hadden verdiend: wel 211 euro, een wereldbedrag, zei Brams moeder grappend: “Daar ga je toch van uit je panty!” Bram voegde zuinigjes toe dat dit omgerekend iets meer dan 1 euro per uur was. Van dat bedrag kon hij voorlopig niet op zichzelf gaan wonen. Mandeep is een uit India afkomstige student die maaltijden bezorgt voor Deliveroo en Uber Eats. Zo’n fietsende Fruittella dus, met zijn felgekleurde maaltijdbox. Mandeep heeft een master business administration én een master supply chain. Hij kon de markt dus goed analyseren: “Regen is goed, want dan bestellen mensen meer.” Hij fietste dwars door Amsterdam met een bestelling, onderwijl een mantra mompelend: “Kom op Mandeep, sneller!” Helaas kreeg hij een lekke band en dus kon hij naar inkomsten fluiten: er ging een andere bezorger met zijn bestelling aan de haal terwijl Mandeep naar de fietsenmaker moest. Zelfs toen bleef hij positief, hoewel zijn kosten zijn inkomsten die dag dreigden te overstijgen. Lips nam zich voor om Mandeep een flinke fooi te geven als hij toch een keer een maaltijd liet bezorgen. Reageren? hanlips@parool.nl.||https://www.parool.nl/kunst-media/de-fietsende-fruittella-s-van-de-bezorgeconomie~b34b689e/
2022-07-18||De metamorfose van Ajax mag juist nu wat kosten||Niet alleen op Schiphol liepen de vakantiegangers elkaar het afgelopen weekend plat. Zo’n twintig kilometer verderop begon vrijdag op sportpark De Toekomst plots ook het spitsuur bij Ajax. Lisandro Martínez nam voor de povere remise tegen KAS Eupen geëmotioneerd afscheid. Al snikkend stelde de Argentijnse verdediger dat hij zijn teamgenoten als familieleden was gaan beschouwen in de drie jaar nadat hij voor 7 miljoen euro was overgekomen van Defensa y Justicia. Diezelfde Martínez wordt, naar nu blijkt, niet voor maximaal maar minimaal 57,37 miljoen euro bij Manchester United herenigd met trainer Erik ten Hag. Daar gaat de verdediger 120.000 pond per week verdienen. Het uitzwaaien, was de in de zomerstop vertrokken Noussair Mazraoui, Ryan Gravenberch (Bayern München) en Sébastien Haller (Borussia Dortmund) amper gegeven. Ondertussen nam Francisco Conceiçao in Porto afscheid van zijn vader en trainer Sergio. Ajax activeert de ontsnappingsclausule (5 miljoen euro) in het contract van Chico, die meerdere voorstellen van zijn club afwees en zaterdagochtend op het vliegtuig stapte naar Amsterdam. Met de rappe, handige en linksbenige rechtsbuiten hoopt Ajax de toekomstige opvolger van Antony langzaamaan klaar te stomen. Ook directe versterkingen bleken een paar uur later onderweg. Zo vond de voorbije dagen een doorbraak plaats in de complexe onderhandelingen met RB Leipzig over Brian Brobbey, op wie wijlen Mino Raiola bij de transfervrije overstap vorig jaar een fiks doorverkooppercentage bedong. Voor een bedrag van 17 miljoen euro sluit Ajax de verloren zoon tot medio 2027 in de armen. Naast Conceiçao en Brobbey sluit waarschijnlijk ook Calvin Bassey deze week nog aan in Oostenrijk. Ajax nadert een akkoord met Rangers over de Nigeriaanse verdediger, die vooral in de route naar de Europa Leaguefinale indruk maakte op de leiding. Die bombardeert de opvolger van Martínez tot duurst gekochte Ajaxverdediger en – mogelijk – duurste vertrekker uit Schotland ooit (in totaal ongeveer 26 miljoen euro). Zo is Ajax in deze opvallende transferzomer het middelpunt van Europa. Niet alleen als de grote kweekvijver waaruit de Duitse, Engelse en Spaanse top vist, maar nu ook als een big spender. Dat Ajax deze week de grens van 80 miljoen euro slecht en het record van 63,2 miljoen euro uit heel het seizoen 2020/2021 verpulvert, heeft vooral met het vertrek van vaste krachten en daarmee het begin van een nieuwe cyclus te maken. De voorbije jaren ervoer Ajax dat het zich loont veel inkomsten uit transfers in de selectie te pompen. Met routiniers als Dusan Tadic, Daley Blind en Davy Klaassen en talenten als Antony en Martínez werden kampioensploegen gesmeed. Haller verdiende zijn recordbedrag (22,5 miljoen van West Ham United) met een topscorer- en twee landstitels, een verbluffende CL-poulefase en winstgevende transfer (34,5 miljoen maximaal) dubbel en dwars terug. De club trekt met zijn transfer en die van Martínez een handvol jonge nieuwelingen aan dat het elftal voor jaren moet dragen. De ambitie en doelstelling geven Ajax ook weinig andere keuze dan te investeren in plaats van te gokken op jeugd. Technisch duo Klaas-Jan Huntelaar en Gerry Hamstra hield trainer Alfred Schreuder voor dat hij moet bouwen aan een nieuwe stuntploeg en dat Ajax de extra transferinkomsten daarvoor ook wilde herinvesteren. Wel heeft de club daarbij rekening te houden met een jaarlijkse winst van 50 miljoen uit transfers om quitte te spelen, stelde de inmiddels vertrokken directeur Marc Overmars vorig jaar. Het smijten met geld is ondanks de uitgaande topdeals niet zonder risico’s. Zeker niet als Ajax te veel dure uitglijders als Mohamed Daramy noteert. Maar de club slaagt er al jaren in de financiële slagkracht te projecteren op het veld, waardoor Ajax zich komend seizoen als eerste club vijf keer op rij tot nummer een van Nederland kan kronen. Over risico’s gesproken, Ajax weet ook dat een groot deel van de investeringen komend jaar juist sneller kan worden terugverdiend. Dankzij een geweldige opmars in Europa moet het raar lopen wil Nederland volgend jaar niet met twee directe CL-tickets eindigen. En het flink investerende Ajax weet dat het nog gekker moet lopen wil de club zonder zo’n entreebewijs, die alleen al tientallen miljoenen aan startgeld oplevert, eindigen. Die jackpot groeit flink als een jaar later, in 2024, de opzet verandert. Niet door veel nieuwe en grote mutaties, maar juist door de selectie die later deze week in Oostenrijk nagenoeg compleet en rond moet zijn, voor jaren intact te houden.||https://www.parool.nl/sport/de-metamorfose-van-ajax-mag-juist-nu-wat-kosten~bb1b8299/
2022-07-18||Waarom het ov in Amsterdam steeds verder verschraalt||In deze aflevering van Amsterdam wereldstad, een podcast van Het Parool, praat presentator Lorianne van Gelder met Marc Kruyswijk, verslaggever van Het Parool en Rikus Spithorst, voorzitter van Maatschappij voor beter ov, over de verschraling van het Amsterdamse ov-netwerk. Verkeerswethouder Melanie van der Horst zei eerder dat de ov-bedrijven mogelijk 20 tot 30 procent moeten bezuinigen. Hoewel vanuit het Rijk en de Vervoerregio inmiddels de nodige miljoenen zijn vrijgemaakt om ernstige verschraling tegen te gaan, is de verwachting nog steeds dat er volgend jaar minder trams, bussen en metro's door Amsterdam rijden. Volgens het GVB zijn de bezuinigingen een gevolg van de coronacrisis. Sinds de pandemie reizen minder mensen met het ov, waardoor er minder geld binnenkomt. Maar volgens Spithorst is dat niet de enige reden dat mensen wegblijven. “Het is in deze tijd heel makkelijk om voor iedere weggelopen reiziger corona de schuld te geven, maar laten we niet vergeten dat het GVB zelf ook wat prutswerk heeft geleverd dat losstaat van de corona-ellende. Denk aan de grote problemen met de metro, die af en toe uren niet rijdt.” Amsterdam stond volgens Kruyswijk altijd bekend om zijn fijnmazige netwerk. “Je kon redelijk tot in de haarvaten van de stad komen met het ov. Dat is nu minder.” Vooral ouderen en mensen met onregelmatige werktijden worden door de verschraling van het ov-netwerk geraakt. “Probeer maar eens ’s nachts naar het Westelijk Havengebied te komen met het ov, dat lukt gewoon niet.” Ook vertelt Kruyswijk over een rijke ondernemer in Buitenveldert, die na het schrappen van de plaatselijke buslijn zélf een dienstregeling opzette. Of dat een succes is geworden hoor je in de nieuwe aflevering van Amsterdam wereldstad.||https://www.parool.nl/podcasts/waarom-het-ov-in-amsterdam-steeds-verder-verschraalt~b16b2168/
2022-07-18||Gemengde gevoelens bij Nederlandse estafetteploeg ondanks zilver op WK atletiek: ‘Ik lag toch ver achter?’||Op de openingsdag van de WK atletiek staan Femke Bol, Lieke Klaver, Tony van Diepen en Liemarvin Bonevacia al met een zilveren medaille om hun hals. Nu krijgen ze een voor een hun individuele splittijden te horen. De sowieso al vrolijk babbelende Bol en Klaver schieten in de lach. Dat de 400 meter bij hen zó hard ging, dat hadden ze niet verwacht. Even verderop kijkt Bonevacia naar het scherm van zijn mobieltje: hij schrikt zich te pletter. De twee vrouwen krijgen er niets van mee. Bonevacia staart en slaat zijn hand voor zijn gezicht. Hij zegt niets, maar zijn blik zegt alles: zijn 46,50 is ruim 1,5 seconde trager dan de 44,93 die hij tijdens de ochtendsessie in de serie liep. Tweemaal een 400 meter lopen op één dag – en dan ook nog als starter – is een zware taak, maar dit verschil is te groot, beseft hij. En dat in de wetenschap dat het verschil met de gouden ploeg uit de Dominicaanse Republiek slechts achthonderdste van een seconde bleek. Van Diepen ontfermt zich over de 33-jarige ervaren en trouwe gangmaker van de estafetteams, die al zo lang en zo vaak van grote waarde was. Van Diepen pakt de zilveren medaille en houdt hem voor diens gezicht. “Het gaat om de race, niet om de tijd,” zegt Van Diepen nog. Gemengde gevoelens dus, al is de podiumplaats ook een topprestatie. Drie jaar geleden, bij de primeur van de gemengde estafette, deed Nederland nog niet mee. Op de Olympische Spelen vorig jaar in Tokio werd Nederland met het viertal Bonevacia, Klaver, Bol en Ramsey Angela nog vierde. Een plaats die door Klaver destijds nog ‘megacool’ werd genoemd. Nu wordt onder meer het grote Amerika verslagen. Het thuisland eindigt met icoon Allyson Felix, die afscheid neemt, als derde. Lang lijkt Nederland op weg naar dat brons, tot slotloopster Bol indrukwekkend opstoomt in de laatste honderd meter. In no time heeft ze een gat van bijna twintig meter vrijwel gedicht. Net voor de finish passeert ze Kennedy Simon, de slotloopster van Amerika, die volledig is stilgevallen, terwijl ze Fiordaliza Cofil uit de Dominicaanse Republiek ook nog bijna pakt. Na de streep gooit ze haar handen uit ongeloof in de lucht. Bol: “We begrepen het niet helemaal. We dachten: hoe kom ik nou ineens als tweede over de finish? Ik lag toch ver achter?” Zij was de frisse kracht. Elk team mag maximaal één wissel toepassen na de serie en zij nam de rol over van Eveline Saalberg. “Ik probeerde rustig het gat te dichten en voelde mij de laatste honderd meter nog goed. Ik dacht nog even dat ik na Amerika ook de Dominicaanse Republiek kon pakken, maar dat lukte net niet. We hebben gewoon zilver: echt superknap, met echt een topteam. We hebben een toptijd gelopen.” De 3.09,90 betekent een nieuw Nederlands record, maar het feestje na afloop is ingetogen. Natuurlijk zijn er de knuffels en wordt trots geposeerd met de Nederlandse vlag, maar niemand springt van blijdschap. Bol heeft daar wel een verklaring voor. “We weten allemaal dat we nog moeten lopen, daarom kan ik mijn emoties niet 100 procent laten gaan. Over twee of drie dagen staan we weer op de baan en dan willen we ook nog veel behalen.” Er volgen inderdaad nog volop kansen dit toernooi. Alle vier zullen ze een rol spelen bij de estafette voor de mannen of de vrouwen en individueel in actie komen. Maar het besef dat er op dag één al een historische race had ingezeten, zal zeker indalen bij het terugzien van de beelden.||https://www.parool.nl/sport/gemengde-gevoelens-bij-nederlandse-estafetteploeg-ondanks-zilver-op-wk-atletiek-ik-lag-toch-ver-achter~b0ce30e1/
2022-07-18||Niet alleen voor toeristen, ook Nederlanders bezoeken ‘toeristische’ snoepwinkels in Amsterdam||Een aantal jaar geleden namen Nutella­winkels het stadscentrum over; tegenwoordig lijkt er op elke hoek een snoepwinkel op te duiken. Van die zaken, met namen als Captain Candy, Kingdom of Sweets en Candy Pirates, wordt vaak gesteld dat zij niet in de stad zijn gevestigd voor de Amsterdammer – hoewel bedrijfsvoering, reclame en presentatie van de winkels niet specifiek gericht zijn op toeristen en dagjesmensen. Verrassend genoeg worden dergelijke snoepwinkels echter door relatief veel Nederlanders bezocht, zo blijkt uit een analyse van gemeentelijk onderzoeksbureau OIS. Dat keek naar Master­Card- en Maestro­betalingen: iets minder dan de helft van die klanten is Nederlands, net iets meer dan de helft werd gedaan met een buitenlandse bankpas. Kanttekening: Visa- en cashbetalingen, populair bij onder anderen ­Engelse en Franse toeristen, zitten er niet bij. Hierdoor is er een reële kans dat het percentage toeristen in werkelijkheid hoger is. “De analyse is erg nuttig en geeft een goed beeld, ook al zijn contante betalingen, iDeal en andere kaartbetalingen niet meegenomen,” zegt wethouder Sofyan Mbarki (Aanpak Binnenstad). Ook Nederlanders betalen volgens hem vaak in contanten. De snoepwinkels zijn een doorn in het oog van veel Amsterdammers en het stadsbestuur: zij willen de binnenstad leefbaarder maken en vrezen voor een monocultuur van op toeristen gerichte winkels. Mbarki zegt de ontwikkeling van snoepwinkels ‘goed in de gaten’ te blijven houden. “Duidelijk wordt dat in snoepwinkels buitenlandse en binnenlandse kaarthouders komen, in tegenstelling tot souvenirwinkels, waar nauwelijks Nederlanders komen.” Uit de analyse van OIS blijkt inderdaad dat het aantal Nederlanders dat souvenirwinkels bezoekt zeer klein is. Het stadsbestuur kwam eind vorig jaar met een verrassende planologische ingreep om dergelijke winkels uit het straatbeeld te weren: de gemeente schrapte toen de toeristische of horecabestemming van 165 panden in de binnenstad. De vraag is nu of dit ook niet moet gebeuren bij snoepwinkels. Mbarki oordeelt dat dergelijke winkels niet bijdragen aan een ‘divers en aantrekkelijk’ aanbod, maar geeft aan dat het stadsbestuur zich aan ‘de spelregels’ moet houden. “Wij hebben een juridisch beleidskader als het gaat om het winkelaanbod en we ­toetsen de winkels. Daarmee vangen we veel af, zoals toeristenwinkels, eetwinkels en minisupermarkten. Daar zitten ook beperkingen aan.” Het college komt eind dit jaar met een visie op de bezoekerseconomie. Hierin zal worden uitgestippeld welke winkels de stad wil aantrekken en of snoepwinkels hierbij horen. Duidelijk moet ook worden of de gemeente stappen zal ondernemen in het weren van snoepwinkels. Amsterdam is niet de enige stad die te maken heeft met een influx van snoepwinkels. Onder meer in Londen maken bestuurders zich zorgen. Zo staan bij het snoepgoed vaak geen prijzen aangegeven, waardoor klanten tijdens het betalen worden verrast door hoge bedragen. De grootste zorg daar is echter vermeende belastingontduiking: Londen doet momenteel onderzoek bij dertig zaken in Oxford Street en deed bij drie winkels een inval. De gemeente Amsterdam doet met regelmaat onderzoek naar risico’s voor ondermijning. Het is niet bekend of dit ook is gedaan naar snoepwinkels in Amsterdam.||https://www.parool.nl/amsterdam/niet-alleen-voor-toeristen-ook-nederlanders-bezoeken-toeristische-snoepwinkels-in-amsterdam~b9792e9a/
2022-07-18||Verzekeraars willen privacywet aanpassen ‘om wachtlijsten beter aan te pakken’||Een zorgverzekeraar mag één specifieke patiënt die in de rij staat voor een geplande operatie niet actief benaderen om te kijken of ze ergens anders sneller terecht kunnen. Sterker nog, de verzekeraar mag de wachtlijst niet eens inzien. Ook mogen zorgverzekeraars een verzekerde met een hartkwaal niet wijzen op een handige cursus hierover in het aanvullend pakket. Het is immers uit den boze te registreren wie hartpatiënt is. Zorgverzekeraars mogen medische gegevens van verzekerden alleen maar gebruiken om de zorgnota te controleren, te kijken of die past bij het pakket en te checken of de zorgverlener de gedeclareerde zorg mag verlenen. Die strenge privacyregels zijn er niet voor niets: de meeste mensen willen niet dat hun zorgverzekeraar weet dat ze een pakje per dag roken of 15 kilo te zwaar zijn. “De privacy van verzekerden is een groot goed en wij moeten en willen daar zorgvuldig mee omgaan,” benadrukt directeur Petra van Holst van Zorgverzekeraars Nederland. “Maar wanneer gaat het om een individueel belang en wanneer is er sprake van een breder maatschappelijk belang, dat de beschikbaarheid van meer informatie rechtvaardigt? De aanpak van de wachtlijsten is van dat laatste een goed voorbeeld.” Volgens Van Holst voelen zorgverzekeraars zich soms ‘machteloos’, omdat ze mensen die ellenlang op een wachtlijst staan niet aan een snellere afspraak elders kunnen helpen. Het zou helpen als zorginstellingen informatie over wachttijden zelf beschikbaar maken. Belangenorganisatie Privacy First roept zorgverzekeraars en politici op eerst de afweging te maken of wijziging van de privacywetgeving wel gewenst is. “Iedereen roept makkelijk dat de wet maar aangepast moet worden,” zegt voorzitter Paul Korremans. “Verzekeraars zitten al op een berg gegevens en hoe meer informatie ze binnenhalen, hoe meer verantwoordelijkheden ze zich op de hals halen om die data te beschermen. Kunnen ze dat aan? Daarnaast is de verleiding heel groot om informatie voor andere doelen te gebruiken.” Privacywaakhond Autoriteit Persoonsgegevens houdt het naleven van de regels in de gaten en zwaaide afgelopen jaren meermaals met dwangsommen bij overtredingen. Zo moesten zorgverzekeraars VGZ en Menzis zorgvuldiger te werk gaan bij de verwerking van medische gegevens. Marketingmedewerkers hadden ten onrechte toegang tot gezondheidsgegevens van verzekerden. En zorgverzekeraar CZ veranderde vorig jaar onder druk de werkwijze bij machtigingsaanvragen voor de vergoeding van zorg. Soms is de waakhond soepel. De belangenbehartiger van de tandartsen klaagde dat 600.000 kinderen zelden tot nooit naar de tandarts gaan, maar dat de zorgverzekeraars de ouders vanwege de privacy geen brief mochten sturen dat mondzorg voor kinderen wordt vergoed uit het basispakket. De Autoriteit Persoonsgegevens oordeelde dat er bij deze kinderen überhaupt nog geen sprake is van verwerking van declaratiegegevens, omdat ze simpelweg geen behandeling hebben gehad. Dus mogen zorgverzekeraars hun verzekerden hierover wél individueel inlichten en doen zij dat ook.||https://www.parool.nl/nederland/verzekeraars-willen-privacywet-aanpassen-om-wachtlijsten-beter-aan-te-pakken~b01844ac/
2022-07-18||Humans of Amsterdam: ‘Ik heb vaak te horen gekregen dat ik dom was’||“Ik heb vaak te horen gekregen dat ik dom was. In groep vier op een ouderavond zei de juf tegen mijn moeder: ‘Sommige kinderen zijn nou eenmaal gemaakt om putjesschepper te worden.’ Die woorden zijn mij altijd bijgebleven. Als kind had ik moeite met leren. Ik vond school leuk en was erg nieuwsgierig, maar als het erop aankwam had ik moeite om te presteren. Pas vele jaren later is vastgesteld dat ik dyslexie en dyscalculie heb. Helaas bleef ik altijd lopen met de gedachte dat ik niet intelligent was. Dat maakte mij enorm onzeker waardoor leren nog moeilijker werd. Als je iets maar vaak genoeg over jezelf hoort, ga je er vanzelf in geloven. Ik heb er nooit goed over kunnen praten. Mijn oma en moeder hebben een veel zwaarder leven gehad dan ik, waardoor ik het moeilijk vond om mijn gevoelens met hen te delen. Maar toen ik drie jaar geleden merkte dat ik me constant verdrietig voelde, ben ik er uiteindelijk wel over gaan schrijven en praten. De beste tip kwam van mijn nicht. Die zei dat ik post-its moest ophangen met complimenten voor mezelf. Dat heb ik gedaan en elke ochtend als ik wakker werd zei ik hardop tegen mijzelf dingen zoals: ‘Je bent slim’ en ‘Je doet ertoe’. Het klinkt misschien een beetje gek, maar die oefening heeft mij heel erg geholpen. Het maakt namelijk uit wat je tegen jezelf zegt.”||https://www.parool.nl/ps/humans-of-amsterdam-ik-heb-vaak-te-horen-gekregen-dat-ik-dom-was~b1c1d7f9/
2022-07-18||Uiteindelijk krijgt alles de kleur van as||Er wonen in Amsterdam 180 verschillende nationaliteiten. Sommige van hen zijn gedwongen bepaalde gedachten en gevoelens te verbergen. Toen, daar, in een ander land, in een andere functie, in andere omstandigheden, wilden ze of moesten ze handelingen verrichten waarover we hier misschien anders oordelen. Toen, daar, in een ander land, werden ze misschien vernederd, gemarteld. Littekens. “Wat zijn dat, mam?” “Ga je huiswerk maken! Je moet toch huiswerk maken?” Later vertelde de rug van mijn moeder wat ze had meegemaakt en luisterde ik naar de echo van de muur tegen wie zij sprak en die haar woorden mijn richting op kaatste. Schaamte omdat ze gemarteld was. Schaamte is een kelderkast waarin we alles verstoppen wat ons zwak maakt. Maar waarom meende mijn moeder dat zij zwak was? Omdat ze was gemarteld? Ook de antwoorden stopte ze in die kast. Er is veel wat we moeten verbergen en wegstoppen. Soms is het te veel en komt alles naar buiten. Het vervelende van een oorlog is dat de tijd de geschiedenis vergrijst. Niet alle helden hebben recht op die titel en dat weten ze zelf ook, en anders hun omgeving wel. Uiteindelijk krijgt alles de kleur van as. En waait het met de wind weg. Ook het verleden wordt af en toe gecremeerd. Concentratiekampen heten tegenwoordig filtratiekampen. In een rapport van de OVSE, de Organisatie voor Veiligheid en Samenwerking in Europa, worden grote zorgen geuit over de omstandigheden waarin de gedeporteerde Oekraïners in Rusland in die kampen leven. Er staat in dat ‘Oekraïnegezinde mensen hun leven niet zeker zijn’. Er zouden al meer dan anderhalf miljoen mensen naar die kampen zijn gedeporteerd. Misschien lukt het ons hen eens te bevrijden en komen sommigen hier. Na de oorlog keren mijn ouders met de boot terug naar Nederland. Op de kade staan mijn grootouders met wie ze jarenlang geen contact hadden gehad. Het weerzien is ontroerend. Mijn grootouders zien voor het eerst hun kleinkind, mijn zusje. Dan zegt mijn grootmoeder: “We hebben het hier in Amsterdam heel erg gehad...” En oma blijft praten over haar ellende. Ze stelt geen vraag aan mijn moeder. Oma praat en praat. “Niet één vraag... Niet één echte vraag,” huilde moeder later. “Wat had je dan willen vertellen? Je zegt ook niks tegen ons.” Moeder moet weer iets in de keuken doen en loopt weg en zegt in het voorbijgaan: “Waarom moet je me zo kwetsen?” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/uiteindelijk-krijgt-alles-de-kleur-van-as~b0b8676d/
2022-07-18||Opinie: ‘In de horeca kun je toch ook gewoon naar het toilet?’||Stop toch eens met dat gezeur en die welles-nietesdiscussie over de plaatsing van dat toilet op de Noordermarkt. Zo zijn er altijd wel voor- of tegenargumenten te vinden. Hoezo niet hygiënisch? Omdat er een markt is en dus voedingsmiddelen. In de horeca wordt toch ook gewerkt met voeding, en daar kun je toch ook naar het toilet? Feit blijft gewoon dat er in Amsterdam veel te weinig openbare toiletten zijn en dat zoeken naar een toilet nou niet bepaald bijdraagt aan de gastvrije stad die Amsterdam wil zijn. Ilona Dekker, Nieuwegein Ziehier het probleem dat geen probleem hoeft te zijn. Waarschijnlijk zijn veel van deze parkeerders geen inwoners van stadsdeel centrum of überhaupt van Amsterdam. Hetzelfde geldt voor parkeergarage's Nieuwendijk en Centraal. Maak deze garages alleen beschikbaar voor de bewoners van de binnenstad en laat de bezoekers parkeren op de P+R-plaatsen bij de Arena, het Stadionplein of Noord. Kunnen ze voor een appel en ei parkeren en met de metro in het centrum komen. Geen rondjes rijden of wachten met draaiende motor en de binnenstad wordt weer wat schoner en rustiger. Peter Kersbergen, Amsterdam Ik zal het als stedeling wel verkeerd hebben maar ik heb altijd gedacht dat wij een aardappelland waren. Rondje Dirk: alle aardappelen komen uit Israël, ook de biologische. Dan de Vomar, idem dito. De Turkse Genco dan maar, zelfde verhaal én geschokte medewerkers. Bij AH, Jumbo of Lidl zal het beeld niet anders zijn. Op naar de Ekoplaza dan maar. Hoera, twee soorten Hollandse aardappelen, plus nog uit Italië en Spanje. Ik ben helemaal klaar met die klagende vermogende boeren. Zonder hen geen gevulde schappen? Jawel hoor, we importeren er immers vrolijk op los. Bettie Klunder, Amsterdam Maandag 11 juli 2022. Met het vliegtuig naar Nice om 14.30 uur. We nemen de trein en zijn tegen half elf op station Schiphol. We lopen naar de ingang van vertrekhal 1, waar een employé vraagt hoe laat we vertrekken. We zijn keurig vier uur voor vertrek dus mogen door. Maar er wordt geen controle uitgevoerd, dus we hadden een vertrektijd kunnen faken en 5 tot 6 uur voor vertrek daar kunnen zijn. We sluiten in de rij aan, worden na een poosje naar buiten geleid tot bijna op hoogte van Schiphol Hilton en mogen dan weer terug. Nog even een heen en weertje voor de vertrekhal voor we naar binnen mogen. Via de vertrekhal, een chaotische controle bij poortjes een trap op. En daar vlug geteld een vijftal rijen heen en weer. We staan al meer dan twee uur. Onze vertrektijd nadert. Uiteindelijk staan we op het moment dat onze vlucht begint te boarden bij de security. Met veel mensen met te veel handbagage. Toch erdoor, een paar minuten voor de gate sluit. In olympische recordtijd naar het einde van de B-pier waar twee grondstewardessen ‘Nice, Nice!’ staan te roepen. Als laatsten door de gate. Op 76-jarige leeftijd hoort reizen toch iets anders te gaan. Mismanagement! Ies Bruijstens, Amsterdam||https://www.parool.nl/columns-opinie/opinie-in-de-horeca-kun-je-toch-ook-gewoon-naar-het-toilet~b04bf9f7/
2022-07-18||Opinie: ‘Geef onderwijsstagiairs een vergoeding’||Amsterdam heeft een groot tekort aan bevoegde leraren, dat is inmiddels wel bekend. Te weinig studenten melden zich aan bij een lerarenopleiding waardoor het tekort blijft. Om het beroep aantrekkelijker te maken, moet er onder andere gekeken worden naar de lerarenopleidingen. Naast colleges moet de student van een lerarenopleiding veel stage lopen tijdens de studie. Dit begint al bij het eerste studiejaar, om zo kennis te maken met het vak. Vanaf jaar twee draait de student wat lessen, maar dan, vanaf jaar drie wordt er verwacht dat de student al een behoorlijk aantal lessen draait. Hoewel een student officieel niet zonder begeleider voor de klas mag staan (tenzij je LIO-werknemer bent), zijn er genoeg verhalen dat dit in de praktijk anders gaat. Door het tekort aan bevoegde leraren ligt er veel druk op stagiairs in het onderwijs. Vanaf de eerste stagedag wordt veel zelfstandigheid van je verwacht. Bovendien heeft de stagiair al snel veel verantwoordelijkheid, want als stagiair-docent ben je verantwoordelijk voor wat er in jouw lessen gebeurt. Een eerlijk salaris zou dan op zijn minst moeten kunnen. Maar juist stagiairs in het onderwijs krijgen vrijwel niks voor hun stage. Terwijl ze wel klassen draaien, vaak zelfstandig, tijdens de uren van hun begeleider. Daarnaast zijn er naast de lessen nog veel meer werkzaamheden. Het is dan ook algemeen bekend dat veel leraren stoppen met het beroep vanwege de administratieve rompslomp. Dat juist stagiaires in Amsterdam geen vergoeding krijgen, is krom. Het lerarentekort is het grootst in de stad. Het zou juist aantrekkelijk moeten zijn om stage te lopen in het onderwijs in de grote stad omdat je hier te maken krijgt met een heterogene leerlingenpopulatie, waar veel van te leren valt. Natuurlijk is geld niet het belangrijkste, maar een stage in het onderwijs, gecombineerd met een bijbaan, maakt het alleszins legitiem dat er een vergoeding tegenover staat. Als stagiairs een vergoeding zouden krijgen voor hun werkzaamheden, zou het mogelijk zijn om hun bijbaan op te zeggen. Juist dan kan de student zich volledig focussen op de stage, waar een stageschool veel profijt van zal hebben. Sam Tetteroo, student aan de lerarenopleiding maatschappijleer HvA, Amsterdam||https://www.parool.nl/columns-opinie/opinie-geef-onderwijsstagiairs-een-vergoeding~ba41ef64/
2022-07-18||Omvolking: laat dit nooit een gewone term worden||Afgelopen weekend gaf mijn beste vriendin een barbecue. Haar partner, een Amerikaan, kwam al snel naar me toe. “Natascha, jij weet veel van politiek. Wat is er nou precies aan de hand met de boeren?” Ik legde hem de stikstofcrisis uit. Nadenkend nam hij een hap van zijn hotdog. “Dus het klopt niet dat de overheid boeren onteigent om hun land aan migranten te geven?” Ik keek hem verbaasd aan. “Dat denk ík niet hoor,” verduidelijkte hij snel. “Maar ik krijg al dagen appjes van vrienden en familie uit Amerika die vragen of dat waar is.” Het duurde niet lang voordat ik de bron achter deze mythe had getraceerd. Rechtsfilosoof, ex-FvD’er en zelfverklaard politiek commentator Eva Vlaardingerbroek was onlangs te gast geweest bij de Amerikaanse televisiezender Fox News. Daar sprak ze over de dappere strijd van de boeren tegen ‘the Great Reset’ en verklaarde ze inderdaad dat de boeren ‘weg moeten’ om meer migranten te kunnen huisvesten. Vlaardingerbroek gebruikte niet alleen de complottheorie over the Great Reset (de gedachte dat de ‘globalistische elite’ de democratie opzettelijk kapot probeert te maken door een radicaal linkse agenda door te voeren). Ze flirtte ook met de extreemrechtse omvolkingstheorie. Deze theorie gaat ervan uit dat de ‘blanke Europese bevolking’ doelbewust wordt vervangen door personen met een niet-westerse migratieafkomst. Uiteraard zit ook hier weer de ‘extreemlinkse elite’ achter – aangevoerd door George Soros, Hillary Clinton, Mark Rutte en Sigrid Kaag. De term ‘omvolking’ wordt steeds vaker gebruikt en dat is doodeng. Niet alleen omdat het absolute waanzin is (het migratiebeleid onder Rutte is echt geen feestje voor asielzoekers), maar ook omdat het me herinnert aan de nazi’s. Die hadden het in de jaren dertig al over ‘Rassenselbstmord’; een krachtig propagandamiddel om de Duitse bevolking te doen geloven dat het ‘arische ras’ het onderspit zou delven tegen die vieze, parasiterende Joden, die zich ‘voortplanten als konijnen’. Ik was dan ook onaangenaam verrast toen #omvolking een aantal dagen geleden trending topic was op Twitter. Het gemeentebestuur van Utrecht had net bekendgemaakt dat tussen 1 augustus en 15 september het merendeel van de sociale huurwoningen naar statushouders zal gaan. Dit om achterstanden in te lopen én te helpen de crisis in het aanmeldcentrum in Ter Apel te bezweren. Geen overbodige luxe: ook vorige week sliepen asielzoekers daar noodgedwongen buiten. Natuurlijk is het zuur als je al jaren op de wachtlijst staat voor een woning – geloof me, ik heb het ook meegemaakt. Elke week extra wachten voelt als een stomp in je maag. In dit geval begrijp ik de associatie, en tóch is het een misverstand om te denken dat de regering meer geeft om ‘die testosteronbommen’ dan om de ‘eigen, Nederlandse bevolking’. Dus laten we asjeblieft voorkomen dat extreemrechtse termen als omvolking mainstream worden, hoe frustrerend de stikstof- en woningcrisis ook zijn. Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/omvolking-laat-dit-nooit-een-gewone-term-worden~b221bd322/
2022-07-18||Elvis, Elton en Billie Eilish: in dit museum vind je de schoenen van de sterren||De ietwat tuttige muiltjes van Elvis en de 26 centimeter hoge plateauzolen van Elton John houden elkaar met een schuin oog in de gaten in de zorgvuldig uitgelichte vitrine in Waalwijk. Na een jarenlange voorbereiding zijn nu in het nieuwe museum Schoenenkwartier in Waalwijk de schoenen van onder anderen Lady Gaga, Katy Perry, Madonna, Sean Penn, The Rolling Stones en Billie Eilish te zien. De beroemde stappers komen onder meer uit het Bata Shoe Museum in Toronto en van bekende binnen- en buitenlandse ontwerpers. De gouden laarzen van Beyoncé kreeg het museum bijvoorbeeld rechtstreeks in bruikleen van de ontwerpster, de Nederlandse Zeynep Dag. “Heel tof,” zegt directeur Anouk van Heesch over Put On Your Red Shoes | Idol - Icon - Influencer, de openingsexpositie van het nieuwe museum. Ze doet meteen maar een bekentenis: “Ik ben een enorme Bowiefan. Toen zijn schoenen binnen waren, heb ik met één vinger – in een museumhandschoen – heel even de binnenzool aangeraakt en vervolgens mijn vinger gekust.” Dat het nieuwe schoenenmuseum in Waalwijk staat, heeft een goede reden. Met honderden grote en kleine fabrieken gold de Langstraat, een streek in het midden van Brabant, als het centrum van de schoen- en lederindustrie. Die tijd is voorbij, al weten de overgebleven handelaren nog altijd de aandacht te trekken. Zo stonden The Rolling Stones in 1994 tijdens hun Voodoo Lounge Tour op het podium met schoenen die ze speciaal in Waalwijk hadden besteld. Van Heesch: “We hebben al deze historische schoenen hierheen kunnen halen omdat we in de afgelopen decennia een goede status hebben opgebouwd als onderzoeks- en kenniscentrum en zodoende over een groot netwerk beschikken.” Als het Rijksmuseum aanvullende info zoekt over schoeisel in haar collectie, wordt er naar Brabant gebeld. En toen in 2016 bij Texel in het eeuwenoude Palmhoutwrak leren schoenen werden ontdekt, klopte de provincie Noord-Holland bij conservator Inge Specht aan om het verhaal hierachter te achterhalen. Het Schoenenkwartier is meer dan alleen beroemde muiltjes: verdeeld over drie verdiepingen zitten het museum, met aandacht voor de leerlooigeschiedenis van de Langstraat en de ontwikkeling van stuk huid tot schoenendoos, workshopruimtes, een kenniscentrum met materialenbank, archief, bibliotheek en een auditorium voor dertig mensen. Het museum hoopt 35.000 bezoekers per jaar te trekken. Maar gaat dat lukken als al die kekke sterrenschoenen in februari weer huiswaarts keren? “Voor elk hedendaags museum is het een noodzaak om jezelf breed neer te zetten en zeker ook als kenniscentrum,” zegt Van Heesch. “Op de planning staan nog de expositie Cuir Bouilli, over nieuwe technieken met natgevormd leer, een expo rond schoenontwerper René van den Berg en een Space Age-tentoonstelling over wat de maanlandingen hebben betekend voor onder meer innovatief materiaal van schoeisel.” Put On Your Red Shoes | Idol – Icon – Influencer, Schoenenkwartier Waalwijk, www.schoenenkwartier.nl||https://www.parool.nl/kunst-media/elvis-elton-en-billie-eilish-in-dit-museum-vind-je-de-schoenen-van-de-sterren~b4e5e872/
