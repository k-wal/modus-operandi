2022-07-12||Zuid-Koreaanse serie Squid Game genomineerd voor Emmy ||In de categorie beste dramaserie dingen ook Euphoria, Better Call Saul, Ozark, Severance, Stranger Things, Succession en Yellowjackets mee om de Emmy. Verder heeft Squid Game nominaties op zak in de categorieën beste hoofdrolspeler (Lee Jung-jae), beste vrouwelijke bijrol (Jung Ho-yeon), beste mannelijke bijrol (Park Hae-soo en Oh Yeong-su) en beste vrouwelijke gastrol (Lee You-mi). Nooit eerder was een niet-Engelstalige tv-serie genomineerd voor een van de belangrijkste categorieën van film- en tv-prijzen als de SAG Awards, de Golden Globes of de Emmy’s. Eerder dit jaar werd de Zuid-Koreaanse serie al genomineerd voor een SAG Award en een Golden Globe. Een andere opvallende naam tussen de genomineerden is die van Zendaya. De Amerikaanse televisiester is met haar 25 jaar de jongste producer ooit die voor een Emmy is genomineerd. Zendaya dingt met de nummers Elliot’s Song en I’m Tired mee in de categorie beste muziek en songtekst. Daarnaast is ze voor haar rol in Euphoria ook genomineerd voor beste hoofdrolspeelster in een dramaserie. In de strijd om beste hoofdrolspeelster neemt Zendaya het op tegen Jodie Comer (Killing Eve), Laura Linney (Ozark), Melanie Lysnkey (Yellowjackets), Sandra Oh (Killing Eve) en Reese Witherspoon (The Morning Show). In 2020 won Zendaya op destijds 24-jarige leeftijd al de Emmy voor beste hoofdrolspeelster in een dramaserie. Ze was daarmee de jongste winnares in die categorie ooit. Met de nominaties voor haar acteerwerk en haar muzikale bijdragen is Zendaya nu volgens vakblad Variety bovendien de eerste zwarte vrouw die in hetzelfde jaar voor beide categorieën is genomineerd. Ook is ze de jongste actrice ooit die twee keer genomineerd is voor een Emmy voor beste hoofdrolspeelster.||https://www.parool.nl/kunst-media/zuid-koreaanse-serie-squid-game-genomineerd-voor-emmy~bf3f0f43/
2022-07-12||Medicijnbezorger over wat ze bij mensen thuis aantreft: ‘Het verdriet dat ik niet mag rapporteren’||Het is dik 25 graden en er staat geen zuchtje wind als apotheekfietskoerier Barbara Kreijtz op haar mountainbike de stad doorkruist. Het is hard werken tegen een laag loon van 11 euro per uur, maar ze doet het met plezier. Ze houdt van buiten zijn en bewegen om fit te blijven. Bovendien is het dankbaar werk; mensen zijn blij als ze hun medicijnen komt brengen. Soms gaat het snel, hoeft ze alleen een medicijnrol in de brievenbus te doen. Maar op andere momenten vergt de bezorging meer tijd en aandacht. Op 24 juni belt ze aan bij een woning in Amsteldorp. Ze is er eerder tevergeefs geweest en heeft een ‘niet thuis-briefje’ in de bus gegooid. Op het etiket van het pakje medicijnen staat ‘lang wachten ajb’, wat betekent dat de bewoner slecht ter been is. Door de glazen buitendeur ziet Kreijtz na geruime tijd een dame aan komen hobbelen. Ze wrijft met haar vingers over haar handpalm en doet dat later nog eens bij haar andere hand. “Vermoedelijk deed ze dat om te voelen of alles nog functioneerde. Haar gezicht en ogen kon ik nog niet zien, omdat haar hoofd, als een poppenkop, op haar borst hing. Ze schuifelde naar de buitendeur en deed die open.” Kreijtz: “Toen ze hoorde dat ik van de apotheek was, gaf ze wat cijfers, iets met 7 en 93. ‘Ik word in juli 93,’ zei ze. Ik begreep het eerst niet goed, tot ik me realiseerde dat ze meteen haar geboortedatum had genoemd. Het eerste waar ze bij de apotheek naar vragen als je er komt. Ze had zichzelf gereduceerd tot haar geboortedatum.” De vrouw zei dat ze nerveus was, bang dat ze in slaap zou vallen en de bel weer niet zou horen. Met haar hand hield ze haar hoofd omhoog om Kreijtz aan te kunnen kijken. “Ik kon bijna niet geloven dat deze mevrouw alleen woonde. Misschien was ze wel gelukkig, maar dat voelde niet zo. Ik was bezorgd en vroeg hoe het met haar ging, of ze kinderen had of familie? Ze noemde alleen een broer op Texel, en om de dag kwam de thuiszorg bij haar langs. Ik sprak met haar over haar rug, over de vergroeiing in haar nek die ervoor zorgde dat ze snel duizelig was. Ze lag veel op bed, omdat alles haar pijn deed. Ik bood aan een keer koffie te komen drinken. Dat leek ze een apart voorstel te vinden, maar ze wees het ook niet af.” Een kwartier was verstreken en dat is eigenlijk niet de bedoeling. Althans niet die van Kreijtz’ werkgever. Ze heeft eerder twee berispingen gehad, omdat ze te lang bezig was geweest op een adres. Zoals die keer dat ze praatte met een meneer die bloedvlekken op zijn pyjama had, die gevallen bleek te zijn en dat wegwuifde met ‘komt goed, komt goed’. Of toen een vrouw in de deuropening plotseling begon te huilen en Kreijtz haar wilde troosten en geruststellen. En laatst is ze voor één pakje naar drie verschillende plekken in de stad gefietst, omdat de apotheek per ongeluk een verkeerd adres doorgaf. Tot blijdschap van de patiënt loste Kreijtz het zelf op, zodat de medicijnen op tijd kwamen. ‘Dat kán niet. Als de apotheek een fout maakt is dat onze zorg niet,’ liet haar manager weten. ‘Je bent veel te betrokken. Als je zo lang onderweg bent, kost ons dat twintig procent van je uurloon.’ Percentages. Kreijtz heeft er, toen ze begon bij de bezorgdienst, nooit iets over gehoord, maar weet inmiddels dat het daar om draait. Dat het een businessmodel is. “Hoe meer pakjes een apotheek laat bezorgen, hoe goedkoper het wordt en hoe meer aandacht ze kunnen besteden aan klanten in de apotheek zelf. Als je honderd procent op een dag draait, heb je het maximale aantal pakjes afgeleverd. Maar voor praatjes is dan geen tijd.” Het verbaast Kreijtz, omdat ze het ook anders heeft meegemaakt. In de eerste coronaperiode van 2020 verloor ze de helft van haar omzet als professioneel fietscoach en zag zich genoodzaakt ander werk te zoeken. “Ik ging aan de slag als bezorger voor een apothekengroep in het centrum. Daar werd me meteen duidelijk gemaakt dat bezorgers poortwachters zijn, de ogen en oren van de apotheek. Wij moesten in de gaten houden hoe het met mensen ging en of er hulp nodig was. Onze manager moedigde dit aan. Het was evengoed hard werken, maar zonder tijdsdruk.” Toen de apotheek besloot de bezorging voortaan door een externe dienst te laten doen, raakte Kreijtz haar baan kwijt. “Ik solliciteerde bij een andere fietskoeriersdienst die ook voor apotheken bezorgt. En daar gaat het er dus heel anders aan toe.” Het is niet de bedoeling dat ze stilstaat bij de kwetsbare gezichten, verdrietige ogen en broze lichamen die horen bij de geboortejaren die tijdens haar dienst passeren: 1922, 1927, 1931, 1935. Niet zelden is Kreijtz de eerste die ze die week zien en schuilt in hun blik een schoorvoetende vraag om aandacht. Dan vertelt een mevrouw dat ze is uitgegleden en pas een paar dagen later door een buurman werd gevonden. “Ze was blij om met iemand te praten en gaf me een flesje cola. Stiefelend achter haar rollator haalde ze ook nog een rol koekjes uit de keuken.” Ze heeft wel eens aan collega’s gevraagd hoe zij ermee omgaan. “Je hebt het protocol en de realiteit, zeggen ze dan. Dan weet ik genoeg. Zij herkennen wat ik vertel en maken ook van alles mee, maar laten het makkelijker van zich afglijden.” Op een ander vlak doet Kreijtz dat nu ook. Om percentages maalt ze niet meer. “Ik heb geen idee of ik die haal. Als dat betekent dat ik niet efficiënt genoeg fiets en mijn contract niet wordt verlengd, dan is dat maar zo. Ik doe dit werk niet alleen om buiten in beweging te kunnen zijn, maar ook om mensen te helpen.” Inmiddels heeft Kreijtz haar diensten teruggebracht van twee dagen naar één per week. “Ik vind het moeilijk om op deze manier te blijven werken. Er is geen balans meer tussen de behoefte aan zorg en een beetje aandacht en de stelregel dat overal maar geld aan moet worden verdiend. Ik zie veel schrijnende gevallen en kan weinig doen. Al kon ik bepaalde situaties maar aankaarten bij de apotheek, zodat zij een extra telefoontje naar zo iemand kunnen plegen of de huisarts kunnen inlichten. Dat zou me al geruststellen.” Het werk zet haar ook aan het denken over de eenzaamheid van oude mensen. “Krijgen ze bezoek? Kijkt er iemand naar hen om? Ik woon zelf ook alleen. Zal ik er later net zo bij zitten? Dat hoop ik eigenlijk niet. Maar dit is wel de tijd waarin we leven. Een tijd waarin ik op mijn vingers word getikt voor zorgzaamheid.” Kreijtz heeft het adres genoteerd van de mevrouw in Amsteldorp, mevrouw 06-07-1929. “Ik ga haar binnenkort bezoeken, buiten mijn werk om. Ze heeft me geraakt en laat me niet meer los.”||https://www.parool.nl/ps/medicijnbezorger-over-wat-ze-bij-mensen-thuis-aantreft-het-verdriet-dat-ik-niet-mag-rapporteren~b1f8913b/
2022-07-12||Gemengde huisvesting Amsterdamse jongeren en jonge statushouders opnieuw tegen het licht na incidenten||In het wooncomplex wonen 125 Nederlandse jongeren met 125 jonge, voornamelijk mannelijke, statushouders. AT5 interviewde in mei dit jaar twee jonge vrouwen die verhuisd zijn uit Stek Oost omdat ze zich onveilig voelden. Meerdere statushouders zorgden volgens hen voor overlast. Zo spraken de vrouwen van stalking, seksueel grensoverschrijdend gedrag en geweld op de locatie. Een groep bewoners stuurde in september 2021 al een noodkreet naar corporatie Stadgenoot en de gemeente. De politie doet nog onderzoek naar de omvang van de incidenten. Uit een bewonersbijeenkomst eerder dit jaar bleek dat om uiteenlopende redenen niet altijd aangifte wordt gedaan van overlast of incidenten. In een brief naar de raad reageren wethouder Rutger Groot Wassink (Opvang) en Zita Pels (Volkshuisvesting) op vragen die gesteld werden door VVD en JA21. Ze schrijven dat een deel van de statushouders die in dit soort wooncomplexen woont, kampt met psychologische problemen. Zij mijden vaak zorg, waardoor vroege hulp uitblijft. Daarnaast blijven bewoners, vanwege hun huurrechten, soms nog lang op de locatie na een incident. Na tussenkomst van de rechter is het bij Stek Oost gelukt op te treden tegen één persoon, die verdacht wordt van zes zedenmisdrijven. Hij woont er nu niet meer en er loopt een strafzaak tegen hem. Stek Oost wordt beheerd door woningcorporatie Stadgenoot. Naar aanleiding van de incidenten zijn er eind vorig jaar spreekuren gekomen en is samen met de gemeente een actieplan opgesteld met maatschappelijk partners. Ook hebben de ‘community builders’, bewoners die zich voor een kleine vergoeding inzetten als de oren en ogen van het complex, extra begeleiding gekregen. Met de maatregelen is volgens Groot Wassink en Pels de situatie ‘gestabiliseerd’. In de stad zijn inmiddels 22 gemengde huisvestingslocaties, waar 50 procent jonge statushouders en 50 procent Nederlandse jongeren samenleven. Startblok Riekerhaven was in 2016 het eerste project. Statushouders jonger dan 28 jaar worden vanuit azc’s geplaatst. De andere groep jongeren die er woont, dient in elk geval een uur per week vrij te maken voor de gemeenschap. Naar aanleiding van de onrust bij Stek Oost gaat het college van b. en w. de komende tijd in gesprek met de corporaties om de opzet van de gemengde huisvestingslocaties tegen het licht te houden. Groot Wassink en Pels schrijven dat ‘elk incident er één te veel is’, maar schrijven ook dat de gemeente en corporaties over het algemeen positief zijn over de projecten: er zijn ‘voornamelijk positieve effecten op het samenleven van groepen’.||https://www.parool.nl/amsterdam/gemengde-huisvesting-amsterdamse-jongeren-en-jonge-statushouders-opnieuw-tegen-het-licht-na-incidenten~bcc59b60/
2022-07-12||Grote tegenvaller voor Oranje: Vivianne Miedema test positief op corona||Eerder testte ook middenvelder Jackie Groenen al positief. Daarnaast haakte keepster Sari van Veenendaal definitief af met een blessure. Ook Aniek Nouwen moest in de openingswedstrijd tegen Zweden geblesseerd het veld verlaten. “Om 17.00 uur kregen we nieuws,” laat bondscoach Parsons weten. “Vivianne had symptomen en testte positief. Ze is in isolatie en zorgt voor zichzelf, net als Jackie. Maar dit is een grote klap.” Woensdag spelen de Oranjevrouwen de tweede poulewedstrijd dit EK. Portugal is dan de tegenstander. In de eerste wedstrijd kwam de ploeg van Parsons niet verder dan een 1-1 gelijkspel tegen Zweden.||https://www.parool.nl/sport/grote-tegenvaller-voor-oranje-vivianne-miedema-test-positief-op-corona~b6247bbc/
2022-07-12||Nooit eerder zagen we sterren zo scherp: Nasa onthult foto's waarmee we 13 miljard jaar terug in de tijd kijken||Op de foto's is onder meer te zien hoe sterrenstelsels bewegen ten opzichte van elkaar. Maar er is ook een foto gemaakt van een zwart gat, de geboorte en dood van een ster. “Dit is een historische dag,” zei de Amerikaanse president Joe Biden dinsdagmorgen toen hij de eerste kleurenfoto mocht onthullen. “Dit biedt ongekende mogelijkheden. We kunnen plekken bezoeken die niemand ooit eerder heeft gezien.” Hij noemde het beeld en het werk van de telescoop ‘een nieuwe kijk op ons universum’. Voor het eerst zien we gloednieuwe sterren. Het kostte wetenschappers een tijdje om uit te zoeken wat er allemaal op te zien was. Zeker bij onderstaande foto, waarop honderden nieuwe sterren te zien zijn die nooit eerder werden gespot. In het rode gas gebeurt van alles, al kunnen wetenschappers nog niet precies zeggen wat precies. Het gaat om gas en stof, die de basis kunnen vormen voor een nieuwe ster of planeet. Aan het project met de Webb-telescoop is vanaf 1995 gewerkt. Het is gemaakt om antwoord te vinden op de vraag wat er is gebeurd na de oerknal. Destijds was de techniek nog niet zover, maar in de 27 jaar dat eraan gewerkt is, zijn veel nieuwe uitvindingen gedaan. Wetenschappers kunnen op onderstaande foto, waarop vijf melkwegen afgebeeld zijn, goed zien hoe ze ten opzichte van elkaar bewegen. De rode zone is verhit gas, de plek waar nieuwe sterren worden geboren. De rest bestaat uit vooral gas en stof. Bovenin zit een actief zwart gat. Dat gat zelf is niet te zien, maar wel het materiaal dat erin wordt gezogen. De James Webb-telescoop werd op eerste kerstdag gelanceerd. Hij is de opvolger van de beroemde ruimtetelescoop Hubble, die zijn einde nadert. Eind januari, na ongeveer een maand vliegen, kwam de James Webb aan op zijn werkplek op 1,5 miljoen kilometer van de aarde. Na aankomst daar zijn alle systemen getest en werden de instrumenten aan boord afgekoeld, een ervan tot een temperatuur van 266 graden onder nul. Ook zijn de spiegels afgesteld. Die bundelen het licht dat uit het heelal komt en sturen het naar de meetinstrumenten. De James Webb heeft achttien zeshoekige spiegels die aan elkaar zitten, maar los van elkaar kunnen bewegen om scherp te stellen. De spiegel is gemaakt van beryllium, met daarbovenop een miniem laagje goud van 100 nanometer dik. Dat is duizend keer zo dun als een menselijke haar of een vel papier. Beryllium is licht, sterk en goed bestand tegen extreme kou. Het goud zorgt ervoor dat de spiegel beter in staat is om infrarood licht te zien. Nu de eerste foto’s gemaakt zijn, is het voorwerk klaar en begint het wetenschappelijke onderzoek waarvoor de James Webb is gebouwd. De James Webb moet onder meer zoeken naar verre sterrenstelsels, planeten waar misschien leven mogelijk is, en sporen van de oerknal. Hij kan een miljard jaar verder terug in de tijd kijken dan de Hubble. Het Amerikaans-Europees-Canadese project kost in totaal ongeveer 8 miljard euro. Vanuit Nederland zijn onder meer de Universiteit Leiden en onderzoeksinstituut TNO bij de missie betrokken.||https://www.parool.nl/wereld/nooit-eerder-zagen-we-sterren-zo-scherp-nasa-onthult-foto-s-waarmee-we-13-miljard-jaar-terug-in-de-tijd-kijken~b1a905f9/
2022-07-12||Magnus Cort wint tiende Touretappe, Van Baarle vijfde||Het is de tweede etappezege voor Cort in de Tour. De Deen, die de eerste dagen van deze Ronde van Frankrijk in de bollentrui reed, won eerder in 2018 een rit. Tadej Pogacar behoudt de gele trui. De Sloveen kwam met het peloton binnen op bijna 9 minuten van de winnaar. De Duitser Lennard Kämna leek lang op weg naar de gele trui, maar Pogacar hield op de streep net genoeg van zijn voorsprong van 8.43 minuten over om het geel te behouden. Kämna staat nu tweede op 11 seconden, Jonas Vingegaard is derde op 39 seconden. De tiende rit begon rommelig nadat het peloton in Morzine was vertrokken met een ploeggenoot minder voor de geletruidrager. De Nieuw-Zeelander George Bennett moest de Tour verlaten na een positieve coronatest. Pas tijdens de beklimming van de tweede berg, de Col de Cambaz, ontstond een omvangrijke kopgroep. Die begon met een vlucht van vier renners met daarbij Van Baarle, de winnaar van Parijs-Roubaix dit jaar. Er sloten nog 21 renners aan. Op het vlakke stuk voor de slotklim ging de Italiaan Alberto Bettiol er alleen vandoor. Nadat de koers kortstondig was stilgelegd omdat demonstranten de weg blokkeerden, gingen de renners met hun voorsprong weer op weg. De achterstand van het peloton groeide al snel naar ruim 9 minuten. Bettiol werd tijdens de lange klim bijgehaald. Luis León Sánchez demarreerde met nog zo’n 5,5 kilometer te gaan, maar kon het niet volhouden. Een grote groep kwam weer bij elkaar en sprintte voor de zege, nadat Van Baarle het nog geprobeerd had. Cort en Schultz waren duidelijk de snelsten in de sprint, waarbij de Deen zijn wiel nog net voor dat van de Australiër kreeg.||https://www.parool.nl/sport/magnus-cort-wint-tiende-touretappe-van-baarle-vijfde~bf851c65/
2022-07-12||Te veel Schipholherrie? Machteloze inspectie kan slechts ‘foei’ zeggen||Is het vliegverkeer vanwege coronalockdowns, reisbeperkingen en pandemiemalheur tot een dieptepunt gezakt, overschrijdt Schiphol nog altijd de geluidsgrenzen, meldde Het Parool afgelopen maart. In ‘gebruiksjaar’ 2021 (dat van november tot oktober loopt) was er te veel herrie bij de Buitenveldertbaan van de luchthaven, nota bene in een coronajaar met 46 procent minder vluchten dan in topjaar 2019. Maar het is niet de eerste keer dat de hinder er te groot is. In goede tijden was dat vaker het geval. De vliegroutes van de Buitenveldertbaan lopen over Amstelveen, Amsterdam-Buitenveldert en Zuidoost. In de hinderberekeningen worden ook landingen op de ‘kleine baan’ van Schiphol Oost meegerekend, waarvan de vliegroute pal over Amsterdam-Noord, Centrum en Zuid voert. Maandag maakte luchtvaartinspectie ILT de straf voor die overschrijding bekend. Schiphol mag tot eind september maar 86 procent van het toegestane aantal vluchten over de Buitenveldertbaan afwikkelen. Blijft de herrie dan binnen de grenzen, dan mag in oktober de resterende 14 procent worden volgevlogen. Er is dus een kans dat omwonenden in Amstelveen en Amsterdam vanwege de straf in oktober een extra hoeveelheid herrie ontvangen. Ook moet de luchthaven aangeven hoe ze een nieuwe overschrijding voorkomt en dient de luchtvaartsector eens in de twee weken over het gebruik van de Schipholbanen rapporteren. Het is een nauwelijks verhulde foei. Volgens ILT zijn ‘de maatregelen erop gericht om overschrijdingen dit jaar te voorkomen’. Maar als dat niet lukt, dan kan ook dit jaar (en volgend jaar) ongestraft worden doorgevlogen. Mochten de geluidsregels weer worden overschreden, dan kan de inspectie nog steeds niets anders doen dan foei zeggen. Die kans is aanwezig. Tussen half april en begin juli is veel vaker vanaf de Buitenveldertbaan gevlogen dan gangbaar, omdat de naastgelegen Aalsmeerbaan vanwege onderhoud buiten gebruik was. Amsterdammers en Amstelveners merkten vooral dat er veel vaker over hun huizen werd gestart, wat meer lawaai oplevert dan landingen. Om die reden was de geluidsgrens bij de Buitenveldertbaan dit jaar al bij voorbaat ruim 3 decibel opgerekt, een verdubbeling. In de eerste acht maanden van gebruiksjaar 2022 is daar bijna 44 procent van verbruikt. Nog altijd ligt het totaal aantal vluchten op alle Schipholbanen vanwege de coronanasleep ruim lager dan het maximum. Sinds 2015 gelden er nieuwe geluids- en gebruiksregels rondom Schiphol. Alleen zijn die nooit in een wet vastgelegd door getalm van het kabinet en opeenvolgende PFAS- en stikstofproblemen. Daardoor kan inspectie ILT wel constatéren dat regels worden overschreden maar niet straffen — in Haags jargon eufemistisch ‘anticiperend handhaven’ gedoopt. Overigens is dat niet alleen de schuld van Schiphol. Het gebruik van landingsbanen wordt bepaald door Luchtverkeersleiding Nederland (LVNL). Dat gebeurt aan de hand van de hoeveelheid verwachte vluchten, weersomstandigheden en veiligheid, maar ook op basis van afspraken om vlieghinder enigszins over de regio te spreiden. De luchthaven zelf stelt op verzoek van LVNL die banen dan beschikbaar maar heeft op de keuze — afgezien van onderhoud — geen invloed. Zeker. Omdat de overheid heeft verzuimd de regels in een wet vast te leggen, werd de kans steeds groter dat een rechter zou ingrijpen. Een bewonerscomité heeft daartoe de dagvaarding al kant-en-klaar liggen. Om die reden maakte het kabinet eind juni bekend dat Schiphol vanaf november 2023 jaarlijks zestigduizend vluchten minder moet maken om binnen de geluidsgrenzen te blijven. Vanaf dat moment liggen de geluids- en gebruiksregels ook wettelijk vast en kan ILT ze afdwingen. Nog even langer ook. De herrie waar het hier om gaat wordt niet gemeten, maar berekend. Onder meer aan de hand van een inschatting (mede op basis van gegevens van fabrikanten) van de geluidsproductie van verschillende vliegtuigtypes. Het is dus papieren hinder op fictieve punten, die volgens sommige omwonenden flink afwijkt van de werkelijkheid. Er staan wel meetpalen rondom Schiphol — weer op andere plekken dan waar wordt gerekend — maar de gegevens daarvan worden hoogstens als indicatie gebruikt. Plannen om de hinder te meten belijden politiek en luchtvaartsector al jaren met de mond.||https://www.parool.nl/amsterdam/te-veel-schipholherrie-machteloze-inspectie-kan-slechts-foei-zeggen~b6088ff0/
2022-07-12||Naar de supermarkt zonder te betalen voor gezinnen met een krappe beurs||Voor Abdelhamid Idrissi is het helpen van anderen een tweede natuur. In 2010 richtte hij Stichting Studiezalen op, waarmee hij kansarme kinderen helpt om ze beter voor te bereiden op de rest van hun leven. Tegenwoordig helpt hij met deze organisatie wekelijks 1400 kinderen. Daarnaast helpt hij met PestLifeCoach jongeren die slachtoffer zijn van pestgedrag. Tijdens het begin van de coronacrisis in april 2020 zette hij zijn eerste stappen bij het zorgen voor eten voor mensen met een krappe beurs. Eerst door 5000 kilo aardappelen die dreigde te verpieteren te delen met mensen in nood, daarna door samen met enkele boeren uit Flevoland en de Rabobank stichting Boeren voor Buren te beginnen, met als doel om Amsterdammers met voedselpakketten uit de brand te helpen. En nu is er het idee voor de Fris supermarkt: een supermarkt waar gezinnen die in financieel zwaar weer verkeren gratis boodschappen kunnen doen. De bedoeling is dat het een winkel vol verse producten van lokale partners wordt, waar de Amsterdammers zelf kunnen kiezen wat ze nodig hebben. Heeft hij de smaak te pakken? “Dat kun je wel zeggen, ja.” Met zijn organisatie probeert hij alle problemen van kansarme kinderen aan te pakken. “We kunnen ze voeden met cultuur, wat we ook doen, maar als ze daarna met honger naar bed gaan, schieten we tekort. Dus ik vind dat ik dat probleem ook moet aanpakken.” Idrissi probeert de kinderen en de gezinnen ook te helpen met mantelzorg en schuldhulpverlening. “Ik geloof in een holistische benadering, waarin kinderen in alle aspecten van hun leven worden geholpen.” Gevraagd of hij niet hetzelfde doet als de Voedselbank, is Idrissi allereerst vol lof over hen. “De Voedselbank denkt met ons mee met het opzetten van deze supermarkt. Wij proberen echter ook het gezin vast te houden, totdat ze kansrijk in het leven staan. Dat is ons doel en daar doen wij bijna alles voor.” Op dit moment loopt de crowdfundactie voor de supermarkt nog, de teller staat al op ruim 38.000 euro. Idrissi heeft er vertrouwen in dat dat hij de benodigde 250.000 haalt. “De winkel hebben we kunnen huren van een Turkse gordijnenondernemer. Ongelofelijk, hij doet dit voor een gereduceerd tarief. Hij hoorde van ons doel en wilde helpen.” Toch zal een beetje hulp van een grote gulle gever de zaak voor hem een stuk makkelijker maken. “Als ik mag dromen, dan hoop ik op een telefoontje van een CEO van een groot bedrijf. Een Ahold, bijvoorbeeld. Zo’n bedrijf dat de verantwoordelijkheid neemt en ervoor zorgt dat de schappen gevuld worden. Zo gaat dit project van de grond komen en worden de kansarme kinderen en hun families geholpen.”||https://www.parool.nl/amsterdam/naar-de-supermarkt-zonder-te-betalen-voor-gezinnen-met-een-krappe-beurs~b249b1b7/
2022-07-12||Transferzomer Ajax leidt mogelijk tot andere posities voor leiders Tadic en Blind ||Het vertrek van meerdere uitblinkers en de komst van Steven Bergwijn en Owen Wijndal voorzien Ajax niet alleen van een nieuw gezicht, maar leiden vermoedelijk ook tot verschuivingen in de basisopstelling. Frappant genoeg zijn het Daley Blind en Dusan Tadic, de twee grote leiders van dit elftal, die voor een verhuizing naar een andere positie lijken te staan. Door de langverwachte komst van Wijndal lijkt Blind naar een centrale positie terug te keren. De vraag is alleen welke. Afgelopen seizoen was Blind – die geregeld het mikpunt van kritiek is in lastige tijden – stilletjes dominant als passer. In elke statistische categorie qua passing stond Blind op eenzame hoogte in de Eredivisie. Vooral het verschil met de op-een-na-beste passer in elk van deze categorieën was schrikbarend groot. Blind heeft al deze cijfers ook niet bijeen gepasst met balletjes breed. De linkspoot stond vorig seizoen ruim bovenaan in het klassement van Eredivisie-verdedigers die goede scoringskansen creëren voor ploeggenoten. Met de komst van linksback Wijndal en een vrijwel zeker vertrek van Lisandro Martínez lijkt een terugkeer naar de positie van linker centrale verdediger logisch. Toch is het ook niet uitgesloten dat Blind weer een (halve) linie naar voren schuift. Edson Álvarez kan als hyperproductieve balafpakker – het soort knecht waar topteams vrijwel altijd behoefte aan hebben – de komende anderhalve maand op de interesse van meerdere grote clubs rekenen. Daarnaast heeft trainer Alfred Schreuder bij Hoffenheim meermaals geëxperimenteerd met een 4-3-3 met de punt naar achteren op het middenveld, dus met één controleur op het middenveld. In beide gevallen zou een verhuizing van Blind naar de ‘6’ geen onlogische oplossing zijn. Tijdens de seizoensopening van 2019-’20, vlak na het vertrek van Frenkie de Jong, experimenteerde Erik ten Hag een paar weken lang met Blind op het middenveld. Het grote voordeel hierbij was dat Ajax tijdens de spelopbouw zijn beste passer in de belangrijkste verbindingszone had staan. Maar in een rol als ‘puinruimer’ op het middenveld vertoonde Blind ook kwetsbaarheden. Zo had hij, op momenten dat de pressing van zijn voorste vijf ploeggenoten niet optimaal verliep, veel moeite met het afschermen van grote zones in de as tijdens defensieve omschakelmomenten. Uiteindelijk oordeelde Ten Hag dat Blind toch beter tot zijn recht kwam als centrale verdediger. Een centraal koppel vormen met de explosieve Jurriën Timber lijkt deze zomer dan ook de meest logische uitkomst voor Blind. Aangezien Ajax nog altijd van zins is om rechtsbuiten Antony niet te verkopen deze zomer, en het met Steven Berghuis, Davy Klaassen en Mohamed Ihattaren liefst drie serieuze kandidaten heeft voor speelminuten ‘op 10' (vier, met Kenneth Taylor, als Ajax met twee aanvallende middenvelders wil spelen), lijkt linksbuiten de meest logische positie voor recordaankoop Steven Bergwijn. Het is dan ook de positie waarop de veelzijdige aanvaller de meeste minuten maakte bij PSV. Ook qua wisselwerking met mede-nieuwkomer Wijndal lijkt de keuze voor rechtspoot Bergwijn op links een logische keuze. Bij AZ had Wijndal een geweldige samenwerking met de rechtsbenige linksbuiten Jesper Karlsson. Wijndal leidde dit seizoen alle Eredivisie-verdedigers in assists (10), omdat hij een haast telepathische wisselwerking met de Zweed had bij het overlappen op de linkerflank. De uitgekookte timing van het naar binnen snijden van Karlsson en de daaropvolgende sprint buitenom van Wijndal is een goed voorbeeld van de spelpatronen die Schreuder er snel in wil krijgen op zijn linkerflank. De komst van Wijndal en Bergwijn en de moeizame onderhandeling tussen RB Leipzig en Ajax over Brian Brobbey, lijken samen één logisch gevolg te hebben: Tadic zal 2022-’23 starten in de punt van de aanval. Zoals het de immer constante Tadic betaamt, is er in zijn spel qua productiviteit nauwelijks een verschil te merken als hij van positie wisselt. Qua minuten per goal of assist presteert Tadic nagenoeg hetzelfde in beide rollen, met de opvallende kanttekening dat hij juist als spits nog meer aangever dan afmaker wordt. De voordelen van een aanvalsvariant met Tadic als ‘valse spits’ waren tijdens de magische Champions League-run van 2018-’19 duidelijk zichtbaar. De zwervende rol voor de aanvalsleider en de vele positiewisselingen met zijn mede-aanvallers maakten het voor tegenstanders erg moeilijk om zich aan defensieve afspraken te houden. Fijne bijkomstigheid van de tactische variant met Tadic in de aanvalspunt is dat hij minder vuile meters hoeft te maken bij het meeverdedigen. Geen slecht nieuws, voor een sterspeler die zijn zeventiende (!) profseizoen ingaat.||https://www.parool.nl/sport/transferzomer-ajax-leidt-mogelijk-tot-andere-posities-voor-leiders-tadic-en-blind~bdc2291e/
2022-07-12||Ondervoede olifanten en dode apen||We wilden eigenlijk naar de Hermitage omdat we daar allebei tot onze grote schaamte nog nooit waren geweest. Maar nu we zo uitgebreid hadden geluncht in de Plantage en onze buiken op ontploffen stonden, werd het ineens een stuk aantrekkelijker om de aangrenzende dierentuin in te rollen in plaats van eerst nog een paar straten door te moeten lopen tot aan onze oorspronkelijke bestemming van die middag. Bovendien had ik al een hele tijd een abonnement, eerst voor het olifantenverblijf en daarna ter steun aan de leeuwen. Ooit was ik er ook daadwerkelijk regelmatig geweest als bezoeker om lekker middagen lang okapi’s en minipanda’s te tekenen, maar de laatste keer was ver pre corona. “Maar ben je dan ook heel erg vóór het bestaan van dierentuinen?” vroeg mijn gezelschap. En ik legde haar uit dat als iemand het concept van wilde dieren in hokken stoppen om daar met zijn allen naar te kijken vandaag zou bedenken, ik dat een heel slecht idee zou vinden. Maar nu het al bestaat en de dieren vaak al generaties in gevangenschap zijn geboren en er zelfs fokprogramma’s zijn voor bedreigde diersoorten, vind ik dat dierentuinen die zich inzetten voor dierenwelzijn en educatie juist veel steun verdienen om zo goed mogelijk voor hun bewoners te kunnen zorgen. Maar natuurlijk begrijp ik ook de kritiek. Kijk naar de leeuwen in Artis, die krijgen straks gelukkig meer ruimte, maar al jaren hebben ze het moeten doen met een lapje grond waar zelfs mijn eigen katten ontevreden over zouden zijn. Wat overigens nog meevalt als je het vergelijkt met situaties in sommige andere dierentuinen. Ik reis veel en als ik de kans krijg, bezoek ik, vooral uit interesse naar de omstandigheden, graag dierentuinen over de hele wereld. Zo herinner ik me een dierentuin in Bangladesh, bij Dhaka, waar een aantal dode apen en grote roofvogels lagen te rotten in de zon. Ondervoede olifanten met een poot aan een ketting van nog geen meter lang dreinden neurotisch, gek gemaakt van verveling. Dát is wat er gebeurt wanneer een dierentuin niet de middelen heeft om voor haar dieren te zorgen. Althans... Zo gaat het vaak, maar niet altijd. In Delhi, India, hadden ze tot mijn grote verrassing (oké, na een klein moment van teleurstelling want ik had me verheugd op beestjes) een heel andere oplossing: het park was behoorlijk groot met flinke kooien en lange rijen bezoekers voor de ingang. Maar eenmaal binnengekomen bleek bijna elk dier, in bijna elke kooi, gemaakt van papier-maché. Op een paar vogels, vissen en paarden na. En verder deed iedereen gewoon alsóf alle andere dieren echt en levend en gezond waren. Zo blijkt de oplossing voor elk probleem toch altijd weer in creativiteit te zitten. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/ondervoede-olifanten-en-dode-apen~be7c3b43/
2022-07-12||Actievoerders ketenen zich vast op de weg, etappe Tour de France stilgelegd ||Zeven klimaatdemonstranten stapten volgens Sporza vlak voor Bettiol, die deel uitmaakte van een 25-koppige kopgroep, de weg op. De Italiaan Bettiol kon de demonstranten nog passeren en ook de 24 achtervolgers konden er nog langs, maar vanwege de gevaarlijke situatie werd de koers snel stilgelegd. De politie probeerde ze van het asfalt te krijgen, maar slaagde daar niet snel in. Op Sporza wordt gezegd dat de demonstranten zich met lijm aan het asfalt hadden geplakt. Na oponthoud van tien minuten werd de etappe weer hervat. De Italiaan Alberto Bettiol reed tot het oponthoud alleen aan de leiding. Hij had een kleine voorsprong op de rest van de grote kopgroep die nog uit 22 renners bestond, met daarbij ook Dylan van Baarle. Het peloton met geletruidrager Tadej Pogacar volgde op ruim 7 minuten.||https://www.parool.nl/sport/actievoerders-ketenen-zich-vast-op-de-weg-etappe-tour-de-france-stilgelegd~b8a4fec7/
2022-07-12||Ondergrondse fietsgarage gaat (hopelijk) bij Paradiso horen||Het is nog niet helemaal in kannen en kruiken, maar Paradiso kan wel rekenen op morele steun van de gemeente: het poppodium mag aan de slag met de kleine voormalige fietsenstalling die er pal naast ligt. Geruchten gingen meteen rond in de Amsterdamse nachtwereld: zou hier een ondergrondse club komen? In de donkerte van de kelder bezwete mensen die tegen elkaar aan plakken bij de nieuwste deejays, en ook een ruimte voor intieme concerten? Helaas is dat niet het geval, zegt een woordvoerder van Paradiso. Een zaal zou leuk zijn, ja, dat vindt hij ook, maar daarvoor is het te klein en te smal en daarvoor zou een veel grotere verbouwing nodig zijn. Het kan simpelweg niet. Te duur. Te ingewikkeld. Plannen met de voormalige fietsenstalling – die nu fungeert als plek waar straatcoaches hun pauze houden als ze op het Leidseplein hun rondje maken – hebben ze wel. Het moet een doorgang worden naar Paradiso. De fietsenstalling moet de plek worden voor het nachtpubliek om te wachten. Dan kunnen ze nog steeds brullen, maar zonder dat buurtbewoners er last van hebben. Die kunnen dan gewoon slapen, en beveiligers hoeven niet meer continu te vragen of het jonge publiek een beetje zachtjes wil zijn. Een opslagruimte moet hier ook komen, net zoals een garderobe en kluisjes. Dan hoeven de nachtdieren die niet meer te delen met de concertmensen, het avondpubliek dat vaak rond tien, elf of twaalf uur uitstroomt richting Weteringschans. Bewoners moeten overigens niet te vroeg juichen: het duurt minimaal tot 2023, als in de tussentijd alle hordes zijn overwonnen. Paradiso heeft te maken met een monumentaal gebouw, hoge prijzen voor verbouwingen en het moet nog maar blijken wat er ‘daadwerkelijk’ aan doorgang gemaakt kan worden. Planmatig klinkt het allemaal ideaal, maar geduld is nodig, benadrukt de woordvoerder dan ook.||https://www.parool.nl/amsterdam/ondergrondse-fietsgarage-gaat-hopelijk-bij-paradiso-horen~bcd9a16a/
2022-07-12||Officieel: Ajax heeft na Steven Bergwijn ook Owen Wijndal binnen||De 22-jarige Wijndal tekent een contract tot medio 2027 bij Ajax, dat al langer gecharmeerd was van de linksback. De elfvoudig international van Oranje en tevens aanvoerder van AZ wordt in Amsterdam gezien als de vervanger van Nicolás Tagliafico, die graag een transfer wil maken. ‘Hé Ajacieden, Owen hier. Ik heb net mijn contract getekend, ik ben heel blij dat ik hier kan spelen en op naar heel mooie seizoenen in de Arena,’ zo laat de aanwinst in eerste korte reactie via social media weten. Op de website van AZ is hij langer van stof: ‘Ik heb een fantastische tijd gehad bij AZ. De mensen maken voor mij de club. En dankzij de vele prettige medespelers, trainers en andere collega’s bij AZ, kijk ik terug op een heel mooie periode in mijn leven. Ik heb hier vrienden voor het leven gemaakt. De tijd bij AZ heeft mij niet alleen als voetballer, maar ook als mens gevormd. Het afscheid nemen valt dan ook best zwaar. Maar als topsporter jaag ik mijn ambities na om alles uit mijn carrière te halen. Bij Ajax krijg ik de kans om Champions League te spelen. En ook met het oog op het WK hoop ik een verstandige keuze te hebben gemaakt.’ Wijndal, een geboren Zaandammer, maakte in 2017 op 17-jarige leeftijd zijn debuut in de Eredivisie. In totaal speelde hij 142 wedstrijden voor AZ. Daarin was hij goed voor 4 goals en 27 assists. Hij is de tweede aanwinst van Ajax deze zomer nadat eerder Steven Bergwijn al voor een recordbedrag werd losgeweekt bij Tottenham Hotspur. De Amsterdammers zouden ook graag Brian Brobbey naar de hoofdstad halen, maar die onderhandelingen lopen moeizaam.||https://www.parool.nl/sport/officieel-ajax-heeft-na-steven-bergwijn-ook-owen-wijndal-binnen~b49c8c0a/
2022-07-12||Vacature: werken als vormgever bij Het Parool (freelance)||In eerste instantie ga je pagina’s en producties maken voor de krant, in een team van vormgevers dat in wisseldiensten werkt van zondag tot en met vrijdag. Daarnaast werk je mee aan digitale uitingen van Het Parool, zoals Instastories, de website en de digitale edities van de krant. - ervaring en creativiteit combineert met een prettige communicatie.- kan denken in beeldoplossingen en gevoel heeft voor smaak.- liefde heeft voor kranten, vormgeving, fotografie en illustraties.- beschikt over journalistiek gevoel.- betrouwbaar is en niet nerveus wordt van deadlines.- ruime ervaring heeft met Adobe Indesign en Photoshop.- een nieuw redactiesysteem snel oppakt. Het Parool, voortgekomen uit het verzet, biedt een onafhankelijk geluid uit Amsterdam. Een merk met een nationale uitstraling, kosmopolitische blik en bekroonde vormgeving. Met de combinatie van nieuwssite, digitale editie, krant en bijlagen PS en PS van de Week weet Het Parool steeds meer betalende lezers te trekken en groeit het bereik van de digitale kanalen. Heb je interesse om bij ons aan de slag te gaan? Reacties met cv, motivatie en portfolio uiterlijk 20 juli naar art director John Koning: j.koning@parool.||https://www.parool.nl/kunst-media/vacature-werken-als-vormgever-bij-het-parool-freelance~b9be84cc/
2022-07-12||Ajax verzekert zich van komst Wijndal: ‘Hij zit nog niet aan zijn top’||Critici zullen zeggen: spelers van AZ slagen niet of slechts ten dele bij Ajax. Nemanja Gudelj, Kolbeinn Sigthórsson, Nick Viergever, Demy de Zeeuw en Mounir El Hamdaoui beleefden na hun tijdperk in Alkmaar een lastige periode in Amsterdam. Het zal Owen Wijndal niet deren. Hij barst van het zelfvertrouwen. ‘Ik ben de beste linksback van Nederland,’ zo kopte weekblad Voetbal International een interview met de Zaandammer in mei 2021. In het artikel zelf maakte hij nog wel een kanttekening: Daley Blind was misschien beter op zijn positie, maar die was toch eigenlijk meer een centrale verdediger. Maar Nicolás Tagliafico en PSV’er Phillipp Max? Nee, daar deed hij echt niet voor onder. Het is Wijndal ten voeten uit. “Een brutaaltje, een beetje ondeugend,” zegt Martin Haar. “Een voetballer met flair van: kom maar op. Maar een geweldige jongen om mee te werken.” Haar kan het weten. Hij was twee jaar zijn trainer en coach bij Jong AZ. En hij maakte de verdediger mee bij het eerste elftal. Wijndal debuteerde op 4 februari 2017 tegen PSV. Haar: “Owen is gegroeid in al die jaren. Hij heeft de drive en de inhoud om elke keer maar weer op te komen aan die zijlijn. Zijn aanvallende rendement is hoog. Dat wordt op die positie steeds belangrijker in het moderne voetbal. Maar vergis je niet: Owen is ook een goede verdediger. Spijkerhard als het moet. Een winnaar in de duels.” Wijndal was na vijf jaar in de A-selectie van AZ toe aan een stap omhoog. Hij liet zelf weten een overgang naar Ajax te zien zitten. Toch verlengde hij onlangs zijn contract bij AZ, met de afspraak dat de club mee zou werken als hij een transfer zou kunnen maken. Hij verkast nu voor 10 miljoen euro naar Ajax. Haar: “Typisch Owen, dat hij het ook belangrijk vindt dat AZ nog wat aan hem verdient. Hij heeft een groot deel van zijn opleiding hier genoten. Het is mooi als je zo afscheid kunt nemen.” Bij Ajax gaat de technische leiding ervan uit dat Tagliafico deze zomer naar een andere club vertrekt. Blind was afgelopen seizoen de linksback, maar hij kan ook centraal in de defensie en op het middenveld spelen. Volgens Haar kan Wijndal nog beter worden dan hij nu is. “Owen moet uitgedaagd worden. Hij zit nog niet aan zijn top. Kijk naar Denzel Dumfries die van PSV naar Internazionale ging. Die is ook in één jaar op alle vlakken vooruitgegaan. Owen is een vechter. Zijn mentaliteit is die van een topsporter. Hij zal zich vastbijten en aanpassen aan een hoger niveau.” Haar vervolgt: “Vroeger zat ik hem wel eens achter zijn vodden. Dan zei hij: ‘Rustig trainer, over een paar jaar loop ik toch in dat witte shirt van Real Madrid.’ Altijd met een lach, hoor. Hij is een leuke gozer. En altijd zichzelf gebleven, dat vind ik een mooie eigenschap.” Wijndal kon ook naar het buitenland, zowel in Italië als Engeland waren topclubs in hem geïnteresseerd. Maar zijn voorkeur ging al die tijd uit naar Ajax. Hij kent veel spelers in de club vanuit Jong Oranje en Oranje. Wijndal heeft zijn zinnen gezet op het WK eind dit jaar in Qatar. Na Teun Koopmeiners, Myron Boadu en Calvin Stengs maakt nu ook Wijndal een volgende stap in zijn loopbaan. Ze maakten allemaal deel uit van de lichting die onder Haar en met Jong AZ kampioen werd van de tweede divisie. “Tegen clubs als Katwijk en Quick Boys, met van die zeebonken in de ploeg. Onze jongens haalden hun schouders erover op. Lieten de bal gaan en waren slimmer en sneller. Het is mooi dat Owen nu ook weer een stap maakt. Ik gun hem het beste.”||https://www.parool.nl/sport/ajax-verzekert-zich-van-komst-wijndal-hij-zit-nog-niet-aan-zijn-top~bfab2002/
2022-07-12||Rechter: makers tekening Berghuis moeten naar Holocaustmonument||De rechter sprak in de uitspraak van een ‘schokkende muurschildering’ en een ‘volslagen gebrek aan enig vermogen tot verplaatsing in wat de Holocaust heeft gedaan en nog steeds doet met de Joodse gemeenschap in het algemeen en overlevenden en hun nabestaanden in het bijzonder’. De rechter veroordeelde beide mannen ook nog tot een voorwaardelijke taakstraf van 60 uur. De karikatuur van voetballer Steven Berghuis werd 24 juli vorig jaar ontdekt op een muur aan de Schuttersweg in de Rotterdamse wijk Crooswijk. Hierin was de voormalig Feyenoordspeler na zijn overstap naar de grote rivaal uit Amsterdam afgebeeld in concentratiekampkledij, een gele ster met de letter J, een keppeltje en grote neus, voorzien van de tekst ‘Joden lopen altijd weg’. De verdachte uit Hoogvliet zei tijdens de zitting vorige maand dat het ‘nooit de bedoeling was om iemand te beledigen’. “Als dat is gebeurd dan spijt me dat,” zei hij. “Het was meer een beetje satire, waar misschien een beetje frustratie bij zat.” De advocaat van Rotterdammer M. vroeg om vrijspraak. Volgens hem had zijn cliënt niet de uiteindelijke ‘weerzinwekkende, discriminerend en walgelijke’ prent gemaakt. Het Openbaar Ministerie had voor beide mannen een taakstraf van 60 uur geëist. Volgens de officier van justitie maakte het duo zich met de prent schuldig aan groepsbelediging van Joden.||https://www.parool.nl/nederland/rechter-makers-tekening-berghuis-moeten-naar-holocaustmonument~bb86a0f3/
2022-07-12||Aantal coronapatiënten in ziekenhuizen stijgt tot ruim duizend||Het is niet bekend hoeveel van hen er zijn opgenomen vanwege hun coronaklachten en hoeveel van hen andere klachten hadden en toevallig ook besmet bleken. Volgens de cijfers van het Landelijk Coördinatiecentrum Patiënten Spreiding (LCPS) hebben de ziekenhuizen in de afgelopen dag 184 nieuwe patiënten binnen zien komen. Dat is de hoogste instroom sinds 2 april. Op de verpleegafdelingen liggen nu 961 mensen die positief zijn getest op het coronavirus. Dat aantal loopt snel op. Op de intensive cares liggen nu 47 mensen met corona. Dat zijn er iets meer dan in de afgelopen periode. Het aantal positieve coronatests stijgt langzaam. Het Rijksinstituut voor Volksgezondheid en Milieu (RIVM) registreerde in de afgelopen week 43.220 nieuwe gevallen, 10 procent meer dan in de zeven dagen ervoor. Dat is de langzaamste stijging van de huidige zomergolf. Dat het coronavirus tempo verliest, is ook te zien aan het zogeheten reproductiegetal. Het cijfer zakt naar 1,01. Dat is het laagste niveau sinds 19 mei, bijna twee maanden geleden. Bij een reproductiegetal van rond de 1 blijft het aantal bevestigde besmettingen vrij stabiel. Elke persoon die het coronavirus oploopt besmet dan gemiddeld één ander. De druk op de zorg blijft toenemen. Ziekenhuizen namen afgelopen week 495 mensen op vanwege coronaklachten, tegen 462 een week eerder. Het aantal coronapatiënten dat op een intensive care belandde, verdubbelde bijna, van 19 naar 35. Het aantal meldingen van sterfgevallen daalde juist, van 30 naar 17. In meerdere landen is een nieuwe versie van de omikronvariant van het coronavirus opgedoken. Die subvariant, BA.2.75 alias centaurus, is in Nederland nog niet aangetroffen, meldt het RIVM.||https://www.parool.nl/nederland/aantal-coronapatienten-in-ziekenhuizen-stijgt-tot-ruim-duizend~bb80ee5bc/
2022-07-12||Ticketprijzen Suriname rijzen de pan uit, duizenden euro’s voor enkeltje||Surinam Airways, in de volksmond nog bekend onder de oude naam SLM, geeft toe dat passagiers al geruime tijd ongemak ondervinden vanwege ‘verstoringen’ in het vliegschema. Maar nu in Nederland de zomervakantie is begonnen, schopt het schrappen van vluchten de vakantieplannen in de war van veel Surinamers die banden hebben met ons land en van Nederlanders die verbonden zijn met Suriname. De problemen bij Surinam Airways worden door de maatschappij zelf toegeschreven aan ‘de nasleep van de effecten van de coronapandemie, operationele uitdagingen als gevolg van het vooralsnog niet beschikken over een eigen vloot en de verdubbeling van de brandstofprijs in de afgelopen drie maanden’. In de praktijk betekent dit dat de eerste vlucht van de Surinaamse maatschappij pas op 24 juli vertrekt van J.A. Pengel International Airport. Een ticket naar Amsterdam kost 1428 euro. Vliegen vanaf Schiphol naar Paramaribo met Surinam Airways kan pas vanaf 27 juli weer en daaraan hangt op dit moment een prijskaartje van 3798 euro. Tot die tijd kunnen reizigers voor een rechtstreekse vlucht uitwijken naar KLM. En die maatschappij rekent vanaf Amsterdam naar Paramaribo de komende twee weken tussen de 1560 en 4983 euro, afhankelijk van de dag en hoe snel de reiziger wil vertrekken. De andere kant op kost een vlucht tussen de 873 en 1101 euro. Buiten de vakanties betalen reizigers bij KLM voor een enkele vlucht zo’n 600 euro. Tegen deze prijsstelling kan Surinam Airways niet op. De directie van de Surinaamse luchtvaartmaatschappij zegt hard te werken aan ‘een passende en duurzame oplossing’ voor alle getroffen passagiers. Het reorganisatieproces ‘dat moet leiden tot gezondmaking van de bedrijfsvoering’ zal in de komende weken vaste vorm aannemen. Verhalen over de financiële problemen van Surinam Airways doen al jaren de ronde. Het bedrijf zou een schuld hebben van zo’n 75 miljoen dollar. De huidige regering wijt deze situatie aan jarenlang slecht management door de directie en verkeerde investeringsbeslissingen door vorige kabinetten. Hoe het ook zij, reizigers zijn de klos door de huidige uitval van vluchten tussen Nederland en Suriname en de hoge ticketprijzen. Voorzitter Vincent Soekra van de Vereniging Ons Suriname, een van de oudste organisaties van Surinamers in Nederland, constateert: “Juist in de vakantieperiode is er weer zoveel gedoe. Mensen hebben hun gespaarde geld uitgegeven om een keertje naar Nederland te komen, of gezinnen met jonge kinderen willen langere tijd naar Suriname, en zij worden ernstig gedupeerd.” Eigenlijk moeten ze SLM opheffen, klinkt het vaak onder Surinamers, maar dat is volgens Soekra weer te kort door de bocht. “Er dient vooral een goede reorganisatie plaats te vinden, maar dat zal wel weer niet gebeuren. Want dit soort bedrijven is te afhankelijk van politieke vriendjes. De mensen die er werken, hebben vaak hun baan gekregen doordat ze verbonden zijn met de partijen aan de macht. Die cultuur moet eerst drastisch veranderen.” Soekra denkt dat Surinam Airways met de huidige bedrijfsvoering niet zal overleven. “Ze moeten echt gaan werken met minder personeel en een bescheiden eigen vloot. Dan kunnen ze wellicht concurreren met KLM op deze route, al zijn de maatschappijen natuurlijk qua grootte onvergelijkbaar. KLM houdt de prijzen erg hoog zolang SLM in problemen zit, ziet deze verbinding als een melkkoe. Maar ja, het is een private onderneming en dus hun goed recht.”||https://www.parool.nl/nederland/ticketprijzen-suriname-rijzen-de-pan-uit-duizenden-euro-s-voor-enkeltje~bebc3f70/
2022-07-12||Atleet Mo Farah werd slachtoffer van mensenhandel: ‘Ik ben niet wie je denkt dat ik ben’||Zijn officiële levensverhaal krijgt daarmee een geheel andere wending. Sir Mo Farah heeft altijd gezegd dat hij met zijn ouders als vluchteling naar Groot-Brittannië was gekomen. Nu blijkt dat de ouders van de langeafstandloper nooit naar Europa zijn gekomen. Toen Farah 4 jaar oud was, kwam zijn vader om bij vuurgevechten in Somaliland, dat in 1991 de (nooit erkende) onafhankelijkheid uitriep. Zijn moeder en twee broers wonen nog altijd op een boerderij in Somaliland. Toen Farah 8 of 9 jaar oud was, werd hij bij familie in Djibouti ondergebracht. Vandaar reisde hij met een onbekende vrouw naar het Verenigd Koninkrijk. Daar moest hij voor de kinderen van een gezin zorgen. “Jarenlang heb ik dat proberen te verdringen, maar het lukt me niet meer,” vertelt Farah in de BBC-documentaire. Zijn kinderen wisten hem er uiteindelijk van te overtuigen de waarheid te vertellen. Farahs echte naam is Hussein Abdi Kahin. “Een vrouw die ik niet kende en met wie ik geen enkele band had, heeft me de naam Mo Farah gegeven. Op het vliegtuig gaf ze me valse reisdocumenten waarop de naam Mohamed Farah naast mijn foto stond.” Toen hij in Londen aankwam, had Farah nog een papier met de contactgegevens van zijn familie bij zich, maar dat werd voor zijn ogen in stukken gescheurd en weggegooid door de vrouw die hem uit Afrika had gehaald. “Als ik iets te eten wilde krijgen, moest ik huishoudelijke klusjes opknappen en op de kinderen letten. Als ik iemand iets over mijn omstandigheden zou vertellen, zou ik mijn familie nooit meer terugzien, zo werd me verteld.” De eerste twee jaar in Engeland ging Farah niet naar school. Pas toen hij 12 jaar was, werd hij naar school gebracht, waar hij werd voorgesteld als een Somalische vluchteling. Toen een gymleraar in de gaten kreeg in welke situatie hij zich bevond, werd hij in contact gebracht met de sociale dienst en bij een andere Somalische familie ondergebracht. In juli 2000 verkreeg hij op basis van zijn valse documenten de Britse nationaliteit. Mo Farah werd wereldberoemd nadat hij in 2012 en 2016 olympisch goud won op zowel de 5000 als de 10.000 meter. Hij werd bovendien zes keer wereldkampioen op die afstanden.||https://www.parool.nl/sport/atleet-mo-farah-werd-slachtoffer-van-mensenhandel-ik-ben-niet-wie-je-denkt-dat-ik-ben~b18c51ac/
2022-07-12||Brand bij bedrijf in Amsterdamse haven waarschijnlijk veroorzaakt door batterij||Dat bevestigt Tom Verhoeven, vestigingsdirecteur van HKS Metals, na berichtgeving van AT5. Hij wijst naar oplaadbare ion-lithium batterijen als de boosdoener. “Die horen niet in onze metaalstroom thuis.” Dit soort batterijen zitten in apparaten waarvan het gebruik de laatste jaren een vlucht heeft genomen, zoals elektrische fietsen. “Die kunnen allemaal dit soort branden doen veroorzaken.” De omgevingsdienst Noordzeekanaal, die verantwoordelijk is voor het toezien op de naleving van milieuregels, heeft vragen voor verder onderzoek aan HKS gesteld, bijvoorbeeld wat de directe oorzaak van de brand is en welke stoffen er zijn vrijgekomen. Zo wil de dienst de schade voor het milieu goed in beeld krijgen. Daarnaast wil de dienst weten welke maatregelen HKS heeft genomen om de gevolgen van de brand te beperken en wat er gedaan wordt om een volgende brand te voorkomen. Verhoeven benadrukt tegenover AT5 dat het bedrijf probeert om dit soort ongevallen te voorkomen. Het gebruikt onder meer hittedetectiecamera’s om warmtebronnen op te sporen en blussystemen om direct in te grijpen mocht het toch fout gaan. “We besteden honderdduizenden euro’s per jaar aan brandbestrijding en -detectie, maar soms glipt er iets doorheen.” Het was niet voor het eerst dat er brand uitbrak bij HKS Metals. In 2014, 2016 en 2017 moest de brandweer ook in actie komen. Bij de laatste brand was er ook sprake van ‘flinke rookontwikkeling’.||https://www.parool.nl/amsterdam/brand-bij-bedrijf-in-amsterdamse-haven-waarschijnlijk-veroorzaakt-door-batterij~b94988c2/
2022-07-12||Eerste Kamer stemt in met handelsverdrag Ceta||Steun in de senaat leek lange tijd zeer onzeker, maar afgelopen weekeinde werd duidelijk dat de PvdA akkoord zou gaan. Daarmee kreeg het verdrag toch een meerderheid. Maandag werd er nog gedebatteerd over het verdrag. Vrijwel alle oppositiepartijen waren toen kritisch. Meer dan 90 procent van het verdrag trad al in 2017 in werking. Desondanks vrezen tegenstanders nog altijd dat het verdrag afbreuk doet aan Europese standaarden, bijvoorbeeld op het gebied van voedselveiligheid, dierenwelzijn en rechten van werknemers. De meeste kritiek kreeg het Investment Court System (ICS) dat geschillen tussen investeerders en overheden moet beslechten. Met het instemmen met het Ceta-verdrag wordt dit arbitragehof realiteit. Bedrijven kunnen hier aankloppen als zij zich door een staat benadeeld voelen. Het ICS moet daarmee investeringen van bedrijven beschermen. Zo kunnen bedrijven een claim indienen, mochten zij financiële schade hebben opgelopen. Volgens minister Liesje Schreinemacher (Buitenlandse Handel) betekent een claim indienen niet automatisch dat die ook wordt toegekend. Zo worden investeringen maar op een bepaald aantal punten beschermd. Bedrijven kunnen bijvoorbeeld niet zonder vergoeding onteigend worden. Deze rechten zijn al ingebouwd in het Nederlandse rechtssysteem, aldus Schreinemacher. “Voor Nederland was de oprichting van het ICS niet nodig. Het is ook niet zo dat wij geen vertrouwen hebben in de Canadese rechtsstaat. Maar ik kan me voorstellen dat Canadese bedrijven zeker willen zijn van alle rechtssystemen in Europa.” Behalve Ceta stemde de senaat dinsdag ook over de Strategische partnerschapsovereenkomst (SPA) tussen de EU en Canada. Hierin zijn afspraken gemaakt over bijvoorbeeld mensenrechten, de bestrijding van terrorisme en justitiële samenwerking. Ook deze overeenkomst kon op goedkeuring van de senaat rekenen.||https://www.parool.nl/nederland/eerste-kamer-stemt-in-met-handelsverdrag-ceta~b56e5ef7/
2022-07-12||Kamerlid Nilufer Gündogan doet aangifte tegen FvD’er Gideon van Meijeren om boerenspeech||Aanleiding is een speech waarin de FvD’er aangeeft onder welke omstandigheden boeren geweld mogen gebruiken. Strafrechtadvocaten denken dat de aangifte kans van slagen heeft. De speech dateert al van zaterdag 2 juli, maar is sinds afgelopen weekend te beluisteren op het kanaal van Forum voor Democratie. “Wat van belang is om te realiseren is dat het ook niet altijd gezond is, als er een taboe rust op het gebruik van geweld,” zo zegt Van Meijeren op het zogeheten Boeren Forum in Tiel. “De staat gebruikt namelijk wél geweld, en fórs geweld. En als u onteigend dreigt te worden en u weigert, reken er maar op dat er busjes aankomen met mannen met knuppels en helmen, en ze sláán u wel van het terrein af.” Van Meijeren suggereert in de speech dat boeren in hun recht staan om geweld te gebruiken als ze door ambtenaren worden weggestuurd. Hij ziet zijn standpunt als verenigbaar met democratie, ‘want in de Verenigde Staten is het tweede amendement het recht op wapenbezit, juist zodat altijd ergens die dreiging wel boven het hoofd hangt dat burgers, als het echt nodig is, in staat zijn om zichzelf te verdedigen’. In zijn toespraak wees de FvD’er daarnaast op artikel 41 van het Wetboek van Strafrecht: “Artikel 41 bepaalt dat het is toegestaan om geweld te gebruiken als dat noodzakelijk is om je eigen of andermans lijf, goed of eerbaarheid te beschermen tegen een wederrechtelijke aanranding. Dat mogen we nooit vergeten,” aldus Van Meijeren. Volgens diverse strafrechtadvocaten en juristen verspreidt Van Meijeren diverse onwaarheden over het gebruik van geweld. “Je mag je inderdaad verdedigen tegen een wederrechtelijke aanranding van lijf, eerbaarheid of goed,” legt advocaat Erik Verweij uit. “Dat is een belangrijke vereiste, omdat je je niet mag verdedigen tegen een rechtmatige inbreuk, bijvoorbeeld als je via een wettelijke procedure met onteigening te maken krijgt. Dat geldt óók als je het zelf niet zo eens bent met die onteigening: het is nog steeds niet wederrechtelijk.” Binnen de politie zijn er zorgen dat Van Meijeren boeren op het idee brengt om geweld te gebruiken tegen politieagenten. ‘Begrijp ik het goed dat de heer Van Meijeren het volk oproept zich te bewapenen tegen de politie?’ vraagt een bezorgde agent zich op Twitter af. De woorden van Van Meijeren neigen volgens advocaat Johan Mühren ‘inderdaad naar een klassiek geval van opruiing’. “Dit kan niet alleen een strafbaar feit opleveren, maar het is ook nog eens bijzonder kwalijk, nu de protestacties in grimmigheid toenemen.” Mühren zegt dat deze uitlatingen kunnen bijdragen ‘aan verdere gewelddadige escalaties’. Strafrechtadvocaat Job Knoester onderschrijft dit en zegt dat het verstandig is als het Openbaar Ministerie in actie komt. “Dit mannetje is van een griezelige karikatuur veranderd in een gevaar. Ik ben er niet voor om alles in het strafrecht te betrekken, maar hier is het tijd om de streep te trekken. Het lijkt me goed dat het OM onderzoekt of dit voor de strafrechter moet worden gebracht.” Raadsman Sidney Smeets zegt ook: “Ik zou het als officier wel aandurven.” Advocaat Mark-Jan Bouwman is niet gecharmeerd van de speech, maar denkt dat de aangifte weinig kans van slagen heeft. “Ik vind het niet een heel erg goed, eerder een wat warrig betoog, maar opruiing is het denk ik niet. Hij blijft net aan de niet-strafbare kant van de grens, naar mijn mening.” Gündogan is met een team juristen bezig om de aangifte dinsdag af te handelen. Ze roept op Twitter andere Kamerleden op om hetzelfde te doen. “Onze rechtsstaat staat door dit soort rechts-extremistische en populistische types hevig onder druk. Het wordt tijd dat we daar collectief tegen optreden.” “Dat een Kamerlid aangifte doet tegen een ander Kamerlid is inderdaad ongebruikelijk en een flinke stap, maar voor mij is de maat vol. Je kan altijd wachten tot een ander deze stap neemt, maar voor je het weet ben je een van die landen waar persvrijheid of de democratie geen meter meer voorstelt.” Van Meijeren is allerminst onder de indruk van de aangifte: ‘Dat je daar nog tijd voor kunt vrijmaken, ondanks dat je al maandenlang druk bent met het (tevergeefs) “ordenen van je gedachten”. Doe vooral aangifte, maar houd er rekening mee dat de politie mogelijk haar handen vol heeft aan meldingen van aanranding en (seksuele) intimidatie’, bijt hij Gündogan toe op Twitter.||https://www.parool.nl/nederland/kamerlid-nilufer-gundogan-doet-aangifte-tegen-fvd-er-gideon-van-meijeren-om-boerenspeech~b0e6eb08/
2022-07-12||Vrouwen in VS verwijderen menstruatieapps: data mogelijk ingezet als bewijs voor abortus||Pam Dossett uit Kentucky is moeder van vier jonge vrouwen en heeft haar dochters een duidelijke opdracht gegeven: verwijder meteen de menstruatieapp van je telefoon. De jongste is 18, de oudste is 23. “Jonge meiden downloaden apps en onbewust versturen ze informatie die later tegen hen gebruikt kan worden,” zegt Dossett, een lerares uit Hopkinsville, een stadje ten noorden van Nashville. Een zelfde advies verspreidde zich de afgelopen weken rap op sociale media. Nu het Amerikaanse hooggerechtshof het voor staten mogelijk maakt om abortus te verbieden, vrezen vrouwen dat informatie over hun menstruatiecyclus via techbedrijven en datahandelaars bij aanklagers kan belanden. De informatie zou kunnen helpen om te bewijzen dat een zwangerschap is afgebroken. “Wat voorheen onschuldige gegevens waren, is nu potentieel strafrechtelijk bewijs,” stelt de Electronic Frontier Foundation (EFF), een organisatie die opkomt voor digitale rechten. Menstruatie-apps zijn populair. Bijna een derde van de Amerikaanse vrouwen gebruikt ze weleens, bleek in 2019 uit een enquête van de Kaiser Family Foundation. Flo, een app met 47 procent marktaandeel in de VS, heeft 43 miljoen actieve gebruikers. Zij registreren onder meer wanneer hun menstruatie begint, eindigt, en welke symptomen erbij horen. De app voorspelt wanneer ze vruchtbaar zijn en op welke dag de volgende bloeding zou moeten beginnen (de meeste apps zijn volgens onderzoek overigens niet erg nauwkeurig). Toen consumentenorganisatie Consumer Reports in 2020 vijf populaire apps bestudeerde, bleek dat ze alle vijf in meer of mindere mate gegevens van gebruikers deelden met andere partijen, voor marketingdoeleinden bijvoorbeeld. Flo deelde intieme kennis met Facebook, onthulde The Wall Street Journal in 2019, bijvoorbeeld of de gebruiker zwanger wilde worden. Facebook benutte die informatie om gerichte advertenties te laten zien. Amerikaanse gebruikers zoeken sinds de abortusuitspraak van het Hooggerechtshof alternatieven. Moeder Pam Dossett in Kentucky heeft haar dochters een ouderwetse kalender geadviseerd. “Ik hield mijn cyclus vroeger ook bij met potlood en papier.” Veel vrouwen lijken over te stappen naar Stardust, een app die zichzelf neerzet als privacybewuste optie (maar dat volgens critici niet waarmaakt). Vorig weekend nam het aantal downloads volgens nieuwssite TechCrunch met 6000 procent toe. De app Clue werd 2200 procent meer gedownload nadat het hoofdkantoor in Berlijn had gesteld dat de data veilig zijn omdat het bedrijf onder Europese privacyregels valt. Maar de realiteit is dat veel meer onlinediensten gegevens verzamelen waaruit derden kunnen afleiden dat een vrouw zwanger is, of juist niet meer. “Menstruatie-apps zijn een zorg, maar niet de voornaamste,” zegt Cooper Quintin, veiligheidsexpert van EFF. Hij wijst erop dat de zoekgeschiedenissen, e-mails, sms-berichten en posts op sociale media vooralsnog een groter risico vormen. Latice Fischer uit Mississippi werd aangehouden op verdenking van doodslag nadat ze in 2017 medische hulp zocht na een doodgeboorte. Dat ze gegoogled had hoe ze aan abortuspillen kon komen werd als bewijs tegen haar gebruikt. Justitie schrapte uiteindelijk de aanklacht. “De laatste keer dat abortus illegaal was in de VS hadden we geen enorm digitaal surveillanceapparaat,” zegt Quintin. Hij hoopt dat de veranderende situatie in Amerika ook daarbuiten aan het denken zet. “Zelfs als je het eens bent met hoe zulke technologie wordt ingezet op dit moment – om pedofielen of terroristen te pakken, zegt men dan – moet je in overweging nemen dat je liberale democratie niet zo stabiel is als je altijd dacht.” EFF adviseert in staten met een verbod aparte, extra beveiligde e-mailadressen, telefoons en browsers voor abortus-gerelateerde zaken. Wie naar een ‘gevoelige locatie’ gaat, kan een telefoon beter thuislaten, en schakelt op z’n minst het verzamelen van locatiegegevens uit. Het is ook zaak advertentietracking uit te zetten, om de hoeveelheid persoonlijke data die te koop is te beperken. Ook overheden kunnen datasets kopen, zonder dat een rechter daar toestemming voor hoeft te geven. In de VS deden de vreemdelingendienst en de grenswacht dat al. Google heeft inmiddels laten weten binnenkort de locatiegegevens van abortusklinieken kort na een bezoek te verwijderen. Emma Pabst (25) uit de omgeving van Austin, Texas, verwijderde haar menstruatieapp al toen Texas vorig jaar via een juridische omweg de meeste abortussen alvast verbood. Ze gebruikt nu een vel papier met een schema dat ze van haar gynaecoloog kreeg om haar cyclus handmatig te monitoren. Inmiddels heeft ze zich voorgenomen, vertelt ze, om eventuele zwangerschapstesten voortaan contant te betalen. “Als je met een kaart betaalt, wordt er vastgelegd dat je een test koopt op een bepaalde datum, en dat is te combineren met bijvoorbeeld locatiedata. Dat lijkt me gevaarlijk spel als abortus gecriminaliseerd wordt.”||https://www.parool.nl/wereld/vrouwen-in-vs-verwijderen-menstruatieapps-data-mogelijk-ingezet-als-bewijs-voor-abortus~b2082ecb/
2022-07-12||Gestolen relikwie duikt op in Amsterdam bij kunstdetective: ‘Ik heb gezegd: zet hem dan maar voor mijn deur’||Het kunstwerk heet Précieux sang, Frans voor ‘kostbaar bloed’. Het bestaat uit een gouden kist, een zogeheten reliekschrijn, met daarin twee houders. Katholieken geloven dat in die houders het bloed van Jezus Christus zit. Dat zou na de kruisiging zijn opgevangen door Jozef van Arimathea. In Frankrijk wordt de relikwie al ongeveer duizend jaar vereerd. In de nacht van 1 op 2 juni werd de kist gestolen uit een abdij in de plaats Fécamp aan Het Kanaal. Sindsdien was de relikwie spoorloos. Brand vermoedt dat zij niet bewust en gericht is gestolen, maar eerder zonder na te denken is meegegraaid door ‘een doorsnee dief’ die gebruikmaakte van de gelegenheid. Na de diefstal werd de relikwie waarschijnlijk verstopt bij iemand anders, vermoedt Brand. Die verberger zou een kennis in vertrouwen hebben genomen, die vervolgens Brand per mail benaderde. “Om het heiligste der heiligen in huis te hebben is een soort vloek. Ze hebben overwogen het terug naar de abdij te brengen, maar daar hangen camera’s. Een andere optie was vernietigen. Ik heb gezegd: zet hem dan voor mijn deur. Ze hadden duidelijk toestemming van de dief om dit terug te brengen,” zegt hij naar aanleiding van een bericht in De Telegraaf. Volgens Brand ging vorige week op een avond rond 22.30 uur de deurbel van zijn huis in Amsterdam. Toen hij bij de deur kwam, stond daar een pakket. Op straat was volgens hem niemand meer te zien. In het pakket zat een goudkleurige kist. Brand zegt dat hij zelf heeft gecontroleerd of het object echt is. “Ik heb alle boeken en beelden bekeken. Dit is niet in drie weken te vervalsen. Het is echt.” Als de gestolen relikwie inderdaad veilig en wel is opgedoken, is dat volgens Brand heel bijzonder. “Van alle kunst die wereldwijd wordt gestolen, komt maar 7 of 8 procent terug. Vaak is het niet te verkopen, soms wordt het dieven te heet onder de voeten en wordt het vernietigd.” De kunstdetective spreekt van zijn mooiste vondst ooit. “Ik ben zelf katholiek. Al meer dan duizend jaar bidden mensen hierbij. Ze hebben gebeden dat hun zoon zou terugkomen van een kruistocht en dat hun dochter zou genezen van de pest. Hier worden wonderen aan toegeschreven. Een Picasso vinden is leuk, maar dit betekent zo veel meer voor honderden miljoenen mensen. Dit overstijgt het kunstzinnige.” Brand wil het object later deze week overdragen aan de Landelijke Eenheid van de Nederlandse politie. Het is niet bekend waar het voorwerp nu is. De politie zegt het niet te hebben en ook nog geen onderzoek te mogen doen. Frankrijk heeft Nederland gevraagd om onderzoek, via een zogeheten Europees onderzoeksbevel, maar dat is nog niet binnen. De Landelijke Eenheid hoopt de relikwie voordat die naar Frankrijk wordt gebracht eerst te kunnen onderzoeken op sporen, zoals vingerafdrukken en haren. Die kunnen misschien aanwijzingen opleveren over de persoon die het eeuwenoude voorwerp vorige maand in Frankrijk heeft gestolen. Wanneer dat onderzoek klaar is, kan de relikwie snel worden teruggebracht naar Frankrijk. De dief is nog spoorloos en het is ook niet bekend wie hebben geholpen om de relikwie te verbergen. Het is ook niet duidelijk wat forensisch onderzoek kan opleveren. De politie tempert de verwachtingen. “De sporen zijn mogelijk goed gewist, dan houdt het voor ons vrij snel op. Misschien zitten er vingerafdrukken op, maar dit is een relikwie, in duizend jaar tijd hebben daar ik weet niet hoeveel mensen aangezeten,” zegt de woordvoerder.||https://www.parool.nl/amsterdam/gestolen-relikwie-duikt-op-in-amsterdam-bij-kunstdetective-ik-heb-gezegd-zet-hem-dan-maar-voor-mijn-deur~b18af7bb/
2022-07-12||Hoe is het nu in Broek in Waterland, dat zich zo inzette voor Oekraïense vluchtelingen? ‘Iedereen gaat zijn eigen gang’||“Het leven zit soms wonderlijk in elkaar,” zegt Lili Chavannes terwijl ze in de deuropening van haar Waterlandse huis staat. “Een vriendin van mij las op Schiphol het artikel in Het Parool over Oekraïners in Broek in Waterland. Ik liet daarin weten een moeder en kind te verwachten, en dat ik niet zeker wist of ze wel kwamen. Ze nam onmiddellijk contact met me op.” De Oekraïense kapper van de vriendin bleek net familie opgehaald te hebben uit Kiev, en zodoende zaten ze met zes personen op 40 vierkante meter. Een onhoudbare situatie. Chavannes: “Voordat ik het wist reed ik over de Singel tegen het verkeer in om Iryna (48), haar dochter Ksenia (30) en kleindochter Liza (2) te verhuizen naar mijn verbouwde schuur.” Waar de tuin eind maart nog kaal was en vol uitdagingen zat voor Chavannes, niet gezegend met groene vingers, is die nu een groene oase. Met een speciaal bloemenhoekje voor Liza. “Iryna helpt me enorm in de tuin. Ze wonen nu ruim drie maanden naast me, en we hebben afgesproken dat ze in ieder geval tot eind december kunnen blijven. Ik heb geboft met deze drie. Het is een enorme verrijking.” Ksenia zit momenteel in Kiev, waar ze haar man en de vader van Liza, documentairemaker Kostiantyn Kliatskin, helpt met filmen. Iryna vertelt over zijn documentaire Crimea. As It Was, over de annexatie van de Krim, die te zien was op diverse filmfestivals. Op haar telefoon verschijnen foto’s van Kliatskin in camouflagekleding met op de achtergrond kapotgeschoten steden en uitgebrand oorlogsmateriaal. “Communiceren doen we via de vertaalapp,” zegt Chavannes. “Al levert dat af en toe misverstanden op.” Ondertussen spreekt Iryna iets in op de telefoon van Chavannes. Eerst klinkt de blikkerige vertaalstem in de verte over haar gehoorapparaten, en na wat gerommel op de telefoon alsnog over de speaker. “Ik wil de lelies bedanken en de mensen die hier zijn, ze zijn erg goed. Een jongen die in de buurt woont die een vogeltje gaf. Ik wil huilen.” Waarmee met lelies Lili bedoeld wordt en een jongen het buurjongetje dat op hun eerste dag een cadeau kwam brengen: een houten vogeltje. Chavannes: “De taalstructuur is anders, waardoor de vertaalapp er vaak iets raars van maakt. Als je een goede verstandhouding hebt, zoals wij, dan weet je ook eigenlijk wel wat iemand bedoelt, al versta je er niets van.” Een paar weken geleden is de verjaardag van Liza gevierd. Ze werd 2 jaar. Er was taart en een cadeau namens het dorp. “Frieda is geweldig,” laat Iryna weten. En dan doelt ze op Frieda Pronk, die nog altijd elke dag, naast haar werk op de boerderij, in de weer is voor de Oekraïense dorpelingen. “Ik ben nu zomerpakketten aan het samenstellen voor alle kinderen om weg te geven tijdens het zomerfeest in de Opstandingskerk van Monnickendam.” In dezelfde kerk waar ze nog elke week met gratis tweedehandskleding staat. Ondertussen is er een vaste groep Oekraïense bezoekers ontstaan die elke week komt koffiedrinken, kleding uitzoeken en kletsen. Ander terugkerend programmaonderdeel voor Pronk zijn de voedselpakketten op vrijdag, samengesteld door de Voedselbank. “Laatst kwam Iryna naar me toe met de vraag of ik tomaten kon regelen. Het bleek niet om een netje te gaan, maar een vrachtwagen om naar Oekraïne te brengen.” Toen Iryna foto’s liet zien van verwoeste graan- en maisvelden, wakkerde dat een ongekende woede in Pronk aan. “Je komt niet aan de voedselvoorziening. Punt.” Na een oproep in een agrarische appgroep kreeg ze een reactie van een collega, een tuinder: ‘Wat heb je nou weer aan je kar hangen? Wat zoek je precies?’ Van het een kwam het ander. Pronk: “Het gaat verder dan een fiets regelen, maar ik vind zo’n vraag dan echt een uitdaging. We zijn ondertussen in gesprek met een tomatenkweker. We zoeken alleen nog een vrachtwagen om het te brengen. Het is de bedoeling dat er op reguliere basis tomaten geleverd gaan worden, als handelsroute.” Er rijdt een bestelbus het boerenerf van Pronk op om een pakket af te leveren. Ze neemt het aan en zet het bij de andere spullen, waaronder een tweedehands fiets. “Fietsen geven vrijheid. Een meisje van tien dat hier in de buurt woont, kwam laatst lopend langs. Ik had toevallig nog een kinderfiets staan, die heb ik aan haar meegegeven. Twee dagen later kwam ik uit het dorp gereden, en zie ik haar fietsen. De wijde wereld in, met de haren in de wind. Ik voelde een enorme trots opkomen. Daar doe ik het echt voor.” Naast fietsen, kleding, tomaten en speelgoed regelt ze ook verjaardagstaarten voor de kinderen. “Ik had eigenlijk een verjaardag vandaag, maar dat jongetje is net terug naar Oekraïne.” Een van de weinigen die vertrokken zijn. “Er wonen nog altijd 66 Oekraïners in Broek in Waterland en omgeving,” aldus Valentijn Bras, initiatiefnemer van de opvang. “Veel komen uit Charkov en omgeving, de plek waar de strijd nu weer opgelaaid is. Staat ons huis er nog? Gaat het goed met de achtergebleven familielieden? Dat zijn de vragen waar ze elke dag mee geconfronteerd worden. Niet te bevatten natuurlijk.” Voor Bras begon het allemaal in de zomer van 2021 toen hij met zijn gezin op vakantie was op Lesbos. “We hebben ons toen ter plaatse verdiept in het vluchtelingenprobleem en zijn met de kinderen een dag gaan helpen bij Home4all, een lokaal initiatief om vluchtelingen te ontvangen. We wonen hier in Broek in zo’n paradijselijke bubbel dat we het belangrijk vonden met het gezin te ervaren dat er meer aan de hand is in de wereld.” Het bleek de opmaat voor een spontane actie eind februari om met dorpsgenoten naar Polen te rijden. “Ik zag de beelden van de oorlog en vond dat we iets moesten doen. Toen we drie dagen later met busjes naar Polen reden was ik nerveus over wat we aan zouden treffen. We troffen vrouwen en kinderen die alles kwijt waren. Die geen kant op konden en zich grote zorgen maakten. Dat is me erg bijgebleven.” Met de Oekraïners die ondergebracht zijn in verschillende B&B’s en tuinhuizen in het dorp, gaat het na drie maanden veelal goed. Bras: “Wij hebben ook een moeder en dochter in ons tuinhuis. Het is gezellig, maar naast dat we soms samen eten en wij ze af en toe de juiste richting op helpen, gaat iedereen vooral zijn eigen gang. Die zelfstandigheid is de reden dat het zo goed werkt, denk ik. Daarbij zijn ze ondertussen ook minder afhankelijk van ons geworden, omdat ze een baan hebben.” Zo ook Margarite (19) uit Zuiderwoude, die na een oproep op Facebook voor gratis spullen een nagelstudio op de zolder van hun tuinhuis had ingericht. Nu drie maanden later, werkt ze in beautysalon Moments in Monnickendam. Eigenaresse Nathalie van Veggel zag de oproep voorbijkomen en had geen spullen maar wel een werkplek in de aanbieding. Margarite begon een dag in de week, maar heeft ondertussen zoveel klanten, zowel buurtgenoten als Oekraïners, dat ze makkelijk drie dagen vult. De taal blijft het grootste probleem, ook hier in de salon, omdat het Engels niet altijd toereikend is. Al komen ze met gebarentaal en de vertaalapp ook een eind, en gaat het niet altijd om wat er letterlijk gezegd wordt. Van Veggel: “Soms begint Margarite ineens te zingen of maakt ze grapjes in haar eigen taal. We begrijpen er niets van, maar worden er allemaal vrolijk van.”||https://www.parool.nl/ps/hoe-is-het-nu-in-broek-in-waterland-dat-zich-zo-inzette-voor-oekraiense-vluchtelingen-iedereen-gaat-zijn-eigen-gang~be46bfd8/
2022-07-12||Twitter noemt afbreken overname door Musk onrechtmatig, stap richting juridische strijd||Musk ging eind april akkoord om Twitter voor 44 miljard dollar (43 miljard euro) van de beurs te halen, maar de Tesla-topman heeft nu besloten zich terug te trekken uit de overnamedeal. Het aandeel Twitter raakte daardoor maandag ruim 11 procent aan waarde kwijt op Wall Street. De koersval had nog groter kunnen zijn als er niet al maanden onduidelijkheid was over de deal tussen Musk en Twitter, waardoor veel beleggers er al niet meer in geloofden. Musk heeft Twitter herhaaldelijk verweten dat het bedrijf nooit een goed antwoord heeft gegeven op de vraag hoeveel bots en spamaccounts er bestaan op de berichtendienst en welk deel zij uitmaken van het totale aantal gebruikers. De miljardair beweert dat Twitter gebruikersgegevens verkeerd heeft voorgesteld en dat het aantal spambots op het platform veel hoger is dan het bedrijf zelf zegt. Musk heeft volgens Twitter echter geen enkel bewijs voor deze bewering geleverd en de berichtendienst heeft het herhaaldelijk ontkend. ‘Twitter heeft geen van zijn verplichtingen onder de overeenkomst geschonden,’ schreef Twitter-advocaat William Savitt aan Musks advocaten. Volgens Savitt houdt Twitter zich alle contractuele en wettelijke rechten voor, inclusief het recht om de verplichtingen van Musk onder de overeenkomst af te dwingen. Twitter-voorzitter Bret Taylor liet vrijdag in een tweet al weten dat het bedrijf van plan is Musk aan de overnamedeal te houden en juridische stappen te ondernemen.||https://www.parool.nl/wereld/twitter-noemt-afbreken-overname-door-musk-onrechtmatig-stap-richting-juridische-strijd~b4d19eb0/
2022-07-12||Tom & Willem: ‘Mijn vader is echt mijn klankbord als het om werk gaat’ ||“Het was altijd veel reizen en sporten bij ons in het gezin. Fieke en Elise, mijn dochters, waren hockeymeiden en Willem was voetballer. Toen Willem jong was, ondernamen we vooral veel dingen als gezin, nu hij ouder is doen we ook vaak dingen met zijn tweetjes. We gaan graag samen naar voetbal. We hebben een seizoenkaart voor Ajax. Maar we gaan ook wel eens een weekend naar Italië, om daar een wedstrijd te bezoeken. Italiaans voetbal is Willems passie, ik vind het mooi en leuk dat hij daar zijn werk van heeft gemaakt. Ik luister alle afleveringen van zijn podcast Lo Stadio, dat doe ik vaak tijdens het hardlopen. Als ik iets voor mijn werk doe, hoort mijn vrouw meteen aan mijn stem dat ik in de werkmodus zit. Maar als ik naar zijn podcast luister, hoor ik Willem ook echt. Willem is een eeuwige twijfelaar. Hij vraagt zich af of hij iets wel goed genoeg doet, is er niet iets leukers, zit hij wel op het juiste spoor? Als dat om werkgerelateerde dingen gaat, praten we daarover en geef ik advies. Hij vaart ondanks zijn twijfels wel zijn eigen koers: soms luistert hij inderdaad naar mijn raad, soms zegt hij: ‘Bedankt voor je advies, ik doe er even niets mee.’ Ik ben juist helemaal geen twijfelaar, ik doe dingen erg gedisciplineerd. Ik loop bijvoorbeeld elke ochtend hard, dat doe ik al jaren consequent. Willem doet verschillende dingen, hardlopen, zwemmen. Dat doet hij dan een tijdje, maar op een gegeven moment komt altijd weer de vraag: ‘Is dit wel leuk genoeg?’ Ik kan me niet zo goed verplaatsen in die twijfels en zou voor hem soms willen dat hij die niet zo had. Hij houdt bij wanneer het speelschema van het Italiaanse voetbal bekend is. Dan zoeken we een paar weekenden uit om samen naar een wedstrijd te gaan. De liefde voor Italië heb ik intussen van hem overgenomen. Het is het mooiste wat er is, samen naar Milaan, in een autootje rondcrossen en eindigen met de derby in San Siro. Ook ik ben nu, dankzij Willem en de podcast, natuurlijk voor Inter. Een aantal jaar geleden zijn we samen een weekendje naar Londen geweest. Het was mooi weer en we hebben in twee dagen zoveel mogelijk stadions bezocht. Met de metro en de taxi zijn we langs de stadions van clubs als Tottenham en Chelsea geweest, maar ook langs obscuurdere stadions. We waren misschien niet meer dan vijf minuten bij zo’n stadion: we keken even, maakten een fotootje en gingen dan snel weer door naar de volgende. We hebben geen voetbalwedstrijd gezien, maar het was een prachtig weekend.” “Ondanks dat mijn vader toen ik jonger was een baan had waarvoor hij veel moest reizen, was het altijd gezellig thuis. Ik heb twee oudere zussen, dus de aandacht moest worden verdeeld, maar we gingen bijvoorbeeld op de fiets naar een wedstrijd van FC Utrecht. Naar voetbal gaan we nog steeds samen, al is het nu vaker Italië. Als het speelschema uitkomt, kijken we naar welke wedstrijden we kunnen, en gaan dan een lang weekend – meestal naar Milaan, want ik support Inter. We hebben dan altijd een heel leuk weekend: we gaan niet alleen naar een wedstrijd, maar gaan ook lekker uit eten en de omgeving verkennen. Vorige keer zijn we gaan wandelen in Piacenza. Mijn vader is erg gestructureerd en gedisciplineerd. Hij gaat elke ochtend wandelen of hardlopen en slaat dat nooit over. Mij lukt dat niet, ik lig op mijn vrije dag liever langer in bed dan dat ik ga hardlopen. Dat gestructureerde zie ik terug in alles wat hij doet. Toen ik nog thuis woonde vond ik klusjes sneller oké dan hij. Ik moest voor een feestje ooit een soort rol op de vloer leggen. Ik had dat gedaan en ik dacht: nou, goed zo. Maar hij vond het niet netjes genoeg en deed het opnieuw – hij is wat perfectionistischer, ik ben daar wat losser in. Tegelijkertijd merk ik ook dat ik daarin wel meer op hem ga lijken. Mijn huisgenoot laat makkelijk een glas op tafel staan, ik moet dat opruimen voor ik wegga. Dat komt door mijn vader. Ik ben met allebei mijn ouders even hecht, maar de dingen waar we over praten verschillen wel. Met mijn moeder bel ik om de dag en praat ik meer over emotionele zaken. Mijn vader is echt mijn klankbord als het om werk gaat. Elke belangrijke beslissing waar ik over twijfel, bespreek ik met hem. Hij ziet dingen duidelijker en hakt makkelijker een knoop door. Dat is heel fijn, maar uiteindelijk neem ik wel altijd mijn eigen beslissing. Ook als we samen een voetbalwedstrijd bezoeken hebben we veel tijd om te praten. Eén van de mooiste wedstrijden waar we samen waren, was toen Inter na lange tijd eindelijk weer op hoog niveau speelde. We hadden sowieso al een leuke dag gehad, het was mooi weer, en bij het stadion was de sfeer op een positieve manier opgefokt. Inter won in de 94ste minuut, op het allerlaatste moment. Iedereen in het stadion juichte met elkaar. Ik werd helemaal gek en mijn vader ook, vooral van blijdschap voor mij. Datzelfde gevoel van extase op zo’n moment is prachtig.”||https://www.parool.nl/ps/tom-willem-mijn-vader-is-echt-mijn-klankbord-als-het-om-werk-gaat~bd973132/
2022-07-12||Eet biologische gerechten in vakantiesfeer bij Apollonia op het Marineterrein||De naam Apollonia is afgeleid van de Griekse god Apollo, de god van het licht. Licht is het in het nieuwe restaurant op het Kattenburgeiland. Crèmekleurige kuipstoelen, lichtgele muren met plantjes. “Ik zie het als een oase waarin je jezelf kunt verstoppen,” zegt eigenaar Romy Claessen (30), die fan is van The Godfather-trilogie. De naam verwijst dan ook eigenlijk naar de eerste vrouw van Michael Corleone, Apollonia Vitelli. Voorheen zat het populaire Clubhouse op de Kattenburgerstraat, maar het pand kreeg nieuwe eigenaren met Claessen (voorheen: Bar Centraal) en haar twee compagnons Bas de Groot (restaurant Bak, Euro Pizza) en Elise van Iterson (Wijncafé Worst), die samenwerken met ontwerpstudio La Bolleur. Apollonia biedt een biologische en duurzame kaart waarbij de nadruk op natuurwijn ligt. Er is geen vast wijnassortiment, het aanbod verschilt per dag. “Maar als je een fles wilt die we wel in huis hebben maar nu niet op de kaart staat, maken we die sowieso voor je open.” Het assortiment loopt uiteen van een Jajatoès Domaine du Petit Oratoire uit 2021 (€32) tot een Beclair Jérôme Saurigny uit 2020 (€67). Met de perzik in het logo gaat Claessen met Apollonia voor een vakantiesfeer. Het restaurant heeft twee terrassen, met aan de westkant een buitenbar waar je ook ’s avonds in de zon kunt zitten. Van donderdag tot en met zaterdag is Apollonia in de avond open en serveert het aperitivo’s: kleine gerechten naar Italiaans idee. De favorieten van Claessen zijn de gefrituurde artisjok met zwarte knoflook (€10) en de scheermessen met sobrasadaboter en brood (€16). Daarnaast is het mogelijk om het restaurant af te huren voor privéfeesten. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/eet-biologische-gerechten-in-vakantiesfeer-bij-apollonia-op-het-marineterrein~bb0de5a0/
2022-07-12||Lekker meeblèren met ‘Africa’ van Toto? Dat kan bij jubileum Popup Choir||“Je kunt bij ons zonder lid te zijn een avond meerstemmig zingen. Het is speciaal voor mensen zonder ervaring, maar ook mensen mét ervaring zijn welkom. We willen de stap naar een koor zo klein mogelijk maken.” “Het is veel groter geworden dan ik had verwacht. In 2017 dacht ik: leuk idee en we zien wel hoe het loopt. Niet veel later stonden we in Paradiso. Dat is denk ik het hoogtepunt, daar voelde je de ambiance exploderen. Of die keer dat we Laat me van Ramses Shaffy zongen in de Dominicuskerk. Mensen die na ons in de kerk moesten zijn, hebben toen gehuild omdat het resultaat zo mooi was.” “Volgens mij moeten we blijven doen wat we doen. We willen geen eliteclubje creëren. En ook voor ons blijft het uitdagend genoeg. We schrijven zelf de arrangementen, zoeken anekdotes over de nummers en op de avond zelf is het soms hard werken. Af en toe denken we: ai, was dit lied misschien toch te moeilijk?” “Dat was een van de eerste nummers die we zongen en het past bij elke generatie. Iedereen kan het lekker meeblèren.” “In Amsterdam lukt dat steeds beter, maar we zouden nog meer twintigers en dertigers willen bereiken. Als mensen ‘koor’ horen, denken ze vaak: sáái. Maar ik nodig iedereen uit om het te proberen. Ga eventueel achteraan staan, murmel een beetje mee en je raakt vanzelf overtuigd.” Popup Choir zingt 13 juli om 19.30 uur in de Hoftuin. Je betaalt wat je zelf wilt, 25 procent gaat naar ongedocumenteerde Amsterdammers.||https://www.parool.nl/ps/lekker-meebleren-met-africa-van-toto-dat-kan-bij-jubileum-popup-choir~b45e4d5c/
2022-07-12||Hof: Nederland handelde onrechtmatig bij adoptie uit Sri Lanka in 1992||Het hof vernietigt een eerder vonnis van de rechtbank, die oordeelde dat de staat niet aansprakelijk gesteld kon worden voor gesjoemel bij de adoptie van Butink. De staat en het adoptiebureau vertrouwden te veel op de autoriteiten in Sri Lanka en hadden meer moeten doen om problemen te voorkomen, aldus het gerechtshof in Den Haag dinsdag. Butink spande een rechtszaak aan, omdat ze vindt dat de staat en stichting Kind en Toekomst – die haar adoptie in 1992 regelde – ernstige fouten hebben gemaakt. Het bemiddelingsbureau heeft niet onderzocht of de gegevens van de biologische ouders klopten en of ze haar vrijwillig ter adoptie hebben afgestaan. Butinks Nederlandse adoptieouders reisden in 1992 naar Sri Lanka om een kindje op te halen. Dat bleek niet beschikbaar te zijn. Een tussenpersoon zorgde er daarna in korte tijd voor dat Butink geadopteerd kon worden. Zij was toen pas enkele dagen oud. Haar geboorte is in Sri Lanka nergens geregistreerd. Uit onderzoek blijkt dat haar geboortepapieren zijn vervalst. Daardoor kan zij haar biologische ouders niet opsporen. De rechtbank in Den Haag oordeelde in 2020 dat frauduleuze praktijken rond haar adoptie zijn verjaard. En het was onmogelijk om vast te stellen of sprake is geweest van illegale adoptie. “De rechtbank kan niet vaststellen of haar adoptiepapieren ondeugdelijk zijn,” aldus de rechter in het vonnis. “Evenmin of ze slachtoffer is van illegale adoptiepraktijken. We weten het niet.” Het gerechtshof vernietigt dat vonnis nu. Volgens het hof is een beroep op verjaring ‘onaanvaardbaar’. “De Staat had beter toezicht moeten houden en striktere, meer individuele controle-eisen moeten stellen,” aldus het hof. “Ik had dit niet verwacht,” reageert Dilani Butink. “Toen de rechter begon met een samenvatting en een paar keer het woord ‘onrechtmatig’ viel, dacht ik: wauw, ik heb gewonnen!” Het vonnis is voor haar een bevestiging van wat ze al jaren betoogt. Het adoptiebureau ging wel twee keer per jaar naar Sri Lanka om met de Kinderbescherming te praten, maar verzuimde illegale adopties te voorkomen. Haar dossier bij het bureau is heel summier en bevat alleen geboortepapieren die dus vals blijken te zijn. “De overheid en het adoptiebureau hebben niet goed gecontroleerd. Dit is een schending van mijn rechten. Ik ben superblij dat dat nu erkend wordt. Dit gaat over mij, over mijn zijn en over mijn niet-zijn wat betreft de informatie die niet klopt. Dat is heel belangrijk.”||https://www.parool.nl/nederland/hof-nederland-handelde-onrechtmatig-bij-adoptie-uit-sri-lanka-in-1992~b993143e/
2022-07-12||Oekraïens offensief bij Cherson begonnen: 7 burgerdoden in bezette regio||Volgens de plaatselijke autoriteiten in het door Rusland bezette gebied zijn honderden woningen, een ziekenhuis en een opslagplaats met salpeterzuur getroffen. De Oekraïners zouden op Nova Kachovka hebben geschoten met een Amerikaans mobiel raketsysteem van het type M142-HIMARS. Volgens het militaire bestuur van de stad kan het aantal slachtoffers nog oplopen. Het was niet direct mogelijk om het aantal burgerslachtoffers onafhankelijk te verifiëren. Oekraïne is naar eigen zeggen een tegenoffensief begonnen in de zuidelijke regio Cherson. Een belangrijk doelwit is nu de stad Nova Kachovka op de zuidelijke oever van de rivier de Dnjepr. Aan het begin van de Russische aanval op Oekraïne in februari werd het gebied ten zuiden van de Dnjepr snel ingenomen door Russische troepen die vanuit de Krim aanvielen. De stad Cherson op de noordelijke oever van de Dnjepr viel daarbij ook in Russische handen. Rusland en de pro-Russische Oekraïense bondgenoten proberen de regio te ‘russificeren’, onder meer met een nieuwe pro-Russische leiding, de Russische munteenheid, Russische media en het aanbieden van Russische paspoorten. Intussen maakt het Oekraïense leger zich op voor een nieuw Russisch militair offensief op strategische steden in de oostelijke regio van Donbas. ‘Er zijn tekenen dat vijandelijke eenheden zich voorbereiden om de gevechtsoperaties in de richting van Kramatorsk en Bachmoet te intensiveren’, waarschuwt de Oekraïense generale staf. Kramatorsk, het administratieve centrum van Donbas dat nog steeds onder Oekraïense controle staat, en buurstad Slovjansk, worden beschouwd als de volgende doelen van het Russische leger, noodzakelijk voor de totale verovering van Donbas. Dit industriegebied wordt sinds 2014 al gedeeltelijk gecontroleerd door separatisten, gesteund door Moskou, sinds de Russische annexatie van het Oekraïense schiereiland de Krim. Dinsdag wordt in Moskou de ambassade van de ‘onafhankelijke’ volksrepubliek Donetsk geopend, in aanwezigheid van de Russische minister van Buitenlandse Zaken Sergej Lavrov. Het dodental van de beschieting van zondag op een flatgebouw in Chassiv Yar, in de regio Donetsk, is opgelopen tot 33, onder wie een kind, zei de Oekraïense hulpdienst maandagavond. Negen mensen zijn levend uit het puin gehaald. De reddingsoperaties worden dinsdag voortgezet. De woordvoerder van het Russische ministerie van Defensie, Igor Konasjenkov, verzekerde van zijn kant dat ‘meer dan 300’ Oekraïense strijders waren omgekomen in de buurt van het flatgebouw, zonder nadere informatie te geven. Russische vliegtuigen hebben maandag ook vier raketten afgevuurd op de regio Odessa, een havenstad aan de Zwarte Zee. Volgens het Zuidelijk Operationeel Commando troffen de raketten de haveninfrastructuur, een huis en landbouwgrond. Er vielen geen slachtoffers. Volgens Serhej Chlan, een adviseur van het hoofd van het militaire bestuur dat loyaal is aan de Oekraïense regering in de regio Cherson (zuiden), werden vannacht een Russisch militair commandocentrum, radars en luchtverdedigingssystemen getroffen door het Oekraïense leger in Tavryisk, ongeveer zestig kilometer ten oosten van Cherson.||https://www.parool.nl/wereld/oekraiens-offensief-bij-cherson-begonnen-7-burgerdoden-in-bezette-regio~ba8063f5/
2022-07-12||Sri Lanka verjaagt president, maar het land is nog lang niet uit de problemen||Honderden demonstranten bezetten zaterdag het terrein van het presidentiële paleis. De stemming was uitbundig met nu al iconische beelden van verarmde Sri Lankanen die op het hemelbed van de president lagen of vrolijk spartelden in zijn zwembad. Sommigen keken naar hun eigen demonstratie in de presidentiële tv-kamer van Gota’s paleis. De president en de interim-premier Ranil Wickremesinghe hadden kort daarvoor hun toevlucht gezocht op een militaire basis. President Rajapaksa zou maandagavond geprobeerd hebben per vliegtuig naar Dubai te vluchten maar werd in eigen land door de douane tegengehouden. Rajapaksa – een telg uit een familie die al decennialang aan de touwtjes trekt - werd gevierd omdat hij als legercommandant in 2009 de terroristische Tamil Tijgers versloeg. Daarmee eindigde een burgeroorlog die 70.000 levens kostte en 100.000 ontheemden opleverde. Direct na zijn aantreden voerde hij omstreden belastingverlagingen door. Tegelijk was Gota ambitieuze infrastructuurprojecten gestart, samen met China, waarvoor eigenlijk geen geld was. Corruptie en vriendjespolitiek maakten het er niet beter op. De ergste economische crisis, sinds de onafhankelijkheid van het voormalige Ceylon van Groot-Brittannië in 1948, werd aangejaagd door een gebrek aan buitenlandse valuta. De invoer van essentiële goederen, zoals brandstof, voedsel en medicijnen, staakte, wat leidde tot veel boosheid onder de bevolking. Er heerst honger. Het voedselprogramma van de Verenigde Naties zegt dat 90 procent van de Sri Lankanen ten minste één maaltijd per dag overslaat om geld en voedsel te sparen. Ongeveer 15 procent van de twintig miljoen inwoners is aangewezen op humanitaire voedselhulp. Ruim 10 procent van het bruto binnenlands product komt uit het toerisme. Maar vanwege de corona-reisbeperkingen stortte die markt in. Toeristen bleven ook al weg na een reeks zelfmoordaanslagen op hotels en kerken in 2019 door een islamitische splintergroep. Daarbij kwamen minstens 260 mensen om. Het wantrouwen in de regering van premier Rajapaksa was zo groot dat de miljoenen Sri Lankanen die elders in de wereld werken geen geld meer naar huis stuurden, omdat ze bang waren dat de regering het geld zou stelen. Familieleden kwamen daardoor in acute financiële problemen. De situatie werd verergerd door de stijgende olieprijzen én een verbod op de invoer van kunstmest vorig jaar, waardoor ook de landbouw instortte. De inflatie bereikte vorige maand al ruim 50 procent, volgens de centrale bank zal die nog oplopen naar 70 procent. In april 2021 besloot de regering plots om de import van kunstmest te bannen. Er was een revolutionair plan de lokale landbouw – die vooral thee en specerijen als kaneel exporteert – in een keer om te zetten naar biologische productievormen. De ingreep verraste de boeren en zorgde meteen voor veel minder rijst en groenten. De prijzen schoten omhoog, wat ook nog eens werd aangewakkerd door de oorlog in Oekraïne. Inmiddels is het kunstmestverbod overigens alweer teruggedraaid. Sri Lanka staat een dikke 50 miljard euro rood en kan de rente daarop niet meer betalen. De Sri Lankaanse roepie is in de loop der jaren 80 procent in waarde gedaald waardoor importproducten als benzine, melk en zelfs wc-papier almaar duurder worden. Daarbij zijn de chronische corruptie en mismanagement enorme blokken aan het been, want niet alleen wordt de economie van het land erdoor geplunderd, het bemoeilijkt ook onderhandelingen over reddingsplannen, omdat donors de lokale bestuurders wantrouwen. Niettemin zijn er gesprekken gaande met het Internationaal Monetair Fonds (IMF) om de omvallende economie te ondersteunen. Waarschijnlijk komt er een interim-president. De familie Rajapaksa zou wel willen terugtreden om ruimte te maken voor een regering van nationale eenheid. Sri Lanka, dat de afgelopen jaren afwisselend geld leende van China en India, heeft vorige week Vladimir Poetin om steun gevraagd. Rusland onderhoudt goede handelsbetrekkingen met het land en is een groot afnemer van de beroemde Ceylonthee.||https://www.parool.nl/wereld/sri-lanka-verjaagt-president-maar-het-land-is-nog-lang-niet-uit-de-problemen~bb256e37/
2022-07-12||Overleden man in water Oosterdokskade niet door misdrijf om het leven gekomen||Het lichaam werd ontdekt door voorbijgangers, die iemand in het water zagen drijven. Zij maakten iets voor 16.00 uur melding bij de politie. Na onderzoek heeft de politie de identiteit van de man vastgesteld en een misdrijf uitgesloten. Zijn familie is op de hoogte gebracht, aldus een woordvoerder van de politie. De man werd sinds zondagavond vermist.||https://www.parool.nl/amsterdam/overleden-man-in-water-oosterdokskade-niet-door-misdrijf-om-het-leven-gekomen~b492a671/
2022-07-12||Zwemmen in Amsterdam: hier kun je een duik nemen in natuurwater||Er zijn slechts een handvol officiële zwemplekken in en om de stad. Op veel andere plekken wordt zwemmen gedoogd, maar geldt altijd: het is op eigen risico. Zo wordt de waterkwaliteit op die plekken bijvoorbeeld niet getest. De Amstel slingert door het centrum van de stad en lonkt overal. Op de lange strook naast het terras van Café Hesp kun je makkelijk het water in. Op warme dagen ontstaat op deze ‘boulevard’ de zogenoemde ‘Costa del Weesper’. Pas wel op, er varen daar veel boten. Door de aanleg van een drijvende boardwalk is de binnenhaven van het Marineterrein afgeschermd voor zwemmers. Het is nog geen officiële zwemplek − daarvoor moet de waterkwaliteit twee jaar worden gemeten én goed zijn − maar dat is wel het streven. In het Diemerpark mag je niet overal zwemmen. Wie een duik wil nemen, kan terecht bij het zandstrandje aan de oostkant van het park. De Duivendrechtse brug is niet alleen een fijne plek om te zwemmen, maar ook om te duiken. Pas wel op, er kunnen zo nu en dan bootjes voorbij varen. Het Erasmuspark in West is niet het grootste stadspark van Amsterdam, maar er ligt wel een steiger zodat je kunt zwemmen in de Admiralengracht. Voor een hapje en drankje kun je terecht bij de horeca die rondom het park volop aanwezig is. Zwemmen met uitzicht op olifanten en giraffen, en dat gewoon in Amsterdam. In het Entrepotdok liggen enkele kleine steigers om op te zonnen en vanaf te springen. Pas op: er is veel vaarverkeer. Achter het Olympisch Stadion ligt een groene oase. Een enorme heuvel met gras waar je kunt picknicken en zonnebaden. Zwemmen kan ook: neem een duik van de houten steigers in het Olympiakanaal of de Schinkel. Wel oppassen, want ook daar komen behoorlijk veel boten voorbij. Groot grasveld op het Java-eiland, naast de Verbindingsdam. Spring het water in vanaf de hoge kade, of gebruik de brede terrasachtige trap. Ook leuk: naar de afmeerpalen in het water zwemmen, erop klimmen om te zonnebaden en dan weer terug naar je handdoek zwemmen. In de bocht van de Amstel, bij de nieuwe woonwijk Amstelkwartier, kun je zo het water in via een trap. Het eerste stukje is ondiep en ook geschikt voor kinderen. Pas wel op voor de gladde stenen in het water. Op het naastgelegen grasveld zit je heerlijk en de plek is goed te bereiken met fiets en openbaar vervoer. Handig: er is ook veel horeca in de buurt. Dit café bij de Papaverweg in Noord is een hotspot voor Noorderlingen en je kunt er uitstekend zwemmen. Vanaf de steiger duik je zo het water in. Let op: omwonenden waarschuwden vorig jaar voor de slechte waterkwaliteit in het Johan van Hasseltkanaal, die wordt veroorzaakt door vervuild slib op de bodem. Er wordt daarom geadviseerd erop te letten dat je geen water binnenkrijgt. Op KNSM-eiland liggen bij het Levantplein houten steigers in het water. Hierop kun je zonnen en makkelijk in en uit het water komen. Door de steigers is ook een stukje water afgeschermd voor boten, zodat je veilig kunt dobberen in je opblaasband. De zwemsteiger op Borneo-eiland is favoriet onder buurtbewoners, die massaal met hun handdoek over de schouder aan komen waaien. Al jaren leidt de populariteit van de zwemplek tot gedoe in de buurt omdat enkele buurtbewoners overlast ervaren, het kwam zelfs tot een rechtszaak tegen de gemeente. Er wordt daarom strenger gehandhaafd. Zwemmen in schoon water met uitzicht op de skyline van de Zuidas. Verschillende strandjes, sommige wat meer verstopt dan andere. Bij de Noordoever en de Oeverlanden is het goed toeven. Liefst zeven zwemplekken en strandjes telt dit natuurgebied ten noorden van Amsterdam. Prima te doen met de fiets, zeker voor mensen woonachtig in Noord. Mocht je toch met de auto willen komen, dan zijn er diverse parkeerterreinen waar je tegen betaling je auto neer kunt zetten. In ’t Twiske vind je ook een speelsloot voor kinderen en kun je roeiboten huren. Let op: voor het Doesstrand en Speelsloot geldt een negatief zwemadvies. Rustig recreatiegebied tussen het AMC en Abcoude. Grote plas met een strand en afgebakend zwemgedeelte. Ook is er de ‘Speelsloot’ voor jonge kinderen: een ondiepe speelvijver met een strandje. Het is een stukje fietsen, maar dan heb je ook wat. Zowel een zandstrand als een groenstrand. De afgelopen jaren was de waterkwaliteit niet altijd je van het, maar het wordt nauwlettend in de gaten gehouden. Aan de Grote Vijver ligt een speelweide omringd door hoge bomen. De waterdiepte van de vijver varieert tussen de 1 en 1,5 meter, dus vooral geschikt voor grotere kinderen. Je kunt hier de hele middag dobberen op het water: kano’s en waterfietsen worden verhuurd aan de westzijde van de vijver. Op het strand IJburg aan de Pampuslaan op IJburg is strandtoezicht en de gemeente controleert regelmatig de condities in het zwemwater. Het voormalige gebouw van Lolaland is omgebouwd tot Strandlokaal IJburg (informatie- en ontmoetingscentrum over IJburg) en Restaurant De Japanner. Het IJmeer is niet overal goed toegankelijk. Aan de Durgerdammerdijk in Durgerdam ligt de ‘derde bocht’. Vanaf de dijk kun je daar zo het IJmeer in springen onder de rook van de Zeeburgertunnel. Bij hitte vinden ook veel Amsterdammers hun weg naar het Stenen Hoofd, een oude pier in West. De Amsterdamse haven waarschuwt wel voor deze plek: het is een doorgaande vaarroute en schippers hebben er zeer slecht zicht op zwemmers. Maar, sinds april is het Openlucht Atelier de exploitant van de tijdelijke horeca bij het Stenen Hoofd, dus alleen voor een hapje en een drankje kun je er ook terecht. Wekelijks een overzicht van de nieuwste hotspots, uitgaanstips, films en restaurants in je mailbox? Schrijf je dan nu in voor de Uit nieuwsbrief van Het Parool.||https://www.parool.nl/amsterdam/zwemmen-in-amsterdam-hier-kun-je-een-duik-nemen-in-natuurwater~bdefe879/
2022-07-12||Jazz I Am wil een wilde avond brengen met een line-up vol Amsterdams talent ||De link tussen de hoofdact José James en Amsterdam springt misschien niet direct in het oog, maar James – volgens Barkhuis ‘een van de allerbeste jazzzangers van de afgelopen twintig jaar’ – verbleef in 2021 een jaar in de stad. Andere gasten op het programma zijn het kwartet van saxofonist Benjamin Herman en de opkomende artiest Bnnyhunna uit Zuidoost. Barkhuis, beter bekend als DJ Maestro, treedt zelf ook op. Jazz I Am is een nieuwe muziek­avond, die ditmaal georganiseerd wordt als onderdeel van de concert­reeks De Amsterdamse Zomer in het Olympisch Stadion. Het ­festival, dat jaarlijks moet terugkeren, begint klein en intiem met ruim 400 plaatsen, zegt organisator Wybenga. Daarnaast is het de bedoeling de komende jaren op verschillende plekken in de stad losse concerten te organiseren. De basis: talent uit de regio Amsterdam op de kaart zetten. Hiervoor hebben ze ook een stichting opgericht. Wybenga: “Er is verbluffend veel talent aan het Conservatorium dat aandacht verdient.” Volgens Barkhuis wordt Jazz I Am gekenmerkt door de combinatie van een mooie programmering op één locatie, waar een echte festivalsfeer hangt. “Ik hoop dat het een wilde avond wordt waarop mensen van hun stoel afkomen.” Zoals de al naam zegt, wil Wybenga mensen het gevoel geven dat jazz bij ze past. Ook mensen die denken niet van dit muziekgenre te houden. “Velen weten niet wat er bij jazz allemaal gebeurt. Er komt veel improvisatie aan te pas. Als je een dag later naar dezelfde muzikanten luistert, is het optreden weer anders. Dat vind ik heel verfrissend.” Jazz I Am, donderdag 14 juli, 17.00 tot 23:00 uur, Olympisch Stadion||https://www.parool.nl/kunst-media/jazz-i-am-wil-een-wilde-avond-brengen-met-een-line-up-vol-amsterdams-talent~bd593e24/
2022-07-12||Slecht nieuws voor onze koopkracht: de dollar wordt steeds meer waard||Het is een extra tegenvaller voor de consumenten in de eurozone. Juist nu de inflatie al hoog is, zorgt de zwakke euro voor extra hoge prijzen. Dat komt omdat in de internationale handel veelal in dollars wordt afgerekend. En hoe sterker de dollar, hoe meer euro’s er moeten worden afgerekend. Dat betekent dat een vat olie bijvoorbeeld de afgelopen weken al zo’n 8 procent duurder is geworden. Dat komt puur door de lagere wisselkoers. De koopkracht van de burgers krijgt dus een extra tik door de zwakke euro, of de sterke dollar. De pariteit – zoals het heet als beide munten evenveel waard zijn – zal binnenkort bereikt worden, verwachten economen. Het is inmiddels bijna twintig jaar geleden dat de dollar en de euro evenveel waard waren, in december 2002. Hoever de euro zal zakken, is niet te voorspellen. Maar dat de Europese eenheidsmunt nog verder kan zakken, is duidelijk. Dat is te verklaren door de rente en recessievrees. De Amerikaanse economie groeit harder dan die van Europa. Maar die snelle groei heeft een schaduwzijde: de inflatie loopt hard op. Om die inflatie te bestrijden verhoogt de Fed, de Amerikaanse centrale bank, de rente. Een hogere rente koelt de economie wat af, omdat er minder krediet verstrekt wordt aan bedrijven en consumenten. En als de vraag afkoelt, kunnen de prijzen weer wat dalen. De Europese Centrale Bank (ECB) volgt dit pad ook min of meer. Ook hier gaat de rente omhoog om de inflatie te bestrijden. Maar de Fed doet het net wat agressiever, door de rente meer en sneller te verhogen. Daardoor wordt de dollar aantrekkelijker om in te beleggen en dat duwt de koers weer omhoog. Daarnaast is er ook een recessievrees, door de oorlog in Oekraïne. Daar heeft vooral Europa veel last van, omdat we erg afhankelijk zijn van Russische olie en gas. Die aanvoer wordt afgeknepen, waardoor de kans op een recessie fors toeneemt. De verwachting is dat de ECB daarom minder scheutig zal zijn met renteverhogingen. Dat zou de recessie nog dieper maken, wordt gevreesd. Wat ook nog meespeelt is de functie van de dollar als veilige haven. In tijden van onzekerheid vluchten beleggers in de dollar, de Japanse yen of de Zwitserse franc. Dat gebeurt nu ook, wat de dollar een extra zetje geeft.||https://www.parool.nl/nederland/slecht-nieuws-voor-onze-koopkracht-de-dollar-wordt-steeds-meer-waard~b90bdb25/
2022-07-12||Zoek de verschillen: Nieuwezijds Voorburgwal in 1867 en in 2022||Nieuwezijds Voorburgwal, 1867. De Nieuwezijds Voorburgwal was in 1867 de plaats waar beurtschippers uit Zuid-Holland aanlegden. Na de demping in 1884 werd op deze plek een houten politiepost gebouwd. Vanaf 1915 deed het gebouwtje dienst als openbaar toilet, in 1984 werd het een cafetaria en nu zit hier restaurant Het Stadspaleis. Rozenstraat, 1983. Het hoofdkantoor van belangenorganisatie COC Nederland was vanaf 1978 gevestigd aan de Rozenstraat 8-14. Vanwege financiële problemen moest het pand in 2009 worden verkocht. In 2018 opende hier Hotel Mercier, dat een deel van het pand weer verhuurt aan COC Amsterdam. Diemerzeedijk, 1962. De Diemerzeedijk werd in de jaren zestig en zeventig gebruikt als stortplaats. Het ernstig vervuilde gebied werd tussen 1998 en 2001 ondergronds ‘ingepakt’ met een 5 kilometer lange en 26 meter diepe damwand en afgedekt met waterdichte bovenlaag. Daarop ligt sinds 2003 het Diemerpark. Hartveldseweg, Diemen, 1935. In 1935 was de Hartveldseweg in Diemen een winkelstraat met een tramlijn van de Gooische Tramweg Maatschappij. Kort daarna werd veel bebouwing gesloopt voor de aanleg van Rijksweg 1. De Sint Petrus-Bandenkerk en pastorie bleven behouden. Rond 1990 werd de rijksweg hier gewijzigd tot stadsroute s113. Schreierstoren, 1883. Naast de Schreierstoren stond van 1877 tot 1891 het gebouwtje van de Semafoordienst. Een semafoor is een “optische telegraaf” voor de scheepvaart en maakt gebruik van bollen en kegels, vlaggen en letterborden. Het systeem werd overbodig door de opkomst van elektriciteit. Klaprozenkade, 1962. Tot begin jaren 60 lag de Klaprozenkade op de westelijke oever van Zijkanaal I en verbond de Klaprozenweg met de Buiksloterdijk richting Landsmeer. Op de achtergrond waren de Gemeentelijke Vuilverbranding (links) en de NDSM-werf (rechts) zichtbaar. Nu ligt hier het pad naar de Woonschepenhaven naast het elektriciteitsverdeelstation. Hoofdpostkantoor, 1982. Het Hoofdpostkantoor uit 1899 was een ontwerp van rijksbouwmeester C.H. Peters. Na vertrek van de PTT werd het pand aangekocht door Lars-Erik Magnusson en verbouwd tot winkelcentrum, met als architect Hans Ruijssenaars. Het winkelcentrum is in 1992 geopend als Magna Plaza, vernoemd naar de toenmalige eigenaar Lars-Erik Magnusson. Dijkzichtbrug, 1978. Sinds 1977 ligt de Dijkzichtbrug (gemeente Ouder-Amstel) over één van de oudste snelwegen in Nederland; de A2 uit 1954, gemaakt van betonplaten. De middenberm van de A2 vormt hier de grens tussen de gemeenten Ouder-Amstel (rechts) en Amsterdam (links). Vanaf 1980 zijn ringweg A10 en spoorlijnen aangelegd. Rembrandtplein, 1900. In 1900 stonden op het Rembrandtplein vijf pandjes iets naar achteren en waren daarom ‘met den voorgrond’ te koop. Het plein werd vanaf die tijd een uitgaanscentrum en in 1902 opende hier het Rembrandttheater. Nadat dit afbrandde, kwam hier in 1969 het Caransahotel van zakenman Maup Caransa. De Kus, 1983. Het kunstwerk De Kus van Jeroen Henneman stond vanaf 1982 voor het hoofdkantoor van Koninklijke Bijenkorf Beheer aan de Frankemaheerd. Na de sloop in 2017 lag het 23 meter hoge kunstwerk ruim drie jaar in opslag. In 2020 is De Kus herplaatst bij het Anton de Komplein. Plantage Doklaan, 1984. In 1983 werd het rangeerterrein van de Nederlandse Spoorwegen aan de Plantage Doklaan opgeheven. Daarna werd het gebied ingenomen door stadsnomaden met tientallen caravans, woonwagens, keten en allerhande bouwsels. Na ontruiming in 1999, heeft Artis hier een parkeerterrein aangelegd. RoXY, Singel 465-467, 1999. De RoXY was van 1987 tot en met 1999 een internationaal bekende nachtclub. Op 21 juni 1999, de dag dat oprichter Peter Giele begraven werd, brandde het pand volledig uit na het afsteken van vuurwerk. Nu is er een schoenenwinkel gevestigd met daarboven appartementen. Hoek Herengracht/Brouwersgracht, 1922. In het pothuis op de hoek Herengracht/Brouwersgracht was in 1922 een schoenmakerij gevestigd. Het woord pothuis komt van puthuis. Door het overbouwen van de waterput kon men zo binnen, via het souterrain in het puthuis, regenwater putten. Inmiddels zijn de meeste pothuizen verbouwd tot berging. Beeld Erik Klein Wolterink en Nationaal Archief, N.V. Vereenigde Fotobureaux. Stadionplein, circa 1935. Het Stadionplein uit 1928 is niet vernoemd naar het Olympisch Stadion, maar naar het oude stadion dat een jaar later werd gesloopt. Het plein fungeerde decennialang als parkeerterrein. De beide gerenoveerde kiosken op het plein zijn net als het Olympisch Stadion ontworpen door Jan Wils. Beeld Erik Klein Wolterink en Stadsarchief, fotograaf onbekend Museumplein, Koninginnedag, 1906. Tot en met 1948 werd Koninginnedag op 31 augustus gevierd. Tijdens de Koninginnedag van 1906 werd op het Museumplein de luchtballon opgelaten van Katharina ‘Kätchen’ Paulus, de eerste vrouwelijke ballonvaarder uit Duitsland. Na ruim een half uur kwam de luchtballon terecht op een loods aan de Lijnbaansgracht. Beeld Erik Klein Wolterink en Stadsarchief, fotograaf onbekend Keizersgracht, 1953. Tot 1953 waren er langs de Keizersgracht nog geen parkeervoorzieningen. Kort daarna is hier walkantbescherming aangelegd. De hoeveelheid auto’s in Nederland is sindsdien gegroeid van ruim 100.000 tot bijna 9.000.000. Amsterdam telt nu bijna 300.000 auto’s. Beeld Ben van Meerendonk, AHF, collectie IISG, Amsterdam en Erik Klein Wolterink Taibah Moskee, Kraaiennest, 1995. De moskee van architect Paul Haffmans dateerde uit 1985. De huidige, uit 2006, werd gebouwd op initiatief van Muhammad Gaffar en architectenbureau Ruimte68. De moskee wil als eerste moskee energieneutraal en aardgasvrij worden en heeft inmiddels 74 zonnepanelen en een warmtepomp. Beeld Ton van Rijn, Stadsarchief en Erik Klein Wolterink Eindstation Waterlandse tram, 1905. In 1888 werd de stoomtramlijn Amsterdam-Edam geopend met een eindstation aan de noordkant van het IJ. Het tramstation is in 1956 afgebroken voor de aanleg van de IJtunnel. Nu bevindt deze plek zich in het IJ, op de vaarroute van de pont naar het IJplein. Beeld Stadsarchief/fotograaf onbekend, en Erik Klein Wolterink Frederiksplein, 1968. Het originele plantsoen op het Frederiksplein is ontworpen door J.D. Zocher en hoorde bij het Paleis voor Volksvlijt. Sinds 1968 ligt hier een fontein, Sneeuwwitje en de zeven dwergen, geschonken door De Nederlandsche Bank. In 2018 zijn rijbanen vervangen door fietspaden en is de beplanting uitgebreid. Beeld Ruud Hoff, ANP en Erik Klein Wolterink Vecht, Weesp, circa 1890. Al sinds 1694 staan de molens De Eendragt en De Vriendschap aan de Vecht in Weesp. In 1899 brandde De Vriendschap af. De molen werd herbouwd met onderdelen van een andere onbekende molen. De Vriendschap is nog als korenmolen in bedrijf en iedere zaterdag te bezoeken. Beeld: Rijksmuseum en Erik Klein Wolterink Koningsplein, 1970. Het Koningsplein stond in 1970 vol met verkiezingsborden en politieke affiches vanwege de aanstaande gemeenteraadsverkiezingen. De Peperbus is inmiddels enkele tientallen meters verplaatst en wordt nu door Liander verhuurd als commerciële aanplakzuil. Losse verkiezingsborden hebben tegenwoordig veelal plaatsgemaakt voor grote gezamenlijke voorbedrukte borden. Beeld: J.M. Arsath Ro’is, Stadsarchief en Erik Klein Wolterink Laanweg, circa 1915. Aan de Laanweg stonden in 1915 enkele hutten van Volendamse visverkopers die er doordeweeks woonden. In 1918 werd het terrein ontruimd en is een hutje aangekocht door het Openluchtmuseum in Arnhem, waar het nog steeds als replica aanwezig is. Het terrein is nu een tijdelijke bouwplaats. Beeld: Stadsarchief en Erik Klein Wolterink Blauwe Distelweg, 1934. De Blauwe Distelweg was in 1934 onderdeel van ‘opvoedingsdorp’ Asterdorp. Het ommuurde wijkje bestond uit 132 woningen en werd in 1955 gesloopt. Het oorspronkelijke stratenplan is weinig veranderd. Nu ligt hier de Chrysantenstraat met diverse bedrijven en scholen. Beeld: Stadsarchief en Erik Klein Wolterink Kraanspoor, 1994. Langs dit 270 meter lange kraanspoor werden door NDSM van 1952 tot 1984 mammoettankers afgebouwd. Architect Trude Hooykaas redde het eind jaren negentig van de sloop. In 2007 werd het nieuwe kantoor bovenop het gerestaureerde spoor opgeleverd naar een ontwerp van OTH architecten. Beeld: Boudewijn Rückert en Erik Klein Wolterink Jacob Marisstraat, circa 1924. Van 1918 tot 1925 reed de tram naar Sloten via de Jacob Marisstraat. Omdat elektrificatie te duur werd gevonden, werd de paardentram in 1922 vervangen door de tractortram met een bord ‘TRAM’, om medeweggebruikers op de status van het merkwaardige voertuig te wijzen. Beeld: fotograaf onbekend/Stadsarchief en Erik Klein Wolterink Westelijk Stationseiland, ca. 1900. Op het Westelijk Stationseiland stond in 1900 een ronde locomotiefloods van de Nederlandse Spoorwegen. Deze is rond 1925 gesloopt. Op ongeveer dezelfde plaats verrees in 1996 het ronde Verkeersleidingsgebouw van Prorail, in de volksmond ook wel de Vliegende Schotel genoemd. Beeld: Johannes Boursse, Stadsarchief en Erik Klein Wolterink Verbindingsdam, 1946. De Verbindingsdam uit 1900 vormde de aansluiting van het Java- en KNSM-eiland met het rangeerterrein van NS op Sporenburg. De dam, met watertappunt, was schuin aangelegd omdat lange goederentreinen anders de bocht niet konden nemen. Rond 1994 werd het havengebied getransformeerd in woongebied. Beeld: Ben van Meerendonk, AHF, collectie IISG, Amsterdam en Erik Klein Wolterink Kastanjeplein, 1984. De Sint-Bonifatiuskerk aan het Kastanjeplein dateerde uit 1886, terwijl de toren wegens geldgebrek pas in 1925 werd gebouwd. De kerk is in 1984 gesloopt. Nu staat er een verzorgingshuis met op het dak een vakwerkmast, met drie van de vier wijzerplaten van de oude kerktoren. Beeld: Stadsarchief en Erik Klein Wolterink Oostenburgermiddenstraat, 1982. Sinds omstreeks 1840 produceerde Werkspoor dieselmotoren voor treinen en schepen op Oostenburg. In 1995 sloot de fabriek en begon de herinrichting tot stadswijk. Vanaf 1999 verrees hier bedrijfsverzamelpand Init, waarin zich later ook de redacties van de Volkskrant, Trouw en Het Parool vestigden. Beeld: Stadsarchief en Erik Klein Wolterink Handelsbladgebouw, Nieuwezijds Voorburgwal 234-240, 1980. Het Handelsbladgebouw, vernoemd naar de krant die er werd gemaakt, is een van de weinige Jugendstilgebouwen in Amsterdam. In 1977 kwam het complex leeg te staan en een jaar later werd het gekraakt. De gemeente kocht het pand in 1980 waarna de krakers huurcontracten kregen. Beeld: Stadsarchief en Erik Klein Wolterink Ertskade, circa 1907. Tussen ongeveer 1898 en 1990 werden aan de Ertskade schepen met erts en steenkool gelost. De kade ligt op Sporenburg, een kunstmatig schiereiland dat zijn naam dankt aan het gebruik als rangeerterrein. Vanaf eind twintigste eeuw werd het gebied herontwikkeld tot woonwijk. Foto en research Erik Klein Wolterink. Beeld: Stadsarchief en Erik Klein Wolterink Nieuwezijds Voorburgwal 160, 1945. In de Tweede Wereldoorlog was Het Parool een illegale krant en werd achtereenvolgens door meerdere drukkerijen gedrukt. Drukkerij Jesse aan de Nieuwezijds Voorburgwal 160 drukte de krant van 7 november 1944 tot 6 mei 1945. De drukkerij is in 1976 opgeheven. Nu zit er een hotel-restaurant. Beeld: Cas Oorthuys / Nederlands Fotomuseum en Erik Klein Wolterink. Haarlemmerweg, 1959. De Haarlemmerweg was in 1959 een driebaansweg met uitzicht op de Petruskerk en de Coca-Colafabriek van Sloterdijk. Deze fabriek uit 1930, Coca-Cola’s eerste bottelarij in Nederland, werd gesloopt voor de aanleg van de A10. De ringweg en de Haarlemmerwegbrug werden geopend in 1966. Foto en research Erik Klein Wolterink. Beeld: Stadsarchief en Erik Klein Wolterink. Witkarstation Elandsgracht, 1975. De witkar was een tweepersoons driewielig elektrisch voertuig, bedoeld als collectief vervoermiddel in de Amsterdamse binnenstad, ontworpen door de Amsterdamse provo Luud Schimmelpennink. Vanaf 1974 werd het witkarsysteem in gebruik genomen met uiteindelijk 25 voertuigen en vijf witkarstations. In 1988 werd het project definitief opgeheven. Beeld: Stadsarchief en Erik Klein Wolterink. Stenen Hoofd, Westerdoksdijk, ca. 1907. Op het Stenen Hoofd stond sinds 1906 een ijzeren loods met een kantoorgebouw van de Holland-Amerika Lijn. Sinds 1978 ligt het terrein braak en wordt het gebruikt voor allerlei tijdelijke activiteiten. Ook heeft zich een bijzondere flora ontwikkeld en staat het bekend als muurplantenreservaat. Beeld: fotograaf onbekend/Stadsarchief en Erik Klein Wolterink. Dijksgracht, 1922. Dijksgracht is de naam van zowel de gracht als de dijk waarop al sinds 1874 een spoorlijn ligt. De voormalige Binnenhaven tussen de Dijksgracht en de Piet Heinkade werd in 1962 gedempt, waarna de spoordijk sterk werd verbreed. Zuidelijk van de Dijksgracht lagen scheepswerven en verrijst nu de wijk Oostenburg. Beeld: Gustaaf Oosterhuis/Stadsarchief en Erik Klein Wolterink. Hoek Anjeliersstraat/Madelievenstraat, 1980. In 1971 legde de gemeente Amsterdam enkele openbare sleutelplaatsen aan, waaronder die op de hoek van de Anjeliersstraat en de Madelievenstraat. Hier konden buurtbewoners reparaties aan hun auto uitvoeren. In de jaren tachtig zijn ze weer opgeheven vanwege strengere milieurichtlijnen. Beeld: Ino Roël/Stadsarchief en Erik Klein Wolterink. Marnixstraat/Lijnbaansgracht, ca 1930. Vanaf 1895 was er aan de Marnixstraat/Lijnbaansgracht een groentemarkt. De verkoop zou direct vanuit de vletten plaatsvinden, maar de praktijk verliep anders, waardoor de Marnixstaat ontoegankelijk werd en de markt uiteindelijk in 1934 werd opgeheven. In 1995 zijn hier de eerste floatlands, drijvende tuinen, aangelegd. Beeld: fotograaf onbekend/Stadsarchief en Erik Klein Wolterink Vijgendam, ca 1911. In 1911 stond op de Vijgendam het Commandantshuis, ooit dienstwoning van de stadscommandant en later kantoor van overheidsinstellingen. Het pand werd in 1912 afgebroken, waarna eerst het Damplantsoen werd aangelegd en vanaf 1955 het definitieve Nationaal Monument verrees. In 1957 verviel de naam Vijgendam; dit deel werd bij het andere deel van de Dam gevoegd, waar het Paleis staat. Beeld: Collectie Joh.B. Bickhoff/Stadsarchief en Erik Klein Wolterink Huis van Bewaring, Weteringschans, 1980. Tijdens de Tweede Wereldoorlog was dit een beruchte gevangenis van de nazi’s, waar ook Anne Frank werd vastgehouden voordat zij werd gedeporteerd. Het complex werd in 1979 gesloten en daarna zaten er tijdelijk een kinderboerderij en culturele instellingen. Het gerenoveerde binnenterrein met luchtplaats heet sinds 1991 Max Euweplein. Beeld: Martin Alberts/Stadsarchief en Erik Klein Wolterink Bekijk hier eerdere afleveringen van onze fotorubriek Déjà vu||https://www.parool.nl/ps/zoek-de-verschillen-nieuwezijds-voorburgwal-in-1867-en-in-2022~b22bb8fd/
2022-07-12||Japan neemt afscheid van vermoorde oud-premier Abe||Na de ceremonie wordt Abes lichaam langs zijn voormalige ambtswoning en het parlement in Tokio gereden. Ook bij het hoofdkantoor van Abes Liberaal Democratische Partij (LDP) zijn Japanners bijeen om de oud-premier te herdenken. Op een later moment worden er mogelijk nog publieke herdenkingen gehouden. Abe werd vrijdag van enkele meters afstand beschoten tijdens een verkiezingstoespraak in de stad Nara. De verdachte, een 41-jarige man, heeft de moord bekend en tegen de politie verklaard dat hij wrok koesterde tegen de politicus, vanwege diens vermeende banden met een religieuze organisatie. Abe was de langstzittende premier van Japan. Hij stapte in 2020 op wegens gezondheidsproblemen. De moordaanslag werd al snel door wereldleiders veroordeeld. Japan heeft meer dan 1700 condoleanceberichten ontvangen van 259 landen, gebieden en internationale organisaties, meldt de minister van Buitenlandse Zaken dinsdag.||https://www.parool.nl/wereld/japan-neemt-afscheid-van-vermoorde-oud-premier-abe~b338d919/
2022-07-12||GGD waarschuwt: niet zwemmen in water rond Oostelijke Eilanden||Wie deze zomer verkoeling zoekt in de stad, doet er goed aan om het water rond Oostenburg te mijden. Uit onderzoek van het waterschap blijkt dat er minerale oliën, zware metalen, bestrijdingsmiddelen en zogeheten paks (Polycyclische Aromatische Koolwaterstoffen) in het bodemslib zitten. Deze vervuiling is een erfenis van het industriële verleden van de buurt. Bij de Ezelsbrug, die de eilanden Wittenburg en Oostenburg verbindt, heeft de gemeente extra waarschuwingsborden geplaatst. Uit nader onderzoek moet blijken of de bodem gereinigd kan worden. De gemeente laat weten dat het officieel verboden is om te zwemmen bij de Oostelijke Eilanden. In de buurt van de Oostelijke Eilanden kun je bij het Marineterrein of het Entrepotdok wél zwemmen. Voor alle andere zwemlocaties in Amsterdam: klik hier voor een handig overzicht.||https://www.parool.nl/amsterdam/ggd-waarschuwt-niet-zwemmen-in-water-rond-oostelijke-eilanden~b83ce934/
2022-07-12||Toezichthouder: Chroom-6 aangetroffen in grondwater bij Tata Steel||De toezichthouder heeft Tata Steel opdracht gegeven om zo snel mogelijk te onderzoeken waar deze stof vandaan komt en hoe groot de verontreiniging is, meldt de Volkskrant. Volgens de GGD is er op dit moment geen gezondheidsrisico, omdat de stof onder de grond zit en er geen drinkwater gewonnen wordt. Daardoor is er nu van blootstelling aan chroom-6 geen sprake. De toezichthouder wil dat Tata Steel nu onderzoekt wat de effecten en risico’s op ‘ecologisch gebied’ zijn en kan uitsluiten dat de giftige, kankerverwekkende stof zich toch via het grondwater heeft verspreid naar andere gebieden. Staalfabrikant Tata Steel ligt al jaren onder vuur vanwege de vervuiling en de gezondheidsproblemen die het bedrijf voor de omgeving oplevert. Bewoners rond de fabriek maken zich zorgen over hun gezondheid. Chronische klachten, zoals hart- en vaatziekten en een hoge bloeddruk, komen vaker voor in de directe omgeving van het bedrijf, zo blijkt uit een onderzoek van de GGD Kennemerland en het Rijksinstituut voor Volksgezondheid en Milieu (RIVM). Het aantal bewoners dat hinder ervaart van stof, roet en rook, nam in 2020 toe ten opzichte van eerdere onderzoeken. Dat de hinder in de directe omgeving van de fabriek is toegenomen, is opmerkelijk omdat de luchtvervuiling van fijnstof en stikstofoxiden, ook door de staalindustrie, geleidelijk is afgenomen. In de hele regio zijn bewoners zich gezonder gaan voelen, maar in de directe omgeving van de industrie is dat percentage gedaald. Omwonenden houden het terrein van Tata Steel met een webcam in de gaten op vervuiling en incidenten. Afgelopen weekend was er een enorme rookontwikkeling te zien bij de zogeheten Kooksfabriek 2. De wolken trokken over de omgeving. “We hebben sinds 15 maart dit jaar met onze webcam 425 incidenten vastgesteld en dit was wel een van de grootste. En het was ook de eerste keer dat Tata zelf melding maakt, achteraf, van de brand,” verklaarde Sanne Walvisch van de stichting Frisse Wind, die de camera plaatste. Kooksfabriek 2 is een van de meest vervuilende fabrieken van Tata Steel. Het verouderde complex is omstreden. Het voldoet niet meer aan de strengste Europese normen en mag daarom meer stikstofoxide en stof uitstoten dan de nieuwste Europese normen, meldde de Volkskrant onlangs. Europa staat niet alleen de ruimere normen toe, maar stelt ook geen verplichting voor Tata Steel om nieuwe installaties te plaatsen. Tata Steel stoot meer viezigheid uit dan het rapporteert, meldde het RIVM begin dit jaar (video).||https://www.parool.nl/nederland/toezichthouder-chroom-6-aangetroffen-in-grondwater-bij-tata-steel~b1c7b22b/
2022-07-12||Oproep aan minister Kuipers: ‘Bescherm kwetsbare mensen tegen corona, dat is een grondrecht’||Dat stelt een groep van ‘betrokken burgers en deskundigen’, onder wie leden van het voormalige Red Team, dat tijdens eerdere coronagolven tegenspraak leverde aan het Outbreak Management Team en het kabinet. In een brandbrief roepen ze minister Ernst Kuipers van Volksgezondheid op om ‘zijn verantwoordelijkheid te nemen’. ‘Veel burgers willen niet besmet raken, maar door uw beleid hebben ze geen keus.’ Als de minister niet snel actie onderneemt, dreigen ze naar het College voor de Rechten van de Mensen te stappen. ‘Wij zien nu op veel vlakken een schending van grondrechten,’ stelt de groep. ‘Dat mag echt niet.’ Het stuit de ondertekenaars onder meer tegen de borst dat op drukke openbare plekken, zoals in essentiële winkels en het ov, geen beschermingsmaatregelen gelden. “Zelfs in veel ziekenhuizen en verpleeginstellingen zijn mondkapjes niet verplicht. Met als gevolg dat mensen met een kwetsbare gezondheid of een handicap het risico lopen om ernstig ziek te worden,” zegt veldepidemioloog Amrish Baidjoe. Hij houdt zijn hart vast voor de herfst. “We zien het aantal infecties oplopen. Nu is het nog zomer, maar wat staat ons te wachten in het najaar, als mensen weer binnen gaan zitten met de ramen dicht? Het kabinet heeft geen plan, er liggen geen scenario's. We vragen niet om het hele land weer in lockdown te gooien. Maar laten we wel de minimale preventiemaatregelen treffen, die ook de Wereldgezondheidsorganisatie aanbeveelt: regels voor ventilatie en mondneusmaskers op drukke plekken.” Eerder deze week werd bekend dat het aantal coronapatiënten in ziekenhuizen is opgelopen tot 970. Het RIVM meldt dat er vorige week 42.517 nieuwe coronagevallen werden geregistreerd. Dat is elf procent meer dan in de week ervoor. Baidjoe wijst erop dat in veel landen om ons heen mondkapjes nog steeds de norm zijn. “Met de afwijzende houding ten aanzien van mondkapjes wijkt Nederland af in Europa. Nee, mondkapjes zijn niet 100 procent effectief, maar dat is een paardenmiddel als een lockdown ook niet. Inmiddels is er voldoende wetenschappelijk bewijs dat mondneusmaskers het risico op overdracht van het virus verlagen.” Juist door nú relatief simpele beschermingsmaatregelen te treffen, kunnen volgens hem ernstigere (economische) gevolgen worden voorkomen. “De druk op de zorg is nog steeds hoog, terwijl nog veel mensen wachten op uitgestelde operaties. We kunnen ons dus niet heel veel permitteren. Het kabinet legt nu alle verantwoordelijkheid bij sectoren neer, die het ook lastig vinden om plannen te maken zonder kaders. Zo zitten we met z'n allen te wachten tot het te laat is.” Patiëntenorganisaties vinden het onbegrijpelijk dat alleen zestigplussers een vierde vaccinatie mogen halen. “Wij vinden dat iedereen die er een wil in aanmerking moet komen voor een herhaalprik,” zegt een woordvoerder van Patiëntenfederatie Nederland. “Er zijn vaccins genoeg, waarom zou je die niet ook beschikbaar stellen aan jongere mensen die zich kwetsbaar voelen?” De Onderzoeksraad voor Veiligheid (OVV) uitte begin deze maand ook al scherpe kritiek op de lakse houding van het kabinet. Voorzitter Jeroen Dijsselbloem verweet het kabinet niets met eerdere corona-adviezen te hebben gedaan. De OVV publiceerde begin dit jaar een kritisch rapport over de kabinetsaanpak van de eerste zes maanden van de coronacrisis. Een van de aanbevelingen aan het kabinet was om scenario’s uit te werken om een volgende ‘maatschappij-ontwrichtende crisis’ te voorkomen. Volgens Dijsselbloem is daar weinig van terechtgekomen. Ook ziet de OVV-voorzitter dat de wetgeving weinig handvatten biedt voor de overheid om daadkrachtig op te treden. Zeker nu de tijdelijke wet die de basis voor de coronamaatregelen regelde is vervallen. “Het kan eigenlijk niet dat de minister van VWS nog steeds geen bevoegdheid heeft om tegen ziekenhuizen of de GGD’s te zeggen wat er moet gebeuren in een crisissituatie. Het lijkt ons heel urgent om zo snel mogelijk te regelen dat een minister in een crisissituatie kan optreden,” zei hij tegen de Volkskrant. “We beginnen dadelijk weer zo’n beetje vanaf nul.”||https://www.parool.nl/nederland/oproep-aan-minister-kuipers-bescherm-kwetsbare-mensen-tegen-corona-dat-is-een-grondrecht~be4494d9/
2022-07-12||De vrijgezellen zoeken in B&B Vol Liefde allemaal een ‘spontane’ partner die ‘wat tegengas geeft’||Het is echt niet alleen vanwege het recente overlijden van Henny Vrienten dat Lips al een paar dagen dat liedje in z’n hoofd heeft. ‘Hé, er is geen bal op de tv.’ Ja, heel veel vrouwenvoetbal, maar al gunt Lips de Oranje Leeuwinnen de wereld, 90 minuten Engeland-Noorwegen kijken gaat hem weer iets te ver. Verder zijn er zenders die enkel nog herhalingen uitzenden, of complete avonden afleveringen van Pawn Stars. En zo belandde Lips noodgedwongen bij B&B Vol Liefde, een tamelijk ongemakkelijk dateprogramma dat een heuse kijkcijferhit bleek en dus een tweede seizoen kreeg. De vrijgezelle mannen en vrouwen, die zonder uitzondering op zoek waren naar een ‘spontane’ partner die ‘wat tegengas’ kan geven, bestieren in hun eentje een B&B, ergens in Europa. Waarom ze daar geen nieuwe liefde zoeken werd niet duidelijk. Nou ja, het zal allemaal ook wel, dacht Lips, die via de juicekanalen al had vernomen dat van het eerste seizoen geen enkele relatie het gered had. Wat echter nooit teleurstelt zijn de voice-overs van Jeroen Kijk in de Vegte, radio-dj en de stem van een ontelbaar aantal televisieprogramma’s, waaronder RTL Boulevard. Hij vervangt in het nieuwe seizoen Art Rooijakkers, die geveld is door stemproblemen. In de Vegte heeft een wat zangerige stem, met een uniek timbre en mildironische intonatie. Als geen ander weet hij hoe je een zin ritme meegeeft en kunt variëren in toonhoogte. Zo spreekt hij in een kort zinnetje als ‘Hans hunkert naar liefde, in zijn stulpje in Toscane’ de eerste vier woorden uit alsof hij Barry White zelve is, om de tweede helft zo droog te laten klinken als Gerrit Hiemstra die het weerbericht voorleest. ‘Cupido schiet met scherp!’ sprak In de Vegte zwierig, halverwege de eerste uitzending. Lips geloofde er weinig van, maar van Kijk in de Vegte kan hij het hebben. Reageren? hanlips@parool.nl.||https://www.parool.nl/nieuws/de-vrijgezellen-zoeken-in-b-b-vol-liefde-allemaal-een-spontane-partner-die-wat-tegengas-geeft~b0eaee8b/
2022-07-12||Keepster Van Veenendaal verlaat geblesseerd EK: ‘Een groot gemis’||Weg was het uitzicht op de felgroene golfbanen waar je op uitkijkt als je op het terras van het spelershotel van de Nederlandse voetbalvrouwen neerstrijkt. Stefanie van der Gragt (29) zat maandag voor een interview achter een laptop, in een donkere hoek van het spelershotel, met af en toe een haperende internetverbinding. Het voelde weer even als 2020, of 2021. Na de coronabesmetting van Jackie Groenen heeft de KNVB tot nader order het aantal externe contactmomenten stevig ingeperkt. Van der Gragt speelde de wedstrijd tegen Zweden (1-1) wonderwel uit nadat ze een stevige tik in een ongelukkig duel had gekregen. Ook maandag had ze nog last van haar ribben en buik. “Maar het gaat de goede kant op,” verzekerde Van der Gragt. “Het drukgevoel heb ik nog wel, het zal nog wel een beetje beurs zijn. Zo’n opdoffer verwerk je niet in een dag. Daar moet ik mee dealen en dan hoop ik er tegen Portugal gewoon weer te staan.” Van alle gehavende spelers had Van der Gragt dus het beste nieuws te melden. Sari van Veenendaal had haar teamgenoten net medegedeeld dat het voor haar einde EK is vanwege een schouderblessure. Veldspeelsters mogen niet worden vervangen door niet-geselecteerde internationals, voor keepers gelden andere regels. Daarom wordt Feyenoord-goalie Jacintha Weimar ingevlogen als derde doelvrouw dit toernooi. Daphne van Domselaar (22) van FC Twente, die zaterdag tegen Zweden (1-1) moest invallen en pas haar tweede interland keepte, is vanaf nu eerste keus. Van der Gragt baalt van de situatie van Van Veenendaal. “Ze is echt onze leider, binnen en buiten het veld. Voor het team is dit een groot gemis. We moeten er ook weer niet te lang bij stilstaan en zorgen dat we het met z’n allen oppakken.” Centrale verdediger Anouk Nouwen (23) blijft in tegenstelling tot Van Veenendaal bij de selectie. Zij herstelt van haar enkelblessure en mist de wedstrijd tegen Portugal. En dan is er nog Jackie Groenen (27), die zich vanwege klachten liet testen en een dag na de wedstrijd tegen Zweden een positieve test aflegde. Pas als zij klachtenvrij is en negatief test, kan zij uit haar isolatie en weer aansluiten. De wedstrijd tegen Portugal lijkt te vroeg te komen. En dan is het nog maar te hopen dat corona niet rondgaat in de selectie. “Het is verschrikkelijk voor Jackie en heel naar als corona in je team komt,” vindt Van der Gragt. “We proberen te letten op de hygiëne en er zijn wel wat strikte regels. Zo zijn de momenten geschrapt waarop we onze familie mogen zien en zijn de interviews digitaal. Onze familie zien geeft energie, maar het is nu niet anders. We kunnen allemaal onze familie niet zien, dus we doen het met z’n allen.” Toch blijft het zo dat speelsters niet elke dag hoeven te testen op corona, maar pas bij klachten. Het aantal contactmomenten, vooral extern, gaat wat achteruit, maar intern verandert er niet veel. “Natuurlijk let je wat meer op hygiëne, was je je handen, maar je bent wel gewoon met een team. Het is nu eenmaal zo dat wij wel gewoon spelletjes doen in het hotel. Externe dingen gaan er wel wat anders uitzien.” Veel kritiek kregen de Oranjevrouwen op het feit dat zij met familie knuffelden na de wedstrijd tegen Zweden. Was dat amateurisme in tijden waarin het coronavirus op de loer ligt? “Ik heb het niet gemerkt, want ik was al naar binnen,” aldus Van der Gragt. “Maar het was niet de bedoeling dat het zou gebeuren. De meiden waren emotioneel, het was een wedstrijd met veel gezichten, en het is toch gebeurd. Daar kunnen we nu niks meer aan veranderen.”||https://www.parool.nl/sport/keepster-van-veenendaal-verlaat-geblesseerd-ek-een-groot-gemis~b8d05b9f/
2022-07-12||Wat te doen tegen asociale Max-fans? ‘Verbied alcohol op het circuit’||‘Beschamend.’ Zo noemt sportief directeur Jan Lammers van de Dutch Grand Prix het gedrag van Nederlandse Max-fans in Spielberg. “Dit is gedrag van een kleine kern, ik herken de autosportfan er niet in.” En, zegt hij: “Dat dit zo aan de naam Verstappen wordt gelinkt is zuur voor hem, hij heeft er niets mee te maken.” Volgens Lammers wordt dergelijk gedrag op Zandvoort niet getolereerd. “De beveiliging wordt geïnstrueerd. Maar we spreken in hoofdzaak mensen aan op hun persoonlijke verantwoordelijkheid.” Zet hij komend jaar ook extra beveiligers in? “We gaan ons voorbereiden op dit soort incidenten, maar dat hebben we in het verleden ook gedaan.” Echte problemen verwacht Lammers niet. “We hebben vorig jaar een voorbeeldig, fantastisch evenement gehad.” Over wangedrag zijn hem toen geen meldingen ter ore gekomen, zegt hij: “Als die er geweest zijn dan zal het heel mild en incidenteel zijn.” “Wat er nu is gebeurd, dat kan en mag nooit meer gebeuren. Het moet na al die jaren eens kappen,” reageert Svenja Tillemans, oprichtster van de fanclub Formule 1 Vrouwen. “Ik word nu al plat benaderd door vrouwen die dingen hebben zien gebeuren.” Bijvoorbeeld, zegt ze, over mannen die riepen tegen een vrouw in een rokje: ik heb nog wel een plekje over voor je in de tent, ik scheur je helemaal uit elkaar. Tillemans wil daarom graag met Lammers om tafel: “Ik heb hem uitgenodigd een afspraak te maken om te kijken hoe Nederland de Grand Prix van Zandvoort vrouwvriendelijker kan maken. Ik denk dat dat een mooi begin is.” Volgens Tillemans zou het ook helpen als er op het circuit geen alcohol wordt geschonken, zoals in Barcelona al gebeurt: “Er zijn hier mannen die komen niet eens voor de Formule 1, die komen alleen maar om een weekend te zuipen.” Bas van Bodegraven, voorzitter van fanclub GoMax, is het daarmee eens: “Er is maar een ding – dat is niet populair en zou van mij ook niet hoeven, maar als je het echt wil oplossen: droogleggen.” Van Bodegraven was zelf bij de race en heeft wel wat van het wangedrag meegekregen. Dat vrouwen ook betast zijn noemt hij ‘schandalig.’ Maar, voegt hij toe: “Ik heb niemand gesproken die zich daarin heeft herkend.” Volgens Van Bodegraven verpest een klein deel van de aanwezigen het voor de rest. “Ik weet bijna zeker dat het percentage dat dit doet onder de 1 procent ligt.”||https://www.parool.nl/nederland/wat-te-doen-tegen-asociale-max-fans-verbied-alcohol-op-het-circuit~b84e5b92/
2022-07-12||Het oordeel van de niet-kunstkenner: ‘rebellencollectief’ Pynarello is publieksfavoriet bij de WijkJury Muziek||De WijkJury is een initiatief van de Female Economy om nieuwe groepen wijkbewoners naar het theater te krijgen en om naast de voorstellingen in gesprek te gaan met elkaar en met de makers. Inmiddels is er een WijkJury in meerdere steden en zijn er zelfs verschillende edities. Utrecht en Purmerend richten zich op een jong publiek en Alban Wesly (54) laat Amsterdamse inwoners kennismaken met muziek. Wesly stond met zijn kwintet Calefax op het podium in Utrecht bij de theatrale voorstelling Val van Boukje Schweigman, toen hij in aanraking kwam met de WijkJury. “Een waanzinnig diverse groep met frisse vragen. Duidelijk een groep niet-ingevoerde, gewone mensen, maar die theater aan het ontdekken waren.” “Doen jullie dit ook voor muziek?” vroeg hij. Nee, was het antwoord, maar als je het zo’n leuk idee vindt, waarom doe je het zelf dan niet? Zo geschiedde. Hij vond in fluitist en componist Ned McGowan een partner. Het Muziekgebouw aan ’t IJ werd hun thuisbasis. Vanwege de programmering, van klassiek tot heel modern. Maar ook omdat de zalen voor sommige producties te groot zijn en er zo nog stoelen vrij zijn voor de jury. De dertienkoppige WijkJury bezocht zes klassieke concerten. Meerdere keren verraste de diverse groep Wesly, zoals bij het optreden van het Van Baerle Trio: drie muzikanten met een lessenaar die geen woord tegen het publiek zeiden. “Ik dacht: dit wordt een beetje te abstract. Maar ik was geroerd en gerustgesteld dat de groep de kwaliteit van de muziek en de concentratie ook zo kon waarderen. Ze waren superenthousiast.” Bij de keuze voor een favoriet gingen de meeste handen de lucht in bij Milk it Punk van Pynarello, in eigen woorden ‘een rebellencollectief gesneden uit flexibel schuimrubber’. Het was het eerste concert dat de WijkJury bezocht. Wesly: “Het was indrukwekkend dat Pynarello helemaal uit het hoofd speelt, heel gevarieerd is in presentatie, maar ook in programmering.” Pynarello zoekt in zijn werk altijd naar verbinding. Onder elkaar, maar ook met het publiek. Artistiek leider en oprichter Lonneke van Straalen: “Een concertavond is een gezamenlijke beleving. Bijna een soort chemisch proces. Ik heb het idee dat de WijkJury gevoeld heeft dat wij ze hebben omarmd en op reis hebben meegenomen.” Wesly is zeer te spreken over het idee van de WijkJury. Hij ziet het als een fantastische manier om nieuw publiek binnen te krijgen. “Een seizoen lang met dertien mensen uit verschillende wijken van de stad een team bouwen. Het levert zoveel diepgang op. Ik denk dat er daarom ook veel hechtere verbindingen ontstaan dan wanneer je iemand een keer naar een concert naar binnen sleurt vanwege een actie.” Van Straalen sluit zich hierbij aan: “Je hebt ruimte en de tijd om met elkaar in gesprek te gaan. Ik denk dat juist de kleinschaligheid, intimiteit en persoonlijke aandacht heel goed werken.” Ze hoopt dan ook dat dit initiatief een sneeuwbaleffect op gang brengt. “Dat mensen naar onze, maar ook in het algemeen, naar concerten blijven gaan en anderen meenemen en enthousiasmeren.” Voor de editie die in september begint, is nog plek. Een grote kans, aldus Wesly: “Je kunt naar tien à twaalf concerten, je bouwt een netwerk op en je krijgt een kijkje achter de schermen. Meld jezelf vooral aan.” Aanmelden: stuur een mail naar alban@wesly.eu en vertel daarin kort iets over jezelf, waarom je mee wilt doen en in welke wijk je woont.||https://www.parool.nl/kunst-media/het-oordeel-van-de-niet-kunstkenner-rebellencollectief-pynarello-is-publieksfavoriet-bij-de-wijkjury-muziek~bc33ac6f/
2022-07-12||Zij maakte een graphic novel over eigenzinnige kunstenaressen: ‘Ik wil de hele geschiedenis omvergooien’||Een zwart-wittekening van een treinbotsing en een vrouw die met haar schildersdoek, penselen en potloden in bed ligt. Loes Faber (35) leerde het persoonlijk leven van Mexicaanse kunstenaar Frida Kahlo kennen en zette de gebeurtenissen op papier. “Toen ik eenmaal haar leven indook, kwam ik al snel op het spoor van andere vrouwelijke kunstenaars. De manier waarop ze hun kunstenaarschap hebben vormgegeven is enorm inspirerend en dapper.” Faber haalde veel boeken in huis en las onder meer het essay Why Have There Been No Great Women Artists? van Linda Nochlin. Toen ze in 2005 aan de kunstacademie in Groningen studeerde, ging het nauwelijks over het vrouw-zijn. “Sommige thema’s werden nooit aangehaald. Gelukkig gaat het tegenwoordig anders op de meeste kunstacademies, maar we zijn er nog niet. We moeten ook kijken wie deze verhalen vertelt.” Een jaar of zes geleden kreeg Faber het idee voor haar boek Ik ben mijn muze. Ze leerde in het begin veel bij over Kahlo en tekende alles op op één pagina. “Daarna deed ik meer onderzoek en ontdekte veel over haar obstakels en beperkingen. Dit zorgde ervoor dat ik hetzelfde wilde doen bij andere vrouwen.” Tegelijkertijd maakte Faber een aantal portretten van kunstenaars, filosofen en wetenschappers, die ze op Instagram plaatste. Dit sloeg goed aan bij haar volgers. Faber koos voor de vorm van een graphic novel, een vorm van kunst én een verhalend medium. “Aan de ene kant heb je boeken die gericht zijn op kinderen, met portretten en verhalen. Aan de andere kant heb je feministische literatuur, die vrij academisch is. Ik wilde ertussenin zitten, dus het was voor mij een logische keuze. Je kan alles op je eigen manier laten zien en vertellen.” De illustraties in het boek zijn figuratief. “Vroeger tekende ik losser en wilder. In het boek zie je dat sommige verhalen op een andere manier getekend zijn, want soms zitten er meerdere jaren tussen. Het was zowel een visueel en inhoudelijk onderzoek als een goede oefening om technisch beter te worden.” Aanvankelijk gebruikte Faber voor haar illustraties verschillende kleuren en materialen, zoals acrylverf en inkt, maar gaandeweg vond ze dat de pagina’s te vol werden. “Omdat de acht vrouwen allemaal uit verschillende periodes komen, was het niet gemakkelijk om één tekenstijl te vinden. Uiteindelijk koos ik ervoor om alles in zwart-wit te tekenen, waardoor de verhalen een geheel vormen.” Alleen op de cover gebruikt Faber kleur, want daar werkt het wel. De driehoekneusjes die Faber tekent, verwijzen naar het levensverhaal van de vrouwelijke kunstenaars, de realistische illustraties naar hun werk. Het was een lange zoektocht; alles stond volledig open vanaf het begin. “Zes jaar lang was het boek bij me, ook de vrouwen. Dat was bijzonder, want het voelde aan als een hechte vriendschap.” Tijdens haar onderzoek kwam ze tot een lijst van honderd vrouwen, waardoor ze voor dit boek een strenge selectie moest maken. “Ze moesten allemaal overleden zijn en ik koos alleen diegenen uit die in hun werk iets over het vrouw-zijn vertelden. Ik wilde zo veel mogelijk verschillende disciplines laten zien en de kunstgeschiedenis enigszins qua tijd en chronologie volgen.” Ook moesten ze voor Faber uit verschillende werelddelen komen. Dat was niet altijd even gemakkelijk. “Na een tijd besefte ik dat het vrouw-zijn genuanceerder is en niet zo expliciet hoeft te zijn. Eigenlijk bleek het interessanter om te kijken naar hoe ze hun leven hebben geleid. Dat vertelt zo veel, soms meer dan het kunstwerk zelf. Daardoor hoeft het vrouw-zijn niet altijd direct zichtbaar te zijn.” Faber heeft niet het gevoel dat ze het bij deze acht vrouwen gaat laten. “Onlangs overleed een van mijn lievelingskunstenaars, Paula Rego. En ik zou ook nog wel boeken willen maken over vrouwelijke filosofen en wetenschappers.” Vol bravoure: “Ik wil de hele geschiedenis omvergooien.” Loes Faber: Ik ben mijn muze – Eigenzinnige vrouwen die de kunstgeschiedenis veranderden.Uitgeverij Nijgh & van Ditmar, €21,99.||https://www.parool.nl/kunst-media/zij-maakte-een-graphic-novel-over-eigenzinnige-kunstenaressen-ik-wil-de-hele-geschiedenis-omvergooien~b18702b0/
2022-07-12||Grootste Nederlandse poolexpeditie brengt gevolgen klimaatverandering in kaart||Spitsbergen gaat Maarten Loonen aan het hart. Weinig Nederlanders zullen zo vaak op de door Willem Barentsz ontdekte poolarchipel (1596) zijn geweest als de onderzoeker van het Arctisch Centrum van de Rijksuniversiteit Groningen. Loonen zit er inmiddels alweer anderhalve maand (voor de 33ste keer) en maakt zich op voor de ontvangst van de tweede SEES.nl-expeditie die woensdag voor negen dagen afvaart vanaf de nederzetting Longyearbyen, de grootste nederzetting op Spitsbergen. “Het is hier op het moment behoorlijk warm. Zeven graden. 7,1 zelfs,” zegt de onderzoeker vanuit Ny-Ålesund, een onderzoekersnederzetting een stuk boven Longyearbyen waar Nederland tussen veel andere landen ook een eigen station heeft. Het is er stralend blauw, maar dat voelt een beetje onheilspellend omdat we ook allemaal weten dat er klimaatverandering gaande is, aldus Loonen. “Ik ben hier nu anderhalve maand. In de eerste jaren dat ik hier zat had ik altijd lang ondergoed aan. Nu niet meer. Dat zijn van die kleine dingetjes. Ik ben maar gestopt met praten over rekenmodellen, want ik kan beter vertellen wat ik zelf heb meegemaakt. Vandaag hebben we gevaren op een plek waar we vorig jaar niet konden varen. Het terugtrekken van de gletsjers is heel zichtbaar, maar je ziet ook de toegenomen neerslag op jaarbasis. Er valt momenteel drie keer zoveel neerslag als in de jaren negentig.” Zijn eigen veldwerk – Loonen is een van de specialisten op het gebied van brandganzen, die overwinteren in Schotland en broeden op Spitsbergen – is ook veranderd door de klimaatveranderingen. “Ik wil hier altijd een paar dagen voordat de eieren uitkomen zijn. Ik moet nu echt twee weken eerder komen dan dan in 1990. De ganzen passen zich aan de veranderingen aan. Hun trekroutes wijzigen ook. Het zijn echt heel grote veranderingen. Wij mensen zullen dat ook moeten doen, want het smeltende poolijs gaat het leven van volgende generaties ingrijpend veranderen.” Het zijn allemaal redenen om nu met veel mensen te gaan kijken, echt iets te gaan meten, daar een goed verhaal van te maken en hopelijk ook lessen uit te trekken, vindt Loonen. De eerste SEES-.nl-expeditie was in 2015. Het vervolg stond voor 2020 gepland, maar moest vanwege corona worden uitgesteld. De opzet is dezelfde, zegt Dick van der Kroef, directeur van het Nederlands Polair Programma dat de expeditie met zo’n twee ton subsidieert. Vanaf het schip Ortelius zal ter plaatse wetenschappelijk onderzoek worden gedaan naar de effecten van de razendsnelle klimaatverandering (twee tot vier keer sneller) in het poolgebied. Er varen liefst vijftig onderzoekers mee van Nederlandse kennisinstellingen, verdeeld over negen wetenschappelijke thema’s (biologie, aardwetenschap maar ook bijvoorbeeld archeologie en sociologie). En – dat maakt deze expeditie bijzonder – er reizen ook nog eens vijftig (betalende) toeristen mee. Enerzijds om de kosten te dekken, anderzijds om de wetenschappers te ondersteunen met hand- en spandiensten en zelf ook onderdeel te zijn van het onderzoek. Van der Kroef: “Zie het ook als een demonstratieproject. We nemen de mensen mee naar een ecologische crime scene en laten zien wat klimaatverandering betekent. Het worden geloofwaardige ooggetuigen, hoop ik, die anderen gaan vertellen wat ze zelf hebben gezien. Als je tegelijk ook nog heel goede wetenschap kunt bedrijven, heb je best een unieke expeditie.” Voor de hand liggende vraag is dan wel of het – juist vanwege de kwetsbaarheid van het gebied – wel zo’n goed idee is daar nog eens vijftig toeristen heen te brengen. Loonen ziet het als noodzakelijk compromis. Van der Kroef spreekt van ‘het eeuwige dilemma van onderzoekers’. “Je wilt de feiten vastleggen en de samenleving informeren over wat er speelt, maar tegelijk ben je zelf onderdeel van het patroon. Je kunt niet op een andere manier in het gebied komen. Vanwege corona zijn onderzoekers al twee jaar niet in staat geweest hun veldwerk ter plaatse te doen. Je moet voorkomen dat hun kennis niet meer actueel is.” Loonen vindt het boeiend dat er deze keer een aantal sociale wetenschappers meevaren die kijken wat er nou gebeurt als je zo’n reis als toerist maakt. “Ik vind het heel mooi dat mensen hier willen komen kijken. Maar de vraag is: doen ze dat als een exclusief vakantietje of doet het ze echt iets? In de praktijk zie ik bij de meeste deelnemers dat het ze raakt, maar dat is niet eerder gedocumenteerd. Deze reis biedt een mogelijkheid voor zulk onderzoek. Want je moet absoluut kritisch blijven bij dit soort reizen.” Het ingewikkelde van het ongerepte Spitsbergen is dat het nog steeds fantastisch is om er te zijn, erkent Loonen. “Ik kijk naar buiten en zie bergen met sneeuw. Het is gewoon heel indrukwekkend. Zo indrukwekkend dat het je raakt. Je hebt een ontmoeting met de natuur. Maar als je bedenkt hoe het dertig jaar geleden was en wat daarvan over is... Ik heb een beetje de profetenrol op me genomen om het toch in een kader te plaatsen. Daar biedt deze expeditie een fantastische mogelijkheid voor. Laten we samen iets aan bewustwording doen.”||https://www.parool.nl/wereld/grootste-nederlandse-poolexpeditie-brengt-gevolgen-klimaatverandering-in-kaart~bd482973/
2022-07-12||In Sevilla krijgen hittegolven voortaan een naam: ‘Ook Amsterdam kan hier veel baat bij hebben’||Zoé, Yago, Xenia, Wenceslao en Vega. De komende tijd zullen die namen hoogstwaarschijnlijk de Spaanse krantenkoppen sieren. De Spaanse stad Sevilla gaat – als eerste stad ter wereld – hittegolven categoriseren en namen geven, zoals gebruikelijk is bij orkanen en tropische stormen. Bovenstaande vijf namen zijn aan de eerstvolgende extreme hittegolven toegekend. De proef, die in eerste instantie een jaar zal duren, is bedoeld om meer ruchtbaarheid te geven aan de gevaren van hittegolven. Jaarlijks overlijden naar schatting tientallen mensen door de hoge temperaturen in Sevilla, dat geldt als een van de warmste steden van Europa. Door hittegolven een naam te geven, moeten mensen zich er meer bewust worden van dat ze zich kunnen voorbereiden op wat hun te wachten staat. “Hittegolven hoeven geen levens te kosten,” zegt Kathy Baughman McLeod, senior vicepresident van de Amerikaanse stichting Arsht-Rock, die de pilot samen met de stad Sevilla, twee Spaanse universiteiten en het Spaanse meteorologisch instituut heeft ontwikkeld. “Mensen overlijden aan hitte omdat ze erdoor verrast worden.” Sevilla geeft alleen de gevaarlijkste hittegolven een naam, de zogenoemde categorie 3-hittegolven. De onderzoekers van Arsht-Rock berekenden dat er daarvan in Sevilla niet meer dan vijf per zomer zullen voorkomen, vandaar dat er pas vijf namen bekend zijn. Later zullen er nog meer namen (in omgekeerde alfabetische volgorde) worden uitgekozen. Alle drie de categorieën hittegolven, dus ook de minder gevaarlijke categorie 1 en 2, gaan gepaard met specifieke waarschuwingen en adviezen: denk aan meer water drinken, extra ventileren, kinderen niet buiten laten spelen, of regelmatig even poolshoogte nemen bij oudere familieleden. Wat het waarschuwingssysteem voor hittegolven in Sevilla onderscheidt, is dat niet de hoogte van de temperatuur, maar de risico’s voor de gezondheid de belangrijkste graadmeter zijn. Dus: hoe gevaarlijk zijn de weersomstandigheden de komende dagen? Om dat te voorspellen wordt behalve de temperatuur ook bijvoorbeeld de luchtvochtigheid meegenomen. “Ook kun je je voorstellen dat een hittegolf waarbij het ’s nachts afkoelt bijvoorbeeld minder gevaarlijk is dan een waarbij nachts de temperatuur niet daalt,” aldus Baughman McLeod. Het categoriseringssysteem is onderdeel van een veel breder pakket aan maatregelen dat Sevilla de afgelopen jaren heeft getroffen om de jaarlijks terugkerende hitte het hoofd te bieden. Zo worden ’s zomers schaduwdoeken boven drukke straten en pleinen gehangen, wordt meer groen aangelegd en op hete dagen wordt op straat water uitgedeeld. Dat is geen overbodige luxe. Door klimaatverandering komen hittegolven steeds vaker voor in Europa. Vorig jaar werd in Sevilla de heetste temperatuur in Spanje ooit gemeten (47 graden Celsius), en deze lente kreeg de stad met de vroegste hittegolf in het jaar ooit te maken. Lokale media berichtten dat talloze vogelkuikens door de hitte te vroeg hun nest uitsprongen en dood op straat werden aangetroffen. De effecten van klimaatverandering zijn ook in Amsterdam steeds nadrukkelijker merkbaar. Zo worden ook hier vrijwel jaarlijks hitterecords verbroken. Als onderdeel van de klimaatadaptatiestategie heeft Amsterdam een plan uitgestippeld om de steeds hogere temperaturen aan te kunnen, onder andere door in te zetten op meer groen, hittebestendige gebouwen en materialen en door meer koele plekken te creëren. Tijdens hittegolven verschaffen de GGD en andere zorginstellingen bovendien informatie, zoals do's and don’ts om af te koelen, en wordt tijdens hittegolven water uitgedeeld aan daklozen. Een lokaal hitteplan heeft Amsterdam niet – voor het afkondigen van hittemaatregelen volgen Nederlandse gemeenten vooralsnog de nationale lijn van het RIVM. De proef in Sevilla heeft echter wel de interesse gewerkt bij de gemeente Amsterdam en het KNMI. “Ik sprak erover met collega’s bij het KNMI en die beaamden dat hittegolven meer zullen leven onder de bevolking als je ze een naam geeft,” zegt Laurens Hondema, hitte-expert en arts bij de GGD Amsterdam. “En door ze een naam te geven kun je er beter voor waarschuwen. Daarom doet het KNMI dat ook bij stormen.” Dat is ook precies de boodschap die Baughman McLeod aan Amsterdam en Nederland mee wil geven. Volgens haar kunnen we hier veel baat hebben bij het geven van namen aan hittegolven. “Hittegolven hebben niet het drama van orkanen, die de daken van huizen scheuren en die voor tv-beelden zorgen waar je je ogen niet vanaf kan houden. Hitte is niet zichtbaar en heeft geen geluid. Juist daarom kunnen hittegevolgen een naam goed gebruiken, om mensen makkelijker bewust te maken van de gevaren.”||https://www.parool.nl/amsterdam/in-sevilla-krijgen-hittegolven-voortaan-een-naam-ook-amsterdam-kan-hier-veel-baat-bij-hebben~b43a69b9/
2022-07-12||Zo wandel je in Amsterdam langs pleinen waar de Franse Revolutie werd gevierd ||A. Op 14 juli 1789 bestormden de Fransen de Bastille in Parijs en die datum wordt nog steeds in Frankrijk herdacht. De impact was groot omdat de Verklaring van de Rechten van de Mens en Burger werd opgesteld met als kernrecht dat mensen vrij zijn en met gelijke rechten geboren worden. Een vergelijking met de huidige tijden van boerenopstand dringt zich op. Wij starten op de Dam, want zes jaar na de bestorming werd hier in 1795 de komst van de Fransen gevierd; er werd een groot revolutiefeest gehouden, waarbij de Fransen hand in hand met Amsterdammers om een ‘vrijheidsboom’ dansten. De komst van de Fransen betekende voor Amsterdam het einde van de regentenmacht en werd de Bataafse Revolutie genoemd. Het was een machtsovername door het plaatselijke Revolutionair Comité en de stadhouder van de Republiek der Zeven Verenigde Nederlanden, prins Willem V van Oranje-Nassau, vluchtte het land uit. Niet alleen op de Dam maar op verschillende andere pleinen in de stad werden er vreugdemonumenten opgericht; men liep van plein naar plein en zo ontstond een route die liep van de huidige Noordermarkt naar het Thorbeckeplein, de toenmalige Botermarkt. B. Wij lopen een revolutierondje via de westkant en doen eerst de Spuistraat aan, want hier ligt Vrankrijk, het voormalige krakersbolwerk en misschien wel het ultieme huis van de revolutie. Hier werd in de afgelopen decennia podium geboden aan bewegingen die antiglobalisme, alternatieve economieën en queer samenlevingsvormen nastreefden. Ook spraken er soms bevrijdingsorganisaties die geweld niet uitsloten om de doelen te bereiken, een beetje zoals de Franse Revolutie. Vrankrijk werd in 1875 gebouwd en werd eerst gebruikt als timmerwerkplaats en later als steendrukkerij. Na de Tweede Wereldoorlog volgde eerst De Telegraaf als gebruiker en daarna verkocht garagehouder Hendrik Tabak hier tot 1975 Fords. Het kraken begon in 1982 om het speculeren met het pand tegen te gaan en nu is het in bezit van een beheerstichting die de krakers toentertijd hebben opgericht. C. We lopen naar de Westermarkt waar de revolutie gevierd werd met een monument met de titel Het volk vernielt de aristocratie. Om de hoek bij de Noordermarkt wordt Frankrijk nu gevierd met de diverse bric-à-bracwinkels, maar vooral bij restaurant PEQU dat Franse klassiekers serveert. Het eten doet ook denken aan de zogenaamde woorden van koningin Marie-Antoinette, die spottend gezegd zou hebben dat de armen, als ze dan geen brood meer konden kopen, zich maar met brioche moesten behelpen. Zij en haar man, koning Lodewijk XVI, werden tijdens de Franse Revolutie ter dood gebracht. De woorden staan voor het onbegrip van de koningin voor de armoede van het volk, maar Marie-Antoinette heeft de beroemde woorden nooit uitgesproken. Ze zijn afkomstig van de Franse schrijver Jean-Jacques Rousseau, die ze toeschrijft aan een ‘belangrijke prinses’, zonder echter de prinses met name te noemen. Marie-Antoinette is overigens wel degelijk een van de aanleidingen van de revolutie; haar gokschulden en de bouw van een miniatuurdorp bezorgden haar de bijnaam Madame Déficit (Mevrouw Staatsschuld). D. We lopen via de Jardin of Jordaan naar het Leidseplein vanwege het vermaarde feestcafé La Bastille. Hier bestormen niet 20.000 man het gevang zoals in Parijs, maar de nachten verlopen hier met eenzelfde uitgelaten stemming. Ongegeneerd meezingen met Mokums chansonniers en het innemen van Flügels en andere shots worden door de mannen achter bar als ware revolutieleiders aangemoedigd. Dat is overigens wel ongeveer de tegenovergestelde boodschap als die van de Franse revolutieleider Robespierre. Hij stelde juist dat het geheim van vrijheid ligt in het opleiden van mensen en dat het geheim achter tirannie is om ze onwetend te houden. Ook op het Thorbeckeplein tref je een Bastillecafé, ruimte genoeg om te feesten en tevens een mooi bruggetje naar het Rembrandtplein, toen de Botermarkt, waar ook de revolutie werd gevierd met een verbeelding van een graf met de titel De vernietiging der oude Constitutie. E. Om de hoek aan de Amstel ligt de Kleine Komedie gebouwd als Fransche Schouwburg aan toen nog de Erwtenmarkt. De zaal bood plaats aan 605 toeschouwers en werd na de Franse revolutie voor iedereen gratis toegankelijk waardoor de Franse Schouwburg enorm populair werd. Tot 1854 werd hier in het Frans gezongen en gesproken. F. We lopen verder naar het Koningsplein en hoewel het nu een passantenplein is zonder enige verleiding om hier te gaan feesten, werd er ten tijde van de revolutie wel gefeest onder een andere naam, het Burgerplein. Hier werd een vreugdeboom voor de republiek opgericht. Ditmaal een beeld met op schilden de waarden van de revolutie gebeiteld; nationale deugd, heldenmoed, standvastigheid en vaderlandsliefde. Het zakje witte verf dat Sjaak V. op 2 februari 2002 tegen de Gouden Koets, van het bruidspaar Máxima en Willem-Alexander gooide, kan ook zeker als een revolutionaire daad gezien worden. We lopen terug naar de Dam; wie weet hebben de boeren daar ook beelden neergezet. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/zo-wandel-je-in-amsterdam-langs-pleinen-waar-de-franse-revolutie-werd-gevierd~b0f4e1d6/
2022-07-12||We moeten toezien hoe in Oekraïne steden worden vernietigd, hoe moedwil wordt verkocht als misverstand||Hoeveel boeken zijn er niet geschreven over de Duitse vernietigingskampen? Hoeveel documentaires zijn er niet aan gewijd? Hoeveel films, toneelstukken, gedichten bestaan er niet over de Tweede Wereldoorlog? Wie kent Het Dagboek van Anne Frank niet? Voor wie is Primo Levi een vreemde naam? Elke dag kan je op de televisie iets zien over die wereldoorlog. Elke dag wordt er wel op een of andere manier naar verwezen. En? Ik bedoel: hebben al die journalistieke en artistieke verbeeldingen van sadisme, rassendiscriminatie, genocide - noem alles maar op uit de koffer met abjecte menselijke eigenschappen - ons iets duidelijk gemaakt over hoe we eigenlijk zouden moeten denken en handelen om zo’n ramp in het vervolg te voorkomen? Ooms die te jong waren om oorlog te begrijpen, moesten na de oorlog naar Indië om de kolonie te redden. Een oom ging naar Korea. De Verenigde Naties hadden onze steun gevraagd en hoewel we eigenlijk niet wilden, konden we niet tegen de druk van de Verenigde Staten. En hoe machteloos waren we in 1995 toen Dutchbat, door het verraad van onze medegeallieerden, moest toezien hoe de mannen en vrouwen werden gescheiden, waarna de mannen werden vermoord. Zevenduizend moslims werden gedood. Hadden we wijzer kunnen zijn? Hebben alle parlementaire enquêtes ons gedrag veranderd? Wat had ik wijzer moeten worden? Ik werd pacifist en familieleden die in Indië en Korea hadden gevochten doorspekten hun taal met oorlogszucht. En ik mijn taal met weerzinwekkende marxistische revolutietheorieën. We schieten niet op, en zijn tot op de dag van vandaag niet opgeschoten en zullen niet opschieten. We zijn wel slimmer geworden om wat goed is en wat kwaad snel naar onze hand te zetten. Tegenwoordig staan links en rechts, nazi of marxist, Russisch orthodox of atheïst allemaal aan de goede kant en aan de verkeerde kant als je alleen de sociale media bekijkt. Arme Zelenski. Hij probeert ons een schuldgevoel aan te praten door meer wapens te vragen dan we kunnen leveren. Maar we kunnen alleen nog steun betuigen… En dus moeten we toezien hoe er steden vernietigd worden, hoe er mensen worden gedeporteerd, hoe moedwil verkocht wordt als misverstand. Het nieuws over de oorlog leest als een roman die ik vroeger heb gelezen, en op de televisie en de sociale media zie ik films en toneelstukken die lijken op oorlogsfilms en toneelstukken van zestig en vijftig jaar geleden en ik weet: waarom kennen we in alles vooruitgang behalve in ons denken? Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/we-moeten-toezien-hoe-in-oekraine-steden-worden-vernietigd-hoe-moedwil-wordt-verkocht-als-misverstand~b29c9593/
2022-07-12||Opinie: ‘Gebruik het extra miljard voor openbaar vervoer voor behoud van bestaande lijnen’||Het artikel in Het Parool over het IJburg College moet alle alarmbellen op de Stopera doen afgaan. Gewelddadige incidenten en agressieve ouders leiden tot een onveilig schoolklimaat. De docenten geven aan dat de leiding op deze school het geweld tolereert en niet begrenst. Tientallen docenten zijn dit zat en verlaten de school. In een stad waarin de wethouder Onderwijs Marjolein Moorman kansengelijkheid juist als speerpunt heeft, is dit een zeer zorgelijke situatie. Het lijkt erop dat op IJburg een flinke groep leerlingen en hun ouders hun kansen volledig vergooien. Deze groep heeft lak aan alles en zorgt voor een uittocht aan docenten, maar maakt deze school ook tot een no-go voor toekomstige leerlingen. College grijp nu in. Rick Veltman, Amsterdam Hierbij zou ik graag willen reageren op het artikel van 9 juli over het IJburg College en hun aanpak van ‘in gesprek gaan, straffen komt later’. Als voormalig gepeste middelbareschoolleerling (vwo) heb ik de ervaring dat in gesprek gaan met de desbetreffende leerlingen niks zal opleveren, schorsen bood daarentegen wel resultaat. Opvallend dat er met een maatregel als schorsen terughoudend wordt omgegaan, aangezien de school dan iemand kwijt zal raken. Slap beleid van deze school. Naïef. Annemarie Lindroos, Amsterdam Wat zal ik ze missen, die deskundige en altijd goed geschreven cd- en concertrecensies in Het Parool. Om nog maar te zwijgen over de steeds goed gedocumenteerde nieuwsberichten en opiniërende stukken van Erik Voermans over de wereld van de klassieke muziek. Ik keek er elke week reikhalzend naar uit. Ik wil Erik Voermans hartelijk bedanken voor al die jaren dat hij de klassieke muziek in de krant levend heeft gehouden. Het was voor mij persoonlijk een van de redenen om geabonneerd te blijven op Het Parool. Ik hoop dat de redactie erin slaagt een goede opvolger voor hem te vinden. Bert Hebing, Amsterdam Het openbaar vervoer in Amsterdam wordt na de zomer drastisch beperkt vanwege geldgebrek (Het Parool, 7 juli). We horen niets meer over de 1 miljard euro die Sharon Dijksma in november 2020 vrijmaakte voor nieuwe metrolijnen naar Schiphol en Sloterdijk. Misschien heb ik iets gemist, maar volgens mij is over die metrolijnen nog geen besluit genomen. Zou het niet logisch zijn om het extra miljard voor openbaar vervoer eerst te gebruiken voor behoud van (nog) bestaande lijnen en daarna te kijken wat er over is voor nieuwe metro’s? Ed Eringa, Amsterdam-Noord Beste S. van de Werd, ik heb zelden een stuk gelezen dat mij zo uit het hart gegrepen was. Ik hou van u! Cornelia van Kints, Den Haag||https://www.parool.nl/columns-opinie/opinie-gebruik-het-extra-miljard-voor-openbaar-vervoer-voor-behoud-van-bestaande-lijnen~b5e33ed5/
2022-07-12||Opinie: ‘Het kabinet verkwanselt ons agrarisch erfgoed’||Met stijgende verbazing en verontwaardiging hebben velen het parlementaire onderzoek over de toeslagenaffaire gevolgd. Dit schouwspel communiceerde een onthutsend beeld van een zieke, egocentrische bestuurs- en politieke cultuur, waarin belangen van burgers en samenleving tot een voetnoot zijn gedegradeerd. Helaas staat deze kwestie niet op zich. Tal van eerdere (parlementaire) onderzoeken laten eenzelfde beeld zien, waarin tunnelvisie, oog voor de eigen reputatie, machtspolitiek en een amorele ambtelijke taal hoofdrolspelers zijn. Het lijkt erop dat in deze institutionele werkelijkheid de belangen van de samenleving geheel zijn ondergesneeuwd. De menselijke maat is nagenoeg verdwenen. Wat deze zieke bestuurscultuur een groot probleem voor de samenleving maakt, is dat dezelfde mechanismen ook het crisismanagement van de overheid hebben geïnfecteerd. Met groot menselijk leed als gevolg. De slachtoffers van de kredietcrisis, de Q-koorts, de aardbevingsproblematiek, de vluchtelingencrisis, de Schipholellende en het Srebrenicadebacle kunnen daarover meepraten. Ze zijn allemaal ‘gevloerd’ door tunnelvisies, groepsdenken, institutionele belangen en gemis aan leiderschap in Den Haag. Zelfs effectief crisismanagement is vermorzeld in de mallemolen van politiek en bestuur, en daarmee niet meer dienstbaar aan de samenleving. De corona-aanpak is daarop geen uitzondering. Die heeft onmiskenbaar duidelijk gemaakt dat de institutionele spelers niet of onvoldoende leveren. Sterker nog, die heeft een veel dieperliggend probleem onthult: dat van een institutionele werkelijkheid die meer kapotmaakt dan de samenleving lief is. Daar kunnen ouderen, zorg-, politie- en onderwijspersoneel, de horeca- en evenementenbranche en jeugdigen over meepraten. We kunnen spreken van een existentiële systeemcrisis, die niet met wat lichte reparatiewerkzaamheden opgelost kan worden. Er is meer nodig: een radicaal andere aanpak en filosofie om de stap van institutioneel naar relationeel (crisis)management te zetten. Het aantreden van het nieuwe kabinet begin dit jaar ging gepaard met de aankondiging van een nieuwe bestuurscultuur en een fris elan. De aanpak van de stikstofcrisis getuigt daar echter niet van. Integendeel. De manier waarop het merendeel van de veestapel en de agrarische sector met een simpele pennenstreek worden gemarginaliseerd is een schoolvoorbeeld van een ondoordachte en technocratische handelwijze. Het kabinet en de coalitiepartijen in de Tweede Kamer overspelen daarmee de hand en verkwanselen ons alom gewaardeerde agrarisch erfgoed. De boeren pikken het niet dat er zo slecht met hen wordt gecommuniceerd. Dat wetenschappelijke en onbegrijpelijke tekentafelberekeningen leidend zijn en dat er niet gezamenlijk naar een passende oplossing wordt gezocht. Deze doelgroep laat zich niet slachtofferen, gaat in verzet en wil voorkomen dat het kabinet jaren later nederig excuses moet aanbieden voor een moedwillig kapotgemaakte sector. Ook het aanstellen van VVD-bemiddelaar Johan Remkes, die alle schijn van onpartijdigheid tegen heeft, is een domme zet van Rutte c.s. en nog niet het begin van een oplossing uit deze stikstofcrisis. Het lijkt daarom verstandig dat het kabinet, met als spreekbuizen ministers Van der Wal en Staghouwer, de boeren tegemoetkomt door nieuwe en acceptabele plannen te maken die tot tevredenheid en kalmte onder de boeren leiden. Als dat niet lukt, dan gaan we nog een ‘hete zomer en een heet najaar’ tegemoet, met verdere escalatie en maatschappijontwrichtende effecten. Het gevolg zal een kabinetscrisis met nieuwe verkiezingen zijn. Misschien is dat ook wel de oplossing, omdat het huidige politieke systeem de zelf veroorzaakte problemen niet meer kan oplossen en het vertrouwen van een groot deel van de burgers in politiek Den Haag tot een dieptepunt is gedaald. Vergeet niet dat de boeren behoren tot het cement van onze samenleving en als dat afbrokkelt, stort het gehele democratische kaartenhuis ineen. En daar zit niemand op te wachten.||https://www.parool.nl/columns-opinie/opinie-het-kabinet-verkwanselt-ons-agrarisch-erfgoed~b06ace6b/
2022-07-12||Opinie: ‘Heteroavond draagt juist bij aan acceptatie van queers’||Hey Emma, Om met de deur in huis te vallen, wij zijn nooit geopend als queerclub. Wij gingen open met het idee een club te zijn voor leuke mensen, waar iedereen welkom is zolang je aardig en respectvol bent. Maar al snel kwamen we erachter dat de wereld daar niet klaar voor was en dat het veel onduidelijkheid opleverde. Daarom zijn we onze drie avonden anders gaan indelen. ‘Nyx op donderdag’ is inderdaad al negen jaar onze meest hetero-georiënteerde avond. In onze optiek is die avond belangrijk voor de acceptatie en bewustwording. Ons gehele team bestaat voor 90 procent uit mensen uit de lhbtiq-community. Voor het merendeel van de studenten die onze donderdag bezoeken is deze avond daarom een eerste kennismaking met de lhbtiq-gemeenschap. Dat levert bewustwording en normalisering op. Het neemt niet weg dat iedereen in onze club zich dient te gedragen volgens onze huisregels en kernwaarden die je bij binnenkomst te zien krijgt. Het filmpje waar jij over schrijft is inderdaad een gigantische fout van onze kant geweest en had nooit gemaakt of gepost mogen worden. Dit is geen weerspiegeling van onze normen en waarden, vandaar dat die video verwijderd is. Ook wij maken fouten, leren en groeien. ‘Vrijdag is Nyx’ komt op veel vlakken het meest overeen met waar we als club mee begonnen zijn: een avond waarbij het niet uit maakt met wie je seks hebt, zolang je leuk bent. De vrijdag is ook een plek waar je bijvoorbeeld als enige homo in de vriendenclub samen met je hetero vrienden kan feesten zonder dat Ariana Grande, dragqueens en confetti je om de oren vliegen, zoals op onze zaterdag het geval is. Vrijdag is Nyx is een melting pot waarbij alles draait om liefde, respect en de muziek. Het is jammer dat je in je opiniestuk niet schrijft over onze daadwerkelijke queeravond: 3x Nyx. Onze zaterdag is er voor en door de queercommunity. Je hebt het in je stuk over ‘de homostraat’ van Amsterdam, een naar onze mening gedateerde term, aangezien de queergemeenschap niet enkel bestaat uit homo’s. Bovendien: als je een jongen en een meisje ziet zoenen, betekent dat niet dat ze hetero zijn. Dat soort aannames zijn gevaarlijk, misplaatst en zorgen ervoor dat onder andere biseksualiteit nog steeds niet volledig serieus wordt genomen binnen en buiten de gemeenschap. In je opiniestuk nam je Thorn Vineyard als voorbeeld en insinueerde je dat wij Thorn als pronkstuk gebruiken om queer te lijken. Voor ons is Thorn inderdaad al jaren een pronkstuk, niet vanwege diens bekendheid, maar omdat we samen met Thorn dragkingworkshops geven aan een jonge generatie queerkids voorafgaand aan 3x Nyx. Dat je de Amerikaanse Pride Month aanhaalt, is onterecht. Afgezien dat Pride Month een (vercommercialiseerde) Amerikaanse aangelegenheid is en wij Pride in Amsterdam later vieren, zijn wij van mening dat je beter ‘echt’ iets kan doen om de acceptatie van lhbtiq-mensen te bevorderen. Mocht je de behoefte hebben om verder hierover in gesprek te gaan, dan nodigen wij je graag uit om te luisteren, discussiëren en leren. Junior van Keulen, namens Club Nyx||https://www.parool.nl/columns-opinie/opinie-heteroavond-draagt-juist-bij-aan-acceptatie-van-queers~b7e9eeea/
2022-07-12||Vaker betaald parkeren: Amstelveen weert forenzen die in Amsterdam werken||Steeds vaker ziet hij ze parkeren. Forenzen. Ze pakken hun vouwfiets uit de auto, waarna ze hun weg noordelijk vervolgen. Of ze nemen de tram. Zo van Amstelveen naar Amsterdam. Woon-werkverkeer. En geef ze eens ongelijk, zegt Menno van Leeuwen, VVD-raadslid uit Amstelveen. Waarom in het dure Amsterdam parkeren als het een paar kilometer verderop voor weinig of zelfs gratis kan? Het zijn niet niet alleen de forenzen met werk in Amsterdam die het gemeentebestuur in Amstelveen voor dilemma’s stellen. Mensen die vliegen vanaf Schiphol laten hun auto ook geregeld langdurig staan. Ze halen de koffers uit de auto en reizen zo verder naar het vliegveld. Van Leeuwen: “Soms staan de auto’s er wekenlang.” Amstelveen heeft daarom in het coalitieakkoord ‘betaald parkeren uitrollen waar nodig’ opgenomen. Het is al begonnen in noord, trekt langzaam naar het centrum en ook in het zuiden van Amstelveen zal dit gebeuren als de parkeerdruk blijft toenemen. Amstelveners gaan aan de parkeervergunning. ‘Zo goedkoop mogelijk,’ staat in het akkoord van coalitiepartijen VVD, D66, PvdA en Goed voor Amstelveen. Van Leeuwen had deze maatregelen liever niet gezien. “Mensen in Amstelveen willen dit niet, maar we moeten het doen om het waterbedeffect tegen te gaan. We moeten in de toekomst ook hoge parkeertarieven hanteren, omdat het in Amsterdam duur is en mensen bij lage tarieven nog steeds bij ons parkeren. We worden dan gedwongen om een meer dan kostendekkend bedrag te rekenen voor bezoekers.” Kijkend naar Amsterdam is het inderdaad te verklaren dat Amstelveen maatregelen neemt. In het Amsterdamse coalitieakkoord staat dat er op zaterdag in Buitenveldert binnenkort betaald geparkeerd moet worden. Ook wordt gesproken over het verhogen van de parkeertarieven: van 2,50 euro naar 4,50 euro per uur. Een definitief besluit hierover volgt in het najaar. Voor Amstelveen reden om aan te nemen dat het zaterdag ook drukker gaat worden. Het betaald parkeren kwam vorige week aan bod tijdens een vergadering van Vervoerregio Amsterdam, een samenwerkingsverband tussen Amsterdam en dertien omliggende gemeenten over openbaar vervoer. Met de verschraling die er waarschijnlijk aan zit te komen in het openbaar vervoer gaan mensen vaker de auto pakken, zo is de verwachting. De Amsterdamse wethouder Melanie van der Horst (Verkeer) is ook voorzitter van de vervoerregio. Ze zegt in ‘een proces’ te zitten om de tekorten in het ov op te vangen, maar verwacht dat de stad komend jaar ‘goed bereikbaar’ blijft. Ze noemt het invoeren van betaald parkeren in Buitenveldert nodig om ‘zuinig’ om te gaan met de openbare ruimte. Op de vraag aan de wethouder hoe zij het waterbedeffect in Amstelveen ziet, reageert ze dat dit niet aan Amsterdam is. “Amstelveen gaat over haar eigen parkeerbeleid. Tegelijkertijd lees ik ook in het Amstelveense coalitieakkoord dat men vindt dat betaald parkeren bijdraagt aan het bereikbaar, veilig en leefbaar houden van wijken.” Van Leeuwen hoopt op meer en zal het tijdens de komende vergaderingen van de vervoerregio aanhalen. “Wij zetten in op samenwerking. Je kunt niet als voorzitter zeggen dat je de ene keer een Amsterdamse pet op hebt en de andere andere keer de belangen van de regio verdedigt. Ze moet als wethouder en voorzitter ervoor zorgen dat de problemen niet naar buurgemeenten worden geschoven.”||https://www.parool.nl/amsterdam/vaker-betaald-parkeren-amstelveen-weert-forenzen-die-in-amsterdam-werken~bd7b8855/
