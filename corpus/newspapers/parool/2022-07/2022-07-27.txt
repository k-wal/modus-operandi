2022-07-27||Honderden betogers dringen zwaarbeveiligd parlement van Irak binnen||In die zone bevinden zich overheidsinstellingen, ambassades en ook het parlement. Ondanks politieoptreden met traangas lukte het sommigen het parlementsgebouw binnen te komen. Op beelden is te zien hoe honderden mensen delen van een muur omvertrekken en vervolgens dansen en zingen in het parlement. Premier Mustafa al-Kadhimi riep demonstranten op zich onmiddellijk terug te trekken uit de Groene Zone. Hij verzekerde dat de politie staatsinstellingen en buitenlandse missies zal beschermen en de veiligheid en orde zal bewaren. Getuigen meldden slachtoffers onder de demonstranten door vuurwapens. Artikel gaat verder onder de foto. Tien maanden na de parlementsverkiezingen van oktober vorig jaar zit Irak in een politieke patstelling. De onderhandelingen over de vorming van een regering en de benoeming van een nieuwe minister-president schieten niet op. De demonstranten protesteren vooral tegen premierskandidaat Mohamed Shia al-Sudani, een 52-jarige oud-minister en voormalig provinciegouverneur. Hij is naar voren geschoven door een alliantie van pro-Iraanse sjiitische groeperingen, die tegenstanders van al-Sadr samenbrengt. Duizenden aanhangers van al-Sadr hadden zich eerder op de dag buiten de Groene Zone verzameld om te demonstreren tegen zijn mogelijke benoeming. Sommige demonstranten zeiden in de zone te blijven totdat hun eisen worden ingewilligd.||https://www.parool.nl/wereld/honderden-betogers-dringen-zwaarbeveiligd-parlement-van-irak-binnen~bb3f05f1/
2022-07-27||PvdA: geen onderscheid tussen kwetsbare groepen voor sociale huurwoningen ||PvdA-raadslid Fatihya Abdi deelt dit standpunt naar aanleiding van raadsvragen die coalitiepartijen GroenLinks en D66 samen met Bij1 en Denk stelden aan het college. Die partijen willen weten of het college de lijn van Utrecht wil volgen. Daar heeft het stadsbestuur het plan om statushouders zes weken lang voorrang te geven bij de toewijzing van een sociale huurwoning. Utrecht wil op die manier inlopen op de achterstand die de stad net als Amsterdam heeft bij het huisvesten van statushouders. Abdi noemt de situatie in Ter Apel, waar regelmatig asielzoekers buiten slapen omdat er geen plek in het aanmeldcentrum is, ‘inhumaan en helaas ook niet nieuw’. Het kabinet zou daarom volgens de partij voor ‘structurele humane opvang voor vluchtelingen’ moeten zorgen en voldoende woningen bouwen om zowel de asielcrisis en de wooncrisis te bestrijden. “Amsterdam zal altijd solidair blijven”, aldus Abdi. “We zetten alles op alles om met de huidige schaarste op de woningmarkt alle kwetsbare groepen in onze stad, van daklozen tot jongeren die ontslagen zijn uit de jeugd GGZ, een woning te bieden. Daarom vinden wij het als PvdA onwenselijk om onderscheid te maken tussen kwetsbare groepen. Verder wachten wij de reactie van het college eerst af.” Zonder de PvdA lijkt het lastig om tot een meerderheid in de raad te komen, mochten de plannen concreet worden. Kris van der Veen van GroenLinks, zegt dat zijn partij in feite nog niets besloten heeft. “Utrecht heeft een radicale oplossing verzonnen voor dit probleem en is ook de eerste gemeente die met zo'n oplossing komt. Ik ben vooral benieuwd hoe het college hiernaar kijkt.” Suleyman Aslami van D66 sluit zich aan bij zijn collega van GroenLinks. “We hebben als Amsterdam een plicht om zowel statushouders als andere kwetsbare groepen te huisvesten,” vertelt hij. “Ik ben vooral benieuwd wat we hiervan kunnen leren en hoe we als Amsterdam kunnen bijdragen aan het beslechten van de asielcrisis.” “Vorig jaar hebben we 450 statushouders te weinig gehuisvest,” aldus Van der Veen, die vindt dat de stad met een ‘oplossing moet komen’ om aan zijn taak te voldoen. “Het is belangrijk dat Amsterdam met een versnelling komt. En als de oplossing van Utrecht niet de juiste weg is volgens het college, wil ik graag weten wat die wel zou zijn.” Mede-ondertekenaar van de vragen Sheher Khan van Denk zegt teleurgesteld te zijn als niet alle ondertekenaars voor zouden stemmen bij een stemming. “We hebben allemaal onze handtekening onder de vragen gezet,” aldus Khan die daarmee doelt op D66 en GL die ook getekend hebben. “Door nu woningen met voorrang alleen aan statushouders te geven komen andere groepen in de knel,” zegt VVD-raadslid Myron von Gerhardt. Hij denkt ook dat het aansturen op een dergelijk plan voor onrust in de stad zou zorgen. “Dat kan nooit de bedoeling zijn. Ik kan mij goed voorstellen dat dit voor de vele mensen die al jaren op de wachtlijst staan als extreem oneerlijk voelt.” Volt zegt, bij monde van fractievoorzitter Juliet Broersen, eerst te willen weten hoeveel statushouders er met een voorrang van zes weken opgevangen zouden kunnen worden en hoeveel achterstand Amsterdam daarna nog zou hebben. “Het is verschrikkelijk dat er nu mensen voor de deur van Ter Apel slapen, we moeten radicale oplossingen niet per definitie schuwen. Maar in hoeverre helpt het overnemen van dit Utrechtse voorbeeld überhaupt bij het oplossen van de opvangcrisis?” Wethouder Rutger Groot Wassink (Sociale Zaken) liet eerder al weten het ‘er helemaal mee eens te zijn dat statushouders een woning moeten krijgen’. “Maar we zitten in een woningcrisis en als gemeente kunnen we dat niet alléén oplossen. We hebben regie, geld en hulp nodig vanuit het Rijk.” Een woordvoerder van de wethouder laat weten dat hij pas kan reageren als de schriftelijke vragen zijn beantwoord.||https://www.parool.nl/amsterdam/pvda-geen-onderscheid-tussen-kwetsbare-groepen-voor-sociale-huurwoningen~bb905bbe/
2022-07-27||Weer twee agenten veroordeeld na moord op George Floyd||Tou Thao (36) kreeg 3,5 jaar celstraf opgelegd, zijn toenmalige collega Alexander Kueng (28) moet drie jaar de gevangenis in. Zij zijn veroordeeld voor het schenden van Floyds burgerrechten. Ook verleenden de twee geen medische hulp aan het slachtoffer. Vorige week was voormalig agent Thomas Lane (39) hier ook al voor veroordeeld. Hij moet 2,5 jaar zitten. Ex-politieagent Derek Chauvin, die 9 minuten lang zijn knie op de nek van Floyd drukte, werd eerder al veroordeeld tot 22,5 jaar cel voor moord. Dit jaar kreeg hij nog eens ruim 20 jaar voor het schenden van burgerrechten. De dood van de ongewapende Floyd op 25 mei 2020 in Minneapolis leidde tot vele demonstraties tegen racisme en politiegeweld in de Verenigde Staten. Ook in Amsterdam was de moord op Floyd twee jaar geleden de aanzet tot Black Lives Matter-protesten tegen racisme en politiegeweld.||https://www.parool.nl/wereld/weer-twee-agenten-veroordeeld-na-moord-op-george-floyd~b724dc69/
2022-07-27||In iedereen schuilt een beetje punk. Kijk maar naar Dinner in America||We kenden elkaar al jaren van zien, altijd op een gepaste afstand. Zonder een woord te wisselen wisten we beiden wat ons dagelijks naar de door de stad omsingelde polder dreef. We bezochten gevederde vrienden. Hij beoefende de duivensport, ik bestudeerde de lokale kraaienpopulatie. Het duivendomein was omheind en had een toegangspoort. Op een dag sprak hij me vanuit zijn domein aan: “Mijnheer, mag ik u wat vragen?” Natuurlijk mocht hij dat. Dat mag iedereen. Dan kan ik meteen wijzen naar de dominante kraai, diens schuchtere partner en de zwaarbevochten grenzen van hun territorium. Of uitweiden over de curieuze gewoonte van kraaien om te mieren: als er een mierennest gevonden is gaan ze er om beurten plat bovenop liggen om de insecten door hun veren te laten kruipen. Het is een koddig ritueel. Waarom doen ze dat? Er zijn theorieën, ik ken er een paar. Maar de vraag ging niet over kraaien of mieren. De vraag ging over mijn identiteit. “Bent u een Amsterdammer?” Werkelijk? Na al die jaren, elke dag? Ik schatte hem minstens dertig jaar jonger in en verklaarde geniepig maar geheel naar waarheid dat ik sinds 1983 in Amsterdam woon. Dat moest hij even laten bezinken. 1983 was lang geleden. Zijn tijd moest nog komen. Ik had herinneringen aan een Amsterdam dat hem vreemd was. Een onwelriekende stad in verval, waar je uit volle overtuiging voor koos omdat het je toevluchtsoord was. Een vrijplaats voor vreemde vogels en rare snuiters. Weg van het burgermannetjesgedoe. Niet dat gezanik over wat de buren ervan zouden denken. Punkconcerten in kraakpanden. Bevrijdend kabaal. De duivenman vroeg door: “Maar bent u ook in Amsterdam geboren?” Ik bekende wederom geheel naar waarheid dat mijn wieg in Eindhoven stond. Daar kon ik niets aan doen maar het maakte mij feitelijk tot een Eindhoviaan, een term die buiten mijn geboorteplaats weinig in zwang was. De duivenman wist er het fijne niet van; hij was Amsterdammer. Maar hij had wel een andere naam voor me: “Steenbakker of Steenhuis, kent u die?” Eindhoven is geen dorp en het was bovendien lang geleden. Ik kon me geen enkele Steenbakker of Steenhuis herinneren. De duivenman vertelde dat er na een race vanuit Frankrijk een duif uit Eindhoven bij hem was binnengekomen. Hij had het dier keurig verzorgd en was naar de Steenman gereden. Helemaal heen en weer naar Eindhoven. Maar de Steenman wilde het dier niet meer terughebben. Daar had de duivenman alle begrip voor. Een Eindhoviaan die op eigen houtje besluit om Amsterdammer te worden is een zwerver. Daar heb je niets aan in de duivensport. Ik ben een kraaienman. Ik heb er geen verstand van maar ik zou zeggen dat die duif punk was. Want in Eindhoven was het bedje gespreid en stond het krachtvoer altijd op dezelfde tijd klaar, maar het beest had er genoeg van en kwam in opstand. Altijd weer datzelfde eten, altijd diezelfde koppen, altijd alles volgens de regeltjes. Dat kan een beklemmende routine worden. Op een dag schreeuw je het uit en vertrek je met slaande deuren. Dat is niet voorbehouden aan Eindhovianen of Amsterdammers. Het gebeurt overal. Kijk maar naar Dinner in America. In de kostelijke punkkomedie neemt de opstandige Simon bij drie verschillende gezinnen aan de eettafel plaats om de gevestigde orde op de korrel te nemen. Met zijn ontwrichtende verbale interventies slaagt hij daar uitstekend in. Als zanger in de punkrockband Psyops schreeuwt hij het uit in zijn strijdlied Dinner in America. We ontmoeten Simon aan de eettafel in de openingsscène, waarin hij als proefpersoon deelneemt aan een klinisch onderzoek om hun nieuwe plaat te financieren. De rebellie van zijn fan Patty wordt door haar ouders met medicijnen onderdrukt. Bestaan er geneesmiddelen tegen punk? Werken die ook bij duiven? De film van de Amerikaanse schrijver, regisseur en editor Adam Carter Rehmeier is grappig op een wrangkomische manier. Het is een freakshow vol malle typetjes en karikaturen. Maar ik werd diep geroerd door de transformatie van de onzekere Patty, die zich aan haar afkomst en milieu ontworstelt om in haar creatieve punkidentiteit op te bloeien. Je kunt het een cliché noemen of constateren dat er een open deur wordt ingetrapt, maar dat bevrijdende gevoel is herkenbaar. Daar hoef je geen Amerikaanse tiener voor te zijn. Ik ken Eindhovianen en Amsterdammers die het deden. Het schijnt zelfs bij duiven voor te komen. Dinner in America is te zien in Filmhallen, en verscheen op blu-ray bij Arrow.||https://www.parool.nl/kunst-media/in-iedereen-schuilt-een-beetje-punk-kijk-maar-naar-dinner-in-america~ba07c05d/
2022-07-27||In beeld: Oekraïense ravers ruimen het land op ||In Yahidne, een dorp 125 kilometer ten noorden van de Oekraïense hoofdstad Kiev, werd zaterdag 23 juli een schoonmaakrave georganiseerd. Twintigers en dertigers uit de hoofdstad en de westelijke stad Lviv trokken ernaar toe om puin te ruimen en te helpen bij de wederopbouw van het land. De opruimacties annex dance-events worden georganiseerd door Repair Together, een vrijwilligersinitiatief dat al in meerdere dorpen dergelijke evenementen organiseerde. Naar schatting 200 vrijwilligers ruimden de rotzooi van de oorlog op onder begeleiding van beats en deuntjes. De geschoten foto’s geven een beeld van een groep die na het geweld van de oorlog zijn beste beentje voor zet.||https://www.parool.nl/wereld/in-beeld-oekraiense-ravers-ruimen-het-land-op~b9316f28/
2022-07-27||Marianne Vos, koningin van het wielrennen, vindt het vooral belangrijk haar naasten lief te hebben||In de eerste vier dagen van de Tour de France Femmes staat één vrouw volop in de spotlights: Marianne Vos. De koningin van het vrouwenwielrennen is op haar best. Veelzijdig en succesvol. Marianne Vos is zestien jaar na haar eerste wereldtitel op de weg op 35-jarige leeftijd nog altijd met regelmaat de sterkste van het peloton. Meer dan ooit bereikt ze dat door ook naast de fiets als boegbeeld van de wielrennerij een voorbeeld voor anderen te zijn. Het is iets wat haar lang veel meer moeite heeft gekost dan het winnen van grote wedstrijden, herkent Roxane Knetemann. De NOS-commentator en voormalig wielrenster is een oud-ploeggenote van Vos. “Sinds ik fiets, fiets ik tegen Marianne,” zegt Knetemann (35). “Van jongs af heeft zij al een sterke wil om koste wat het kost de beste te zijn. Toen wij een jaar of 15 waren, was zij al heel intelligent en volwassen. En dat heb je nodig om een heel goede wielrenster te worden. Ze was hard voor zichzelf, maar ook voor haar omgeving.” Die intelligentie waar Knetemann het over heeft, ziet ook Lars Boom, een andere generatiegenoot van Vos. Boom, etappewinnaar in de Tour de France van 2014, groeide met haar op. “We hebben bij dezelfde club gefietst toen we jong waren,” vertelt de 36-jarige Brabander die inmiddels in het vrouwenpeloton werkzaam is als ploegleider van SD Worx. “Toen was Marianne al erg gedreven. Als ze niet won, was ze niet tevreden. En ze trainde op jonge leeftijd al zo hard. Knap dat ze al zo lang erg goed is. Ze is ook goed omgegaan met tegenslagen en stippelt haar weg goed uit. Bovendien zie je nu dat ze heel erg geslepen is. Vroeger kon ze op power en energie veel koersen beslissen, nu wint ze nog steeds veel omdat ze zo slim is. Koerstactisch gezien is ze heel erg goed.” Die tegenslagen waarmee Vos te kampen kreeg, hebben een lange periode in beslag genomen. In 2015 raakte ze overtraind en moest ze verplicht rust nemen. Jeroen Blijlevens was in die tijd haar ploegleider. “Marianne rijdt alleen om te winnen,” zegt de 50-jarige oud-sprinter, viervoudig etappewinnaar in de Tour. “Puur vanuit haar drive is ze teruggekomen op topniveau. Heel knap, want ze heeft het best lastig gehad. Ik zag een Marianne die zo graag beter wilde, maar het was een tijd hollen of stilstaan. Dan ging het weer even goed, maar dan viel ze daarna weer terug. Daar heeft ze veel moeite mee gehad.” “Ik weet nog dat ze op een gegeven moment een rit won in de Giro en ze er ineens weer helemaal doorheen kwam. Toen was ze bevrijd en daarna is het beter gegaan. Dat het haar is gelukt om die periode te doorbreken, zegt alles over haar drive. Een normaal mens zou na zo veel titels zijn gestopt, maar zij wilde laten zien dat ze het nog kan.” Die vastberadenheid om de beste te zijn en te blijven, botste tegelijkertijd met hoe Vos zich als mens wil gedragen, vertelt Knetemann. Want Vos staat bekend als een bescheiden persoon, die niet graag haar kop boven het maaiveld uitsteekt. “Ze is gelovig opgevoed, is nog steeds gelovig. Ik denk dat het daardoor komt dat ze er moeite mee heeft om erg nadrukkelijk voor zichzelf op te komen. Binnen een ploeg het leiderschap opeisen, is bijvoorbeeld niet haar sterkste punt.” Knetemann wijst in dat verband op de Olympische Spelen van vorig jaar, toen de Nederlandse ploeg door een tactische misrekening naast het goud greep. “Het zit gek genoeg niet in Marianne om met haar vuist op tafel te slaan en de ploeg volledig naar zich toe te trekken. Ze plaatst zichzelf liever niet op de voorgrond. Het is voor haar belangrijker om je naasten lief te hebben. IJdel zijn, is helemaal niet goed.” Dat liefhebben van haar naasten is een rode draad in Vos’ carrière. Ze heeft het vaak over haar ouders, die haar altijd steunen en bijstaan. Maar maandag sprak ze na haar ritzege voor het eerst ook over haar vriendin. Dat ze een relatie met een vrouw heeft, was nog niet in brede kring bekend. Vos noemde het nu expres. Tot vreugde van Blijlevens, die al een tijdje op de hoogte was. “Ze durfde daar nog niet open over te zijn, maar ik ben heel blij voor haar dat het nu bekend is.” Ook Knetemann noemt het een mooie stap voor Vos. “Misschien is het feit dat ze over haar vriendin heeft gesproken, wel haar mooiste overwinning. Ik gun het haar zo dat ze zichzelf de ruimte geeft om op en top te mogen zijn wie ze is. Marianne is een heel leuk persoon, maar ook heel introvert. Voor de buitenwereld is het soms lastig geweest om echt een beeld van haar te krijgen, ook omdat ze dat zelf zo lastig vindt. Ik heb vaak gezien hoe streng ze voor zichzelf is en ik ben blij voor haar dat ze daar nu beter een weg in vindt.’’ Voor de buitenwereld is Vos mede daardoor meer dan het boegbeeld van het vrouwenwielrennen. En dat terwijl er één ding niet verandert: ze blijft maar imponeren op de fiets.||https://www.parool.nl/sport/marianne-vos-koningin-van-het-wielrennen-vindt-het-vooral-belangrijk-haar-naasten-lief-te-hebben~bb231aaa/
2022-07-27||Apotheken kampen met medicijn- en personeelstekorten||Door het al jaren bestaande gebrek aan geneesmiddelen moeten apothekers steeds meer puzzelen op alternatieven om hun patiënten van te voorzien. Het afhandelen van die tekorten kost apothekers gemiddeld 17 uur per week, becijferde ABN Amro in een woensdag verschenen rapport. “Het kost mij een kwart van mijn tijd,” zegt apotheker Omid Mehrani, die twaalf apotheken in Amsterdam beheert. Al vóór de coronapandemie kampte Nederland met een tekort aan medicijnen voor bijvoorbeeld de ziekte van Parkinson, schildklieraandoeningen en psychiatrische ziektebeelden. Dat is verergerd, mede omdat tachtig procent van de medicatie voor de Nederlandse markt wordt geproduceerd in China en India, landen die hard door corona werden geraakt. Een bijkomend probleem is dat Nederland voor geneesmiddelenproducenten geen aantrekkelijke afzetmarkt is; de markt is in vergelijking met andere landen klein en de prijzen zijn hier relatief laag. De tekorten zadelen apotheker met veel extra werk op. Als het middel dat de huisarts voorschrijft tegen bijvoorbeeld slaapproblemen niet voorhanden is, moet de apotheker op zoek naar een vergelijkbare pil. Ook het uitzoekwerk, bijvoorbeeld of het vervangende geneesmiddel geen gevaarlijke wisselwerking heeft met andere medicatie van de patiënt, kost tijd. Daarna moet het ook nog worden uitgelegd aan patiënten en zorgverzekeraars. De bureaucratische eisen worden intussen ook steeds strenger. “Ik ben een kwart van mijn tijd kwijt met vinkjes zetten,” zegt Mehrani. “Dat maakt het werk minder leuk.” In de nabije toekomst zijn er bovendien steeds minder apothekers voor steeds meer patiënten die – mede door de vergrijzing – steeds zwaardere zorg nodig hebben. Van de ruim 6200 apothekers zijn er bijna 1000 al ouder dan zestig jaar. “Er is te weinig bereidheid om hen op te volgen,” zegt Rob Boelens, zorganalist van ABN Amro. “Studenten farmacie kiezen liever voor de farmaceutische industrie. Dat komt onder meer doordat je als apotheker veel tijd kwijt bent aan zaken die eigenlijk niets met zorg te maken hebben.” De onderzoekers van ABN Amro stellen in hun rapport dat daardoor de continuïteit van deze zorg in sommige wijken onder druk komt te staan. Dat zal voor Amsterdam minder gelden dan voor kleinere gemeenten, verwacht Boelens: “Amsterdam heeft 106 apotheken, terwijl het afzetgebied met 80 tot 90 apotheken ook bediend kan worden. Als in deze stad apothekers met pensioen gaan, is er dus speling. Ik verwacht daarnaast dat de zaken van gepensioneerde Amsterdamse apothekers worden overgenomen door andere apothekers in de stad.” Wel merkt apotheker Mehrani dat het in Amsterdam – net als in de rest van Nederland – moeilijk is om aan personeel te komen. “De uitstroom onder apothekersassistenten is groot. Enerzijds omdat mensen met een mbo-diploma willen doorstuderen aan het hbo. Anderzijds omdat dit werk veel wordt uitgevoerd door jonge vrouwen met een migratieachtergrond. Als ze trouwen en kinderen krijgen, stoppen ze vaak met werken.”||https://www.parool.nl/amsterdam/apotheken-kampen-met-medicijn-en-personeelstekorten~b1def0b2/
2022-07-27||Camerabewaking op en rondom Emanzana in Zuidoost||Het incident vond plaats op 21 juli om 04.30 ‘s ochtends. De explosie veroorzaakte veel schade aan het pand. Zo werd onder meer de voordeur van het huis eruit geblazen. Bij het incident vielen geen gewonden. Om de openbare orde te handhaven heeft de gemeente op en rondom de straat camerabewaking ingesteld. Daarbij stelt ze dat bewoners van de buurt ‘zich als gevolg hiervan niet meer veilig voelen in hun woon- en leefomgeving’. De camerabewaking blijft aanwezig tot 27 augustus. Mochten de camera’s niet meer nodig zijn voor de bewaking van de openbare orde, dan zal de gemeente het cameratoezicht stoppen.||https://www.parool.nl/amsterdam/camerabewaking-op-en-rondom-emanzana-in-zuidoost~b99d4322/
2022-07-27||Where the Crawdads Sing legt uit wat visueel al lang en breed duidelijk was||‘Waar de rivierkreeften zingen’ is voor de jonge Kya en haar broers en zussen codetaal voor ‘zo ver mogelijk het moeras in, buiten bereik van vaders losse handen’. Voordat Kya moederziel alleen achterblijft in dat moeras in het North Carolina van de jaren vijftig en zestig, leert haar vader haar één les: in het leven is niemand te vertrouwen. Dat leert ze behalve door zijn gewelddadige gedrag ook omdat hij het haar letterlijk vertelt. Zo is er in Where the Crawdads Sing wel meer dat in dialogen of voice-over nog eens uitgelegd wordt, terwijl het visueel al lang en breed duidelijk was. Het is een euvel dat veel boekverfilmingen parten speelt. Where the Crawdads Sing is gebaseerd op de gelijknamige bestseller van Delia Owens uit 2018. De verfilming volgt getrouw het verloop van het boek, waarin de volwassen Kya wordt verdacht van moord op de populaire Chase en gaandeweg haar rechtszaak in flashbacks duidelijk wordt hoe haar leven – en een klassieke liefdesdriehoek – naar dit moment hebben geleid. Het weinig originele verhaal werd in het boek van Owens, zelf bioloog en natuurbeschermer, ingebed in lyrische beschrijvingen van het moeraslandschap waar Kya zich zo thuisvoelt. Daar blijft in de film weinig van overeind. Scenarist Lucy Alibar toonde met Beasts of the Southern Wild (2012) wel overweg te kunnen met het rafelige leven in en met de natuur in het Amerikaanse zuiden. Juist die rafeligheid wordt hier node gemist. Kya mag in woorden wel de ongereptheid van ‘haar’ moeras bezingen, maar visueel kiest de film steeds voor valse romantiek en fauna uit de computer. Pas in de laatste minuten blijkt dat de meedogenloze wildheid van de natuur eigenlijk het hart van het verhaal vormt. Zelf laat de film daar geen ruimte voor.||https://www.parool.nl/ps/where-the-crawdads-sing-legt-uit-wat-visueel-al-lang-en-breed-duidelijk-was~bd94a11f/
2022-07-27||Van arbeider tot manager: in Un autre monde zit iedereen klem in het systeem||“Als filmmaker moet je alles een beetje zijn: manager én arbeider én kunstenaar,” stelt de Franse regisseur Stéphane Brizé. “Maar ik zie mezelf nog het meest als ambachtsman.” Als zodanig specialiseerde Brizé zich in films over arbeiders die vastlopen in het systeem. Met Un autre monde maakt hij nu een film over een manager met wie hetzelfde gebeurt. Brizé is niet alleen schrijver en regisseur van zijn films, maar ook de producent, met een vinger in de financiële pap. Wat dus de vraag oproept waar hij zichzelf eigenlijk ziet: arbeider of manager. Maar voor Brizé is dat niet langer de juiste vraag, vertelt hij op het filmfestival van Venetië, waar Un autre monde vorig jaar in première ging. “We moeten voorbij de klassieke klassenstrijd kijken, naar het grotere systeem. Er zijn al genoeg politici die munt proberen te slaan uit kortzichtige tegenstellingen tussen het volk en de elite.” Un autre monde is de vijfde samenwerking tussen Brizé en acteur Vincent Lindon, en de derde op rij die zich expliciet richt op precaire levens in de hyperkapitalistische arbeidsmarkt. In de twee eerdere films (zie kader) speelde Lindon arbeiders; zijn personage in Un autre monde staat een paar stappen hoger op de corporate ladder. Daarmee staat deze Philippe Lemesle wat dichter bij Lindon zelf (die overigens ooit bedrijfskunde studeerde, maar er na drie weken al de brui aan gaf). Op zijn stamboom prijken namen als die van premier Jules Dufaure en de familie Citroën, en hij had ooit relaties met de dochter van president Jacques Chirac en prinses Caroline van Monaco. Maar in zijn filmrollen heeft Lindon zich ontpopt tot een volkse alleman. Brizé roemt de veelzijdigheid van de acteur. “Wij mensen hebben grote moeite om onze afkomst af te schudden. We blijven eigenlijk altijd hangen in waar we vandaan komen. Maar Vincent heeft de gave – en hoe hij dat doet is ook na tien jaar samenwerken nog steeds een mysterie voor me – om mensen van elke rang en stand te belichamen.” Brizé zelf is van minder gegoede komaf. Zijn vader was postbode, zijn moeder huisvrouw. “Een andere planeet,” zegt hij zelf. “Maar er is een plek waar Vincent en ik elkaar vinden en waar ik mijn verhalen kan vertellen. Ik ben geen acteur, dus Vincent speelt mij in die verhalen. In de loop der jaren heb ik geleerd dat Vincent beter in staat is om mij te spelen dan ikzelf.” Lindons personage in Un autre monde mag dan de manager zijn, ook Lemesle blijkt slechts een radertje in een verrot systeem, dansend naar de pijpen van directie en aandeelhouders. “Na twee films over arbeiders was het belangrijk voor me om ook deze kant te tonen,” zegt Brizé. “Omdat het volgens mij een dode hoek is in de cinema: de macht van het systeem. Iedereen zit daar klem in. De hele wereld wordt geregeerd door de winst-en-verliesrekening.” Dat denken is zelfs onze privélevens binnengedrongen, toont Brizé in zijn weergave van Lemesles leven buiten het bedrijf. Hij ligt in scheiding met zijn echtgenote Anne (Sandrine Kiberlain, ook in werkelijkheid de ex-vrouw van Lindon), en ondanks hun beste voornemens om netjes uit elkaar te gaan, dreigt het meer en meer een vechtscheiding te worden die hun relatie reduceert tot een financiële transactie. Brizé: “Anne wil niet weg bij Philippe omdat hij is vreemgegaan, maar omdat hun relatie alle betekenis heeft verloren door de druk van het systeem. Hoe meer de grenzen van het werkleven en het familieleven vervagen, hoe moeilijker het is om voor ogen te houden wat de zin van het leven is.” Intussen krijgt hun zoon Lucas (Anthony Bajon) een zenuwinzinking omdat hij de druk op de universiteit niet meer aan kan. Zijn brein draait zich vast in de cijfermatigheid van de wereld. “Dat gebeurt er als we geen uitweg meer zien uit de druk van het systeem,” zegt Brizé. “Ons lichaam of onze geest zoekt zijn eigen uitweg.” Buiten deze drie acteurs worden alle rollen in Un autre monde gespeeld door niet-professionele acteurs: fabrieksmedewerkers en managers die versies van zichzelf spelen. Het is een tactiek die Brizé ook voor zijn twee eerdere ‘arbeidsfilms’ al gebruikte en die de films een documentaire-achtige authenticiteit geeft. “Ik heb dat nodig,” vertelt de regisseur. “Ik moet de verhalen die ik wil vertellen kunnen wortelen in de echte wereld, een echte plek met echte mensen. Ik luister naar hun verhalen en dat vormt de film. Niet alleen hun ervaringen, problemen en uitdagingen, maar ook de manier waarop ze praten. De dingen die zij me vertellen, zou ik nooit zelf kunnen verzinnen.” Gevraagd hoe hij dat ensemble amateurs tot zulk sterk acteerwerk aan weet te zetten, glimlacht Brizé even. “Kun je een geheim bewaren? Nou, ik ook, want dat is mijn geheim – mijn ambacht.” Un autre monde is te zien in Cinecenter, Eye, Filmhallen, Ketelhuis, Studio/K||https://www.parool.nl/kunst-media/van-arbeider-tot-manager-in-un-autre-monde-zit-iedereen-klem-in-het-systeem~b9681cd0/
2022-07-27||Ook Hamaguchi’s (Drive My Car) eerdere film Asako I & II is nu in Amsterdam te zien||Eerst zien we hun ontmoeting. Schalks oogcontact in een museum en – dankzij prachtig filmisch vuurwerk – opnieuw oogcontact op straat. Dan de toenadering – regisseur Ryûsuke Hamaguchi brengt de paar daadkrachtige stappen die Baku zet om bij Asako te komen dramatisch in beeld. En dan de kus, vrijwel zonder dat er een woord tussen de twee gewisseld is. “Onmogelijk,” roept Baku’s beste vriend direct daarna, “zo gaat een eerste ontmoeting nóóit!” De film snijdt van de kus direct naar deze ontkrachting, tijdens een levendige avond in een café. Zo vervaagt Hamaguchi al voordat Asako I & II goed en wel op gang is de grens tussen de realiteit en de verhalen die mensen anderen én zichzelf vertellen. Asako I & II ging al in 2018 in première in de hoofdcompetitie van het filmfestival van Cannes, en draaide in januari 2019 op het filmfestival van Rotterdam. De film was toen al aangekocht voor vertoning in Nederland, maar bleef op de plank liggen. Dankzij het succes van Hamaguchi’s Murakami-verfilming Drive My Car, die afgelopen april de Oscar voor beste niet-Engelstalige film won, krijgt zijn eerdere werk nu alsnog wat welverdiende aandacht. Vorige maand verscheen al Wheel of Fortune and Fantasy (2021), en nu ook de film die Hamaguchi daarvoor maakte, en die zijn doorbraak op het hoofdpodium van de internationale cinema betekende. Omdat de film nu in het kielzog van Drive My Car wordt uitgebracht, is het verleidelijk om Asako I & II te bekijken als voorstudie voor dat latere meesterwerk. Ook dit is een boekverfilming; zoals Hamaguchi in Drive My Car Tsjechovs Oom Vanja verwerkt, zo verwijst hij hier naar Ibsens De wilde eend; en ook hier speelt een alledaags toeval een centrale rol. Al die elementen worden in Asako I & II met net wat minder finesse behandeld. Toch doet het de film tekort om hem alleen in de schaduw van Drive My Car te zien. Al is het maar vanwege het fantasierijke centrale gegeven. Want de film draait niet om de relatie tussen Asako en Baku – de onberekenbare liefde van Asako’s leven verdwijnt al snel weer. Maar twee jaar later ontmoet ze Ryohei, die als twee druppels water op Baku lijkt, maar een stuk betrouwbaarder blijkt. Maar de vraag of deze relatie gebaseerd is op een leugen, en wiens leugen dat dan is, en of dat eigenlijk erg is, blijft boven de film hangen. Hoewel Hamaguchi zijn hand in het slot van de film net iets overspeelt, weet hij die vragen in Asako I & II op intrigerende wijze in te bedden in prachtige kleine scènes, wonderlijk in al hun alledaagsheid.||https://www.parool.nl/ps/ook-hamaguchi-s-drive-my-car-eerdere-film-asako-i-ii-is-nu-in-amsterdam-te-zien~b0075a1c/
2022-07-27||Dinner in America: een filmische ode aan het niet erbij horen||De Amerikaanse indiefilm Dinner in America voelt als een terugkeer naar de jaren tachtig of negentig. De punktienerfilm draait om de ontmoeting van John Q Public (Kyle Gallner), een scheldende, pyromane punkrocker, en Patty (Yancey Fuqua), een buitenbeentje dat door haar klasgenoten wordt gepest omdat ze naïef is. Het begin van de film is opzettelijk ruig, met veel scheldwoorden, maar wanneer de twee hoofdpersonen elkaar ontmoeten, verandert de film in een zachtaardig liefdesverhaal. Dinner in America is een ode aan het niet erbij horen. John en Patty zijn schijnbare tegenpolen die door hun liefde voor muziek samenkomen. Ze zijn allebei buitenbeentjes, zowel in de samenleving als in hun gezin. Wanneer deze twee tegenstrijdige persoonlijkheden elkaar ontmoeten, wordt hun woede naar de wereld omgezet in liefde voor elkaar. Door middel van zes scènes van typische avondmaaltijden in Amerikaanse buitenwijken en instellingen schetst Dinner in America een portret van conservatisme. Dit staat in contrast met de rebellie van John en Patty, die, in tegenstelling tot de ouders die ze ontmoeten, wel om elkaar geven. Het is deze liefde en zorg voor elkaar die uiteindelijk wordt geportretteerd als het ware protest tegen de onachtzaamheid van de Amerikaanse maatschappij. Sommige kijkers kunnen worden afgeschrikt door de politieke incorrectheid van het taalgebruik in de film. Dinner in America provoceert een beetje, maar heeft wel een gevoel voor goed en kwaad. Net als zijn hoofdpersoon John schopt Dinner in America tegen dingen aan en zet hij dingen in brand, maar heeft de film uiteindelijk een klein hartje.||https://www.parool.nl/ps/dinner-in-america-een-filmische-ode-aan-het-niet-erbij-horen~b8b61b50/
2022-07-27||The Story of My Wife is alles wat er mis is met boekverfilmingen||Soms komen twee kunstenaars samen die beiden zo eigenzinnig zijn, dat het resultaat wel net zo uniek moet worden. Die verwachting is er bij The Story of My Wife. De bekroonde filmmaker Ildikó Enyedi, regisseur van onder andere het poëtische en originele On Body and Soul, maakte een bewerking van Milán Füsts The Story of My Wife, een bekentenisroman van een onbetrouwbare verteller. Zowel Enyedi’s filmmaken als Füsts schrijven hebben een droomachtige, subversieve kwaliteit. Maar in de verfilming van de Hongaarse roman uit 1946 heffen de kwaliteiten van de twee kunstenaars elkaar op. Het resultaat is een saaie, kleurloze, veel te lange boekverfilming over een problematische relatie. The Story of My Wife vertelt over het huwelijk tussen de Nederlandse zeekapitein Jakob Störr (Gijs Naber) en de Franse Lizzy (Léa Seydoux). Hoewel het verhaal ogenschijnlijk om Lizzy draait, gaat het vooral over het beeld dat Jakob van haar heeft, een beeld dat bezoedeld is door zijn aanhoudende onzekerheid en jaloezie. Zo ontstaat een portret van een man die hunkert naar stabiliteit maar altijd op zoek is naar iets beters. Jakob trouwt met Lizzy omdat ze de eerste vrouw is die hij op een middag een café binnen ziet wandelen. Hij heeft maagproblemen, wat nogal onhandig is als je op zee werkt, en iemand heeft hem geadviseerd dat de stabiliteit van een huwelijk zijn maag zal kalmeren. Jakob beschouwt zichzelf als een praktisch man, dus besluit hij gewoon te trouwen met de eerste vrouw die hij tegenkomt. Deze vrouw is Lizzy. Ze flirten een beetje en treden al snel in het huwelijk. Maar voordat ze elkaar echt kunnen leren kennen, vertrekt Jakob weer naar zee, waar hij maanden zal blijven. Het idee dat Lizzy maandenlang alleen thuis is, maakt hem gek. De roman is een verhaal over seksisme, over de projecties van een man op een vrouw en zijn dubbele maatstaven, maar Enyedi maakt er bijna een liefdesverhaal van. Het is een frustrerende keuze. Lizzy, door Seydoux gespeeld als een zwoele societydame, is immers niet een echt persoon, maar een projectie. Het beeld dat we van haar hebben, bestaat alleen in Jakobs gedachten. Maar de film slaagt er niet in over te brengen dat dit allemaal Jakobs ideeën van Lizzy zijn en dat haar persoonlijkheid is gekleurd door Jakobs onzekerheden, angsten en dromen. De verbeelding van Lizzy voelt te concreet aan. Als liefdesverhaal valt The Story of My Wife ook ontzettend tegen. Dat komt deels door het lichtelijk absurde uitgangspunt dat Jakob trouwt met de eerste vrouw die een café binnenstapt. Als gevolg daarvan leren Lizzy en Jakob elkaar nooit echt kennen en hebben ze vrijwel niets met elkaar gemeen. Dat maakt het moeilijk om geïnvesteerd te blijven in hun relatie, vooral wanneer die relatie wreed wordt. Boekverfilmingen hebben ten onrechte een slechte reputatie, ze kunnen ontzettend meeslepend en origineel zijn. Toch gebeurt in The Story of My Wife alles wat er volgens critici mis is met boekverfilmingen: de dialoog is boekachtig en wordt nooit van de bladzijden gelicht waar hij vandaan komt. Het acteerwerk is daardoor stijfjes, de scènes zijn te lang en het verhaal bestaat uit een hoop plot maar voelt toch meanderend en saai aan. De beelden waarin cameraregisseur Marcell Rév het verhaal vangt zijn het enige opmerkelijke van de film. Vooral het contrast tussen het leven op zee en het leven op land is visueel interessant. Maar deze beelden zijn het kijken naar de lange strubbelingen van een relatie waar we nooit echt in geïnvesteerd raken, niet waard.||https://www.parool.nl/kunst-media/the-story-of-my-wife-is-alles-wat-er-mis-is-met-boekverfilmingen~b4bd82a1/
2022-07-27||Recordpoging parachutespringen in Chicago met Amsterdams tintje||Dit jaar viert Van der Horst haar 20-jarige springjubileum. Wat in 2002 ooit begon als verjaardagssprong, is uitgegroeid tot een zeer fanatieke en serieuze hobby. “Je springt niet zomaar even uit een vliegtuig, het is een sport waarin je je kunt blijven ontwikkelen.” Naast het parachutespringen heeft de parachutist een fulltime baan als directeur van een kunststichting. Een aantal jaar terug sprong Van der Horst in 2015 ook mee in een poging een nieuw wereldrecord te bereiken. In Ottawa (VS) vestigde ze samen met 163 andere parachutisten het huidige wereldrecord door de grootste verticale formatie ooit in de lucht te vormen. Toentertijd was ze de enige Nederlander, tijdens de recordpoging van 22 tot 26 augustus in Chicago wordt ze vergezeld door twee andere Nederlandse parachutisten. In 2018 werd tevergeefs al een poging met 200 parachutisten gedaan, maar deze mislukte mede door het slechte weer. Met in totaal negen vliegtuigen gaan de parachutespringers de lucht in. Wanneer ze op zes kilometer hoogte vliegen maakt iedereen zich klaar voor de sprong, die ingezet wordt wanneer in elk vliegtuig hét cruciale lichtje gaat branden. “Iedereen weet dan: dit is het moment, let’s go.” De parachutisten vallen vervolgens voor 5 tot 7 minuten in een vrije val en proberen met een snelheid van 350 km per uur op hun hoofd te vliegen in de gezamenlijke vorm van een ster. Het wereldrecord wordt neergezet als alle parachutisten ondersteboven in stervorm vliegen. Een recordpoging gaat meestal gepaard met tien tot vijftien sprongen, waarvan er vier per dag worden uitgevoerd. Naast de 200 springers moeten ook de mensen op de grond, cameravliegers en piloten op het juiste moment het juiste doen. Elke schakel binnen de parachutemachine is cruciaal om het record voor elkaar te krijgen. En dat kost logischerwijs veel tijd en oefening. De eerste sprongen gaan daarom niet altijd goed. Alle elementen moeten kloppen. De 44-jarige Amsterdammer zou zichzelf als allesbehalve een dare devil omschrijven. Sterker nog, ze heeft zelfs last van hoogtevrees. Ooit was dat de aanleiding om met springen te beginnen om zo haar hoogtevrees de baas te blijven. “Ik kan het niet goed hebben wanneer ik door angst beperkingen ervaar. De enige manier om deze tegen te gaan, is door ze aan te gaan.” Wel nuanceert Van der Horst de hoogtevrees in de lucht enigszins. Volgens haar ervaar je de angst anders als je uit een vliegtuig springt, dan wanneer je op de rand van een hoog gebouw staat. “Het heeft alles te maken met je referentiekader. Het enige wat je ziet is de grond en dat is voor mij te abstract om mijn hoogtevrees bewust te ervaren.” Van der Horst springt dan ook liever uit het vliegtuig dan dat ze ermee landt: “Als parachutespringen je eng lijkt, moet je landen met zo’n klein vliegtuig eens proberen.” Met veel vertrouwen kijkt Van der Horst uit naar de recordsprong in Chigago. Ze gelooft dat wanneer alle poppetjes op de juiste plek staan en het weer meewerkt, een nieuw wereldrecord ophanden is. Op de vraag wat het springen zo leuk maakt antwoordt Van der Horst vrij resoluut: “Springen is voor mij een heel extreme manier om tot een bepaald zenmoment te komen. Het ogenblik dat je uit een vliegtuig springt en samen met iets bezig bent, worden de onbenullige zaken in het leven bijzaak.”||https://www.parool.nl/amsterdam/recordpoging-parachutespringen-in-chicago-met-amsterdams-tintje~b5edf930/
2022-07-27||Opinie: ‘Het Sluishuis, is dat nou echt verrijking van de stad?’||Ik ben geen architect of architectuurcriticus. Ik ben wel geboren Amsterdammer en geïnteresseerd in opmerkelijke toevoegingen aan de stad. Zonder me te verbeelden de wijsheid in pacht te hebben wil ik graag het hoogste woord over de nieuwste toevoeging aan de stad: het Sluishuis, bij de toegang van het Haveneiland in Amsterdam-IJburg. Ik vraag me af of hier sprake is van het verrijken van het stadsbeeld én of de toevoeging bijdraagt aan het functioneren en de behoeften van de stad en haar bewoners. Is het Sluishuis een ‘icoon’, de nieuwste selfie-attractie van de stad, zoals Het Parool 15 juli kopte? Dat het Sluishuis een architectonische prestatie van formaat is zal niemand betwisten. Vergeleken met de architectonische ‘hoogstandjes’ aan de Zuidas – met het Nhow Hotel van Rem Koolhaas als dieptepunt – is het Sluishuis absoluut een aanwinst voor het stadsbeeld. Het is een visitekaartje voor IJburg. Selfie-attractie: oké. Maar een icoon? Er is pas sprake van een icoon als het bouwwerk niet alleen architectonisch uniek is en in het stadsbeeld opvalt, maar bredere betekenis heeft voor de stad en haar bewoners. Dat is bijvoorbeeld niet het geval bij het Pontsteigergebouw in de Houthavens. Dat is een zeer opvallend bouwwerk, maar aan de stad voegt het weinig meer toe dan zeer dure woningen en het zoveelste hotel. The Valley, het vernieuwende groene woonconcept aan de Zuidas is qua architectuur vernieuwend, maar vooral bestemd voor rijken. Gelukkig is daar wel voorzien in openbare toegankelijkheid. Dat geldt ook voor het Sluishuis: het dak en het binnenplein zijn opengesteld voor iedereen, maar het voegt aan de stad (voornamelijk) dure koopwoningen toe. In de wereld van architecten is altijd een wedstrijd gaande: wie of welk architectenbureau kan het mooiste, bijzonderste, hoogste bouwwerk neerzetten? Vooral de wedstrijd tussen architecten (en steden) om het hoogste gebouw vind ik bijzonder irritant. Hoog is niet per definitie mooi. Gelukkig klinkt er wel steeds meer kritiek op de hoogbouw, vooral omdat de leefbaarheid op straatniveau onder druk komt te staan. De discussie rondom het ontwerp van de Sluisbuurt ging daarover: is een buurt met vele, hoge woontorens én een leefbare openbare ruimte wel te ontwikkelen? Als dát lukt, en er zijn ook nog voldoende betaalbare woningen voor de middenklasse, dan mag de hele Sluisbuurt van mij een icoon voor de stad worden genoemd. Bewaar de term icoon voor bouwwerken of projecten die architectonisch bijzonder zijn, het stadsbeeld verrijken, bijdragen aan het functioneren van de stad en iets teruggeven aan haar bewoners. Voorbeelden: de Erasmusbrug en het Depot Boijmans Van Beuningen in Rotterdam. Het Eye Filmmuseum en een iconisch Slavernijmuseum op de kop van het Java-eiland in Amsterdam. En over enige tijd twee mooie ranke fietsbruggen over het IJ. En – ik kan er natuurlijk niet omheen als mede-initiatiefnemer van kabelbanen voor het openbaar vervoer over het IJ – de iconisch ontworpen IJbaan in Haven-Stad. Willem Wessels, bestuurslid van de Stichting IJbaan||https://www.parool.nl/columns-opinie/opinie-het-sluishuis-is-dat-nou-echt-verrijking-van-de-stad~b6577f0e/
2022-07-27||Dit broedplaatsbeleid jaagt gentrificatie en segregatie aan||Net als betaalbare woningen heeft de stad ook betaalbare werkplekken en toegankelijke publieke ruimte nodig. Plaatsen waar het sociaal-maatschappelijke en het creatief-kunstzinnige elkaar ongedwongen kruisen en ontmoeten. Om duidelijk te maken dat wonen, werken, leven, leren en spelen georganiseerd kan worden op één plek. En bovenal dat het rechten zijn in plaats van een aan hoge transacties onderhevige voorwaarde. Broedplaatsen zijn in potentie plekken waar dit allemaal samen kan komen. Plekken waar het individuele wordt gestimuleerd richting het collectieve, in solidariteit en met creativiteit. Omdat het in theorie betaalbare ateliers, werkplekken, publieke ruimten en soms woningen realiseert voor kunstenaars en creatievelingen (en af en toe personen zonder documenten), die zich vervolgens ook inzetten voor de omliggende buurt. Maar uitgerekend het broedplaatsbeleid belemmert deze kans. Omdat het in de praktijk bijna altijd gentrificatie en segregatie aanjaagt. Vooral als het in kleurrijke wijken – in voormalige publieke ruimten zoals buurthuizen en scholen – overwegend witte en gesloten enclaves creëert. Waarna hippe horecaconcepten en ontwikkelaars gretig trekken naar plekken waar ze voorheen niet dood gevonden wilden worden. Wat de betaalbaarheid in het hele gebied langzaam bemoeilijkt, omdat met hun komst de prijzen worden opgedreven. Waarna niet alleen omliggende bewoners maar ook diezelfde ‘pionierende’ kunstenaars en creatievelingen worden verdrukt. Omdat deze plekken bijna altijd een tijdelijke functie hebben. En zo wordt dus precies het tegenovergestelde bereikt van wat het broedplaatsbeleid pretendeert te zijn. Dat is vooral broedplaatsontwikkelaars aan te rekenen, die alle vertrouwen en middelen krijgen van de gemeente om zich ruimte in de stad toe te eigenen. En die vervolgens met een verouderd ‘deurbeleid’ de ruimte homogeen houden. Wat broedplaatsen namelijk ‘betaalbaar’ maakt, is de zogenaamde CAWA-eis. Om te mogen huren word je als kunstenaar of creatieveling getoetst op bepaalde diploma’s en werkervaring, waardoor bijvoorbeeld autodidacten, vmbo’ers en MBO’ers worden uitgesloten. Dus voor wie houden we precies die schaarse ruimte in de stad betaalbaar? Een veelgebruikt tegenargument is dat ‘slechts’ 40 procent van de broedplaatsen CAWA-getoetst moet zijn. Dus dan is er toch ruimte om 60 procent ‘vrij’ in te richten? Maar zolang je de CAWA hanteert, stem je in met de belemmering om deze plekken 100 procent open te gooien voor de gemeenschap. Overigens kunnen broedplaatsontwikkelaars ondanks die 40 procent nauwelijks tonen hoe ze de lokale gemeenschappen betrekken en versterken. De paar uitzonderingen bevestigen de regel. Natuurlijk helpt het als de huidige huurders duurzaam en dienstbaar de handen inéénslaan met lokale partijen. Dat gebeurt op sommige plekken gelukkig ook. Maar ontwikkelaars moeten zélf ruimte maken. Het gaat vaak om gemeentelijk vastgoed dat per definitie van de gemeenschap zou moeten zijn. Daar hebben we geen frustrerende tussenpartijen voor nodig. Geef onze eigen wijkcoöperaties de ruimte en middelen (terug) zodat we zelf onze plekken kunnen bezitten en beheren. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/dit-broedplaatsbeleid-jaagt-gentrificatie-en-segregatie-aan~bb047f77/
2022-07-27||Opinie: ‘Ik schaam me voor de mannen binnen het corps en ben momenteel niet trots om zelf lid te zijn.’||Verschillende mannelijke hoge piefen vertelden bij het 34ste lustrum van het Amsterdamsch Studenten Corps afgelopen zondag hoe zij daadwerkelijk over vrouwen denken. Uitspraken waarvan ik het niet nodig vind om deze nogmaals op papier te zetten. Om even een beeld te schetsen van wie deze mannen zijn: zij bekleedden afgelopen jaar hoge functies binnen de vereniging en hadden een voorbeeldfunctie voor hun leden. Zij hebben zich, als ik de leden mag geloven, afgelopen jaar hard gemaakt voor cultuurveranderingen binnen hun vereniging, om aan het eind van het jaar alles in één keer de prullenbak in te gooien. De vrouwen lieten zich daarentegen weer van hun beste kant zien. Zij schreven een ongelooflijk scherpe, heldere brief. Zij voelden zich verplicht om zich voor de zoveelste keer open en kwetsbaar op te stellen. Zij durfden op te schrijven wat dit soort uitspraken met hen doen. De brief slaat volledig de spijker op zijn kop. Deze vrouwen weten op een ongelooflijke wijze te beschrijven wat voor gevolgen dit heeft. De kracht van de vrouw wordt hiermee opnieuw bevestigd. Zo zie je maar dat deze generatie vrouwen grenzen stelt, wél de mond opentrekt en klaar is met haantjesgedrag. Tot hier en niet verder. Het is mooi geweest. Basta. In wat voor tijd leven we? Ik kijk naar mannen die vrouwen vernederen en zich blijkbaar verheven voelen, mannen die het lef hebben om hun ‘eigen vrouwen’ uit te maken voor hoeren. Niemand die mij kan vertellen dat dat grappig is. Het is nog nooit in mij opgekomen om een grap te maken over een groep waarvan ik weet dat juist zij mijn steun nodig hebben. Ik schaam me diep voor deze mannen. Net zo goed schaam ik me voor de heren die het opnemen voor vrienden die dit soort uitspraken doen. ‘Hij bedoelt het niet zo’ en ‘Zo zijn mannen onder elkaar’ zijn uitspraken die voorbijkomen als het over seksistische opmerkingen gaat. Kap nou eens met elkaar de hand boven het hoofd te houden. Noem je huisgenoot, clubgenoot, broertje of vriend gewoon een ongelooflijke klootzak in plaats van te zeggen dat hij het niet zo bedoelt. Hoe bedoelen mannen het dan? Bedoelen ze dat wij mannelijke steun zo hard nodig hebben in het feminisme? Bedoelen ze dat mannen ons voortaan altijd moeten helpen als we voor de zoveelste keer ongevraagd worden aangeraakt? Bedoelen ze dat mannen de vrouwen met wie ze seks hebben achteraf geen hoer moeten noemen? Is dat waarom de hoge piefen het woord hoer in de mond namen? Wilden ze eigenlijk meegeven hoe belangrijk het is dat ook mannen klaar zijn met flauwe, seksistische grappen (waarmee het beeld van vrouw als ondergeschikte in stand gehouden wordt)? Was dat wat de heren wilden zeggen? Ik schaam me. Nu komt het aan het licht, maar ik kan me voorstellen dat dit niets nieuws is. Ik schaam me dat ik me in dezelfde kringen begeef als deze vrouwen. Ik, aankomend vierdejaars lid van UVSV, ben trots op de vrouwenvereniging. Maar ik ben minder trots dat ik ook lid ben van het corps. In mijn kringen zien sommige heren niet in dat alle vrouwonvriendelijke uitspraken niet grappig zijn en nooit grappig waren. Op het moment van de walgelijkheden werden er bij het damesdiner van AVSV speeches gehouden over vriendschap en zusterliefde. Er werd benoemd dat je er voor elkaar moet zijn in plaats van elkaar naar beneden te halen. Dat zegt zoveel over vrouwen. Wij staan in onze kracht. Wij staan boven dit soort walgelijkheden. De vrouw anno 2022 staat op voor elkaar en voor zichzelf. Dat hebben de vrouwen van AVSV opnieuw voor ons bewezen. Voor de dames die de brief hebben opgesteld: dank hiervoor. Geloof me als ik zeg dat elke vrouw achter jullie staat. Hulde voor jullie. Dank voor het (opnieuw) voor ons opkomen. Dank dat jullie bestaan. Dank dat de vrouw bestaat. Tot hier en niet verder. Het is mooi geweest. Basta. Fien van Snippenberg: Student journalistiek, schrijver en fotograaf. Woont in Utrecht.||https://www.parool.nl/columns-opinie/opinie-ik-schaam-me-voor-de-mannen-binnen-het-corps-en-ben-momenteel-niet-trots-om-zelf-lid-te-zijn~ba91acdb/
2022-07-27||Wat doen tieners op hun telefoon? Fiene (12): ‘Op TikTok verkoop ik armbanden’||“Gemiddeld zo’n drie uur per dag. Het verschilt een beetje, vandaag heb ik er tot nu toe tweeënhalf uur op gezeten. Zoals nu in de vakantie en in het weekend gebruik ik hem meer. Op een schooldag is dit vaak wat minder.” “Vooral WhatsApp en TikTok. Ik maak veel TikToks met vriendinnen. Ik vind het leuk om dansjes te oefenen. Maar we maken ook comedyfilmpjes, een soort pranks. Er is bijvoorbeeld een muziekje dat zegt ‘I’m thirsty (ik heb dorst), refreshing (verfrissend)’ en dan krijg je een hele bak water over je heen.” “Ik heb een account waarop ik met vriendinnen zelfgemaakte kralenarmbanden verkoop. Ons account heet Jewellery.by.fvl, met de eerste letters van onze namen. Ik zag dit heel veel op internet en een vriendin van mij deed dit ook. Toen heb ik voor mijn verjaardag van vriendinnen een box gekregen.” “Op TikTok laat ik zien wat ik allemaal maak. Soms open ik een pakketje en dan kan het filmpje drie minuten duren. Maar als ik een korte video maak van een armband die ik wil verkopen, dan laat ik die zien en is het een video van soms maar tien seconden.” “We hebben nu twaalf bestellingen gehad. Op ons account hebben we meer dan 1500 volgers, het is leuk om te zien hoe er elke dag weer een aantal bijkomt. Op Koningsdag hadden we een kraampje gemaakt om de armbanden te verkopen en hierop hebben we ook een code naar ons TikTokaccount gezet. Die dag kwamen er ook mensen naar ons toe die ons kenden van dit account.”||https://www.parool.nl/ps/wat-doen-tieners-op-hun-telefoon-fiene-12-op-tiktok-verkoop-ik-armbanden~bc6b2bf0/
2022-07-27||Boris Johnson getipt als mogelijke opvolger van Navo-topman Jens Stoltenberg||Stoltenberg legt naar verwachting in september volgend jaar zijn functie neer. Oorspronkelijk zou dat dit jaar zijn, maar de overdracht werd uitgesteld vanwege de oorlog in Oekraïne. Een daadwerkelijke aanstelling voor Johnson is ver weg: hij zou zich eerst kandidaat moeten stellen, daarna moeten alle Navo-leden unaniem de opvolger kiezen. Verwacht wordt al dat Frankrijk mogelijk een veto uitspreekt. De Britse premier neemt op 6 september ontslag als premier van het Verenigd Koninkrijk, wat hem de tijd zou geven om wat rust in te lassen voor hij aan zijn potentiële nieuwe functie begint. Om secretaris-generaal te worden van de Navo, zou hij ook moeten stoppen als Brits parlementslid. Johnson zelf geeft voorlopig geen commentaar over zijn ambities, maar de kans dat de opvolger van Stoltenberg een Brit wordt, is niet ondenkbaar. De Verenigde Staten zijn geen fan van een kandidaat uit de Europese Unie, vanwege de plannen van de EU om met een Europees leger van start te gaan. Daarmee wordt de poel politici waar uit kan worden gevist kleiner, want het is traditie binnen het Atlantische militaire genootschap dat de secretaris-generaal niet uit de VS komt. Het Verenigd Koninkrijk is ook voor de Baltische staten een goede optie. Johnsons ster is internationaal gestegen door zijn inspanningen om mee te bouwen aan een internationale coalitie tegen de Russische president Vladimir Poetin. Ook zijn expliciete steun voor Oekraïne bleef niet onopgemerkt. Er zijn echter nog andere Britten in de running. Zo doen ook de namen van voormalige premiers Theresa May en David Cameron de ronde, net als die van minister van Defensie Ben Wallace. De recentste Britse Navo-baas - tussen 1999 en 2004 - was Lord George Robertson, voormalig minister van Defensie voor Labour.||https://www.parool.nl/wereld/boris-johnson-getipt-als-mogelijke-opvolger-van-navo-topman-jens-stoltenberg~b5262eea/
2022-07-27||Tweede explosie in iets meer dan een maand tijd bij appartementencomplex IJburg||De explosie vond plaats rond 03.20 uur, aldus een politiewoordvoerder. Waarschijnlijk werd de ontploffing veroorzaakt door zwaar vuurwerk. Door de klap ontstond er veel schade aan de binnenkant van het gebouw: aan de deur, het plafond, de wanden en de lift. Er vielen geen gewonden, wel ontstond er een klein brandje dat door de brandweer is geblust. De politie bevestigt dat het hetzelfde portiek is als waar op 16 juni ook al een explosie plaatsvond. “Of er een verband is tussen beide ontploffingen, wordt onderzocht,” aldus de woordvoerder. Bij enkele bewoners zit de schrik er in, ze vragen zich vooral af hoe iemand op dat tijdstip het complex binnen is gekomen. “Je voelt je niet meer veilig in je eigen huis, ik ben ook heel voorzichtig met mensen binnenlaten,” aldus een vrouw die vlakbij de plek van de explosie woont, maar uit angst niet met naam en toenaam in de krant wil. Ook kon ze zich niet voorstellen dat de knal weer vanuit hun complex kwam: “Ik rook dat er brand was en wist dat het weer raak was.” Verhuurder Ymere is op de hoogte van beide explosies en kijkt naar mogelijke maatregelen, zoals beveiligingscamera’s.||https://www.parool.nl/amsterdam/tweede-explosie-in-iets-meer-dan-een-maand-tijd-bij-appartementencomplex-ijburg~baceb057/
2022-07-27||Demi Schuurs vindt het belangrijk om rolmodel te zijn: ‘Ik ben geen Serena, maar ik kan mensen wel helpen’||Als kind kreeg Demi Schuurs (28) thuis de keuze. Korte haren en meisjeskleren, of lange haren en jongenskleren. Ze ging de strijd aan met haar ouders en won: een kort kapsel én jongenskleding. Daar voelde ze zich het fijnst bij, simpel. De ideale wereld van de tennisster klinkt even eenvoudig: laat iedereen lekker zichzelf zijn, zonder gedoe. De praktijk is echter weerbarstig. Schuurs gaf een hartje aan het bericht van haar Russische collega Daria Kasatkina, die vorige week bij een bekende vlogger vertelde een vriendin te hebben. “Ik begreep dat zij ook veel vervelende reacties heeft gekregen. In het vrouwentennis is het zo goed als normaal, een vrouw die op vrouwen valt. Maar het maakt natuurlijk wel verschil waar je vandaan komt.” Kasatkina, die zich behalve over de intolerantie in Rusland ook kritisch uitliet over de oorlog die het land van haar geboorte in Oekraïne voert, barstte in tranen uit toen ze de vraag kreeg wanneer ze haar ouders weer denkt te zien. Ze heeft geen idee. Schuurs heeft met haar coming-out geworsteld, al was dat achteraf niet nodig geweest. Wie ze ook vertelde dat ze op meisjes viel, iedereen reageerde positief en wenste haar alle geluk van de wereld. Maar de tennisster weet dat het vaak minder soepel gaat. Juist daarom vindt ze het belangrijk een rolmodel te zijn. “Al is het maar één persoon die er iets aan heeft, is het al waardevol.” Schuurs weet inmiddels dat het er aanzienlijk meer zijn dan een,. Twee jaar geleden gaf de Limburgse dubbelspecialiste een interview aan de Women’s Tennis Association (WTA), de mondiale organisatie van professionele tennissters, waarin ze vertelde over haar zoektocht op de Tour, als tennisster zonder rokje. Ze zei onder meer: “Ik voel me goed in jongenskleding, daarom draag ik die. Volgens mij is het goed als atleten niet verlegen zijn om te laten zien wie ze zijn. Mijn advies aan iedereen zou zijn: doe wat je wil en waar je blij van wordt, schroom niet het anderen te vertellen.” Schuurs kreeg na het interview een grote aantal berichten via Instagram. Haast uitsluitend dankbetuigingen. Dat ze zo open was, in woord en daad, inspireerde velen. “Ik heb zelfs reacties gelezen van mensen die uit de kast durfden te komen na dat verhaal. Maar ook berichten dat mensen die ergens over twijfelden zich eraan hadden opgetrokken, of ervan hadden geleerd. Ik was er wel verrast over.” Daarom zei Schuurs ja toen ze werd benaderd door de EuroGames, een meerdaags sportevenement waaraan iedereen mag meedoen, maar dat zich speciaal richt op de lhtbq-gemeenschap. Zonder er bij te kunnen zijn de komende dagen – ze is in Amerika voor toernooien – is Schuurs ambassadrice van het tennistoernooi dat nu in Nijmegen wordt gehouden. “Ik ben geen voorbeeld of boegbeeld zoals Serena Williams dat is,” zegt Schuurs. “Maar ik verberg mijn geaardheid niet, mensen weten het van mij. Door daarover te vertellen, kan ik ook mensen helpen. Ik kan het alleen maar ondersteunen dat er een evenement is waar mensen met bepaalde gevoelens onder elkaar zijn en zichzelf kunnen zijn. Dat daar aandacht voor is, is goed.” Toch draait ze er niet omheen, ze staat er dubbel in. Juist door een speciaal toernooi te organiseren voor de lgbtq-groep, leg je nadruk op iets wat eigenlijk gemeengoed zou moeten zijn. “Er wordt een bepaald stempel op gedrukt, mensen worden in een hokje geduwd. We richten er aandacht op, omdat het anders zou zijn, terwijl dat niet zo is. Dat is de andere kant van de medaille en maakt het lastig. Ik zit daar altijd tussenin. Maar ik werk toch graag mee. Vertel open mijn verhaal. En hoop dat het allemaal zo normaal mogelijk wordt.” Een inclusieve sport is nog lang niet overal de realiteit. Neem het verschil tussen de mannen en de vrouwen, zegt Schuurs. In voetbal, hockey en tennis wordt er niet gek opgekeken als je als vrouw een vriendin hebt. Samen douchen, geen probleem, het gaat er nooit over. Maar bij de mannen zie je dat niet. Je maakt mij niet wijs dat daar geen homo’s zijn in de sport, maar ik kan er niet één opnoemen. Het wordt me vaak gevraagd hoe dat komt. Ik weet het niet. De machocultuur? Zou kunnen. Misschien is het lastig om de eerste te zijn. Is er toch angst om aan status te verliezen. Ik heb het idee dat we de goede kant op gaan. Maar daar is nog wel wat te winnen.”||https://www.parool.nl/sport/demi-schuurs-vindt-het-belangrijk-om-rolmodel-te-zijn-ik-ben-geen-serena-maar-ik-kan-mensen-wel-helpen~b3e96ba2/
2022-07-27||Burgemeesters grote steden uiten zorgen bij minister over jihadisten wier paspoort is afgepakt||Dat blijkt uit een vertrouwelijke brief die de burgemeesters hebben geschreven aan minister Dilan Yeşilgöz (Justitie en Veiligheid) en die in handen is van RTL Nieuws en door het ANP is ingezien. Ze willen dat de minister de verantwoordelijkheid neemt voor deze groep. Ook de reclassering en de Nationaal Coördinator Terrorismebestrijding en Veiligheid (NCTV) waarschuwen dat de groep een gevaar kan vormen voor de nationale veiligheid. Sinds 2010 is het mogelijk om het Nederlanderschap in te trekken als iemand veroordeeld is voor een terroristisch misdrijf. Sinds 2017 kan dit ook als bewezen is dat iemand actief is of was bij een terroristische groepering. Dat afpakken van het paspoort kan echter wel alleen als iemand nog een tweede nationaliteit heeft. Wie de Nederlandse nationaliteit kwijt is, wordt daarnaast ongewenst vreemdeling verklaard en kan dan geen uitkering, woning, zorgverzekering of bankrekening aanvragen. De maatregel is volgens de Immigratie- en Naturalisatiedienst (IND) sinds 2010 45 keer uitgevoerd. Hiervan zijn twintig veroordeelden woonachtig in de vier grote steden. Om hoeveel personen het in Amsterdam gaat, kan een woordvoerder van burgemeester Halsema nog niet zeggen. Volgens de burgemeesters is het afpakken van de Nederlandse nationaliteit zonder kans op uitzetting problematisch, omdat een terugkeer in de samenleving daardoor onmogelijk wordt. De (voormalig) jihadisten kunnen dan vrijwel niet in de gaten worden gehouden. De burgemeesters zouden graag zien dat de AIVD kijkt naar de risico’s bij ieder persoon van wie het paspoort is afgepakt. Daarbij komt dat het uitzetten van ongewenst verklaarde personen vaak niet luk. Een groot deel van deze groep heeft ook de Marokkaanse nationaliteit en dat land neemt geen burgers aan die niet ‘terug’ willen. Ook bij andere landen zijn er uiteenlopende redenen waarom een uitzetting niet lukt. De reclassering zegt dat het voor de jihadisten, vaak uitreizigers naar Syrië, door de Nederlandse nationaliteit in te trekken zo goed als onmogelijk is om een nieuwe start te maken. De kans dat ze daardoor weer in oude gewoontes en radicaal gedrag vallen, is groot. De burgemeesters zijn bang dat jihadisten hierdoor van de radar van instanties verdwijnen. In de brief vragen zij daarom of minister Yeşilgöz verantwoordelijkheid neemt voor de groep. Zij zouden zich met de brief indekken voor eventuele gevolgen als een (voormalig) jihadist opnieuw de fout in gaat. De groep ex-terroristen die na een gevangenisstraf vrij komt, niet meer de Nederlandse nationaliteit bezit en wel hier wil blijven, zal de komende jaren toenemen, waarschuwde de NCTV al eerder. Dat kan gevaar opleveren voor de nationale veiligheid, stelt de coördinator. Tegen RTL Nieuws erkent minister Yeşilgöz dat het uitzetten van personen van wie het Nederlandse paspoort is afgepakt, niet altijd lukt. “Als vertrek niet direct lukt, houdt de afdeling Vreemdelingenpolitie, Identificatie en Mensenhandel (AVIM), onderdeel van de politie, zicht op deze groep. Toezicht bestaat in deze gevallen meestal uit een meldplicht en een gebiedsgebod.” Ook zou de AIVD personen monitoren bij wie dat nodig is. Maar volledige verantwoordelijkheid lijkt de dienst niet te willen nemen. “De aanpak valt of staat niet door één maatregel door één organisatie, maar juist door het integraal treffen van maatregelen,” zegt ze.||https://www.parool.nl/amsterdam/burgemeesters-grote-steden-uiten-zorgen-bij-minister-over-jihadisten-wier-paspoort-is-afgepakt~ba58645d/
2022-07-27||Is Trump echt zo begaan met Nederlandse boeren? ‘Hij heeft een eigen agenda’||De paranoïde vleugel van rechts Amerika heeft nieuwe helden: Nederlandse boeren. Beelden van de boerenprotesten domineerden de afgelopen weken in de uiterst rechtse bubbels op sociale media, omstreden oud-medewerkers van Donald Trump bespraken de boeren in hun radicale podcasts. Trump zelf prees de ‘moedige’ veehouders die zich verzetten tegen Nederlands natuurbeleid. Is hij echt zo begaan met boeren buiten de Amerikaanse grenzen en de voedseltekorten waarover hij zich zorgen zegt te maken? “Natuurlijk niet,” zegt Wendy Via vanuit Alabama. “Donald Trump is niet anders dan elke andere rechts-extremist die bovenop dit protest springt om zichzelf te promoten.” Wendy Via is directeur van een onderzoeksgroep die de internationale reikwijdte van Amerikaans extremisme bestudeert, het Global Project Against Hate and Extremism. Ze waarschuwt: de Nederlandse boeren en alle onzekerheden over hun toekomst worden gebruikt door Amerikanen met een eigen agenda. Die van Donald Trump draait bijvoorbeeld om zijn eigen succes. Er komen Congresverkiezingen aan, Trump maakt zich ook op voor een potentiële nieuwe presidentscampagne. De speech waarin hij over Hollandse boeren sprak is onderdeel van zijn binnenlandse politieke spel. De centrale boodschap zat in een bijzin. “You’ll be next,” zei hij tegen Amerikaanse toehoorders. “Jullie zijn de volgende.” Oftewel: jullie gaan ook de consequenties ondervinden van wat hij ‘klimaattirannie’ noemt - tenzij jullie mij en mijn bondgenoten weer aan de macht helpen. Trumps achterban bestaat uit mensen die het gevoel hebben dat zij er niet meer toe doen, een sentiment dat ook leeft onder veel Hollandse trekkerdemonstranten. Trump werpt zich op als de verdediger van bewoners van het meer traditionele platteland die het gevoel hebben dat de ‘linkse elite’ in steden hen de wet wil voorschrijven. De Nederlandse protesten van boeren tegen politici passen precies in dat wij-tegen-zij-denken. Trump herhaalde in zijn speech wat al langer rondzingt onder complotdenkers, signaleert Katherine Keneally, die namens het internationale Institute for Strategic Dialogue Amerikaanse extremisten monitort. Onlinegroepen die zich al maanden bezighouden met een samenzweringstheorie over een bewust gecreëerde voedselcrisis om met honger de wereldbevolking onder de duim te houden, hebben het nu veel over de Nederlandse boeren. “Trump zegt wat een groot deel van zijn achterban wil horen,” denkt Keneally. “Antioverheidsextremisten en complotdenkers delen de Nederlandse protesten om hun eigen verhaal te ondersteunen. Ze gebruiken veel angstzaaierij: de overheid doet dit niet vanwege natuur, maar om de bevolking te controleren. Ze zeggen: de Nederlanders worden geregeerd door de nieuwe wereldorde en de VS is hierna aan de beurt.” Dat is wat de rechtse tv-commentator en een van Trumps meest prominente bondgenoten Tucker Carlson suggereerde op Fox News, in een van de best bekeken actualiteitenprogramma’s van Amerika: dat het Nederlandse natuurbeleid een voorbode is van wat Amerikanen te wachten zou staan, ‘als we het toelaten’. Het is niet de eerste keer dat Trump en andere prominente rechts-conservatieve Amerikanen verzet tegen democratisch gekozen overheden elders in de wereld omarmen. Trump sprak als president al lovend over de gelehesjesbeweging in Frankrijk, bijvoorbeeld, en prees eerder dit jaar de vrachtwagenchauffeurs die uit protest over vaccinatieregels de Canadese hoofdstad Ottawa blokkeerden. In Canada leidde het Amerikaanse enthousiasme tot boosheid. Bijna de helft van de 10 miljoen dollar aan donaties die de truckers ophaalden kwam uit Amerika, bleek uit gelekte gegevens van een inzamelingswebsite. Amerikaanse politici en conservatieve activisten mengden zich in binnenlandse Canadese aangelegenheden, klaagden Canadese ministers. De grote aanjagers van de aandacht voor Nederlandse demonstranten zijn de sterren van de beweging die blijft ontkennen dat Trump in 2020 de verkiezingen verloor, ziet onderzoeker Kenneally. Ze gebruiken de boerenopstand om samenzweringstheorieën verder te verspreiden en wantrouwen tegen overheden en media aan te wakkeren, observeert Wendy Via. “Extremisten en machtige mensen als Trump en Tucker Carlson geven niets om de mensen die getroffen worden door de serieuze kwesties waar de boerenprotesten om draaien.” Bewonderende tweets komen bijvoorbeeld van Jack Posobiec, extreemrechts verspreider van nepnieuws. Er is ook een video met bemoedigende woorden van Michael Flynn, een paranoïde ex-generaal die een blauwe maandag adviseur nationale veiligheid van Trump was, maar ontslagen werd vanwege leugens tegen de FBI. Steve Bannon, architect van Trumps eerste campagne en dankzij gratie ontkomen aan vervolging voor oplichting, laat in zijn podcast een rechtse vlogger vertellen dat door het Nederlandse natuurbeleid via hongersnoden meer immigranten naar de Amerikaanse zuidgrens zouden komen. De Engelstalige rechtse influencers verspreiden het angstbeeld dat de Nederlandse boeren slachtoffer zijn van een internationale ‘great reset’ waarin onder meer tradities zouden moeten plaatsmaken voor immigranten. Dat idee komt ook uit eigen land. Voormalig Forum voor Democratie-lid Eva Vlaardingerbroek schetste het in de show van Tucker Carlson, en Thierry Baudet in een interview met de Trumpiaanse complotkrant Epoch Times. Het is een van de redenen dat de protesten zo gesteund worden in de VS, denkt Katherine Keneally: omdat ze worden verbonden aan anti-immigratiesentiment. “En immigratie is een hot topic in de VS. Je krijgt er makkelijk aandacht mee.”||https://www.parool.nl/nederland/is-trump-echt-zo-begaan-met-nederlandse-boeren-hij-heeft-een-eigen-agenda~b1ccbe1a/
2022-07-27||Borussia Dortmund: succesvolle operatie Sébastien Haller||“Hij was stabiel en ongelofelijk positief. Hij heeft tegen zijn ploeggenoten gezegd: ‘Doe jullie werk en geef alles. Zorg ervoor dat als ik terugkeer we nog helemaal in de titelstrijd zijn’. Dat zullen de jongens ook doen,” zei Kehl. Bij de international van Ivoorkust werd ruim een week geleden teelbalkanker geconstateerd. Haller voelde zich niet lekker na een training in Zwitserland. Onderzoek in een ziekenhuis wees uit dat hij een tumor bij een zaadbal had. De 28-jarige spits verruilde deze zomer Ajax voor Dortmund voor 31 miljoen euro. Dat bedrag kan door bonussen oplopen tot bijna 35 miljoen euro.||https://www.parool.nl/sport/borussia-dortmund-succesvolle-operatie-sebastien-haller~bd8c7460/
2022-07-27||Bij Kalea Clinic in Oud-Zuid willen ze geen ‘prikschuur’ worden||“Bij plastische chirurgie zie je vaak dat alle cliënten dezelfde neus krijgen. Dat vind ik zo stom. Wij willen niet iets anders van iemand maken”, zegt Annebeth Kroeskop (43). Zij en Daria Voropai (36) zijn beiden cosmetisch arts KNMG, wat betekent dat ze bevoegd zijn om laagdrempelige ingrepen uit te voeren. Ze kenden elkaar van buitenlandse congressen voordat ze Kalea Clinic begonnen in 2020. De locatie op de Prins Hendriklaan, eerder een kantoorpand, oogt niet klinisch en past perfect in Oud-Zuid: op de houten visgraatvloer staan beige stoelen, de wandkast is gevuld met gezichtsproducten en een gouden beeld van een hart. “Dagelijks komen vrouwen hier gehaast binnen, omdat ze vaak een druk leven hebben. We willen ze afremmen. Vandaar ook de kalmerende geur van vanille en hout.” Bij Kalea Clinic ligt de focus op de gevolgen van het ouder worden: “Wat lastigere casussen waar meer achtergrondkennis voor nodig is, vinden wij leuke uitdagingen om mee te werken,” zegt Kroeskop. Veroudering gaan zij onder andere te lijf met botox (vanaf €195) en fillerbehandelingen (vanaf €540). Het totale behandelplan is vaak een jaar. “Maar we zijn geen prikschuur,” benadrukt Voropai. “Aan de injectables en laserbehandeling gaat altijd een uitgebreide intake vooraf: een 3D-scan om in de huid te kijken en vragenlijsten over levensstijl en emotionele waarde van de behandeling.” New York, Londen en Dubai: cliënten van Kalea komen van over de hele wereld, vaak omdat ze ‘iets, een bepaalde uitstraling, kwijt zijn waar ze blij mee waren’. “Dan maken ze er een leuk weekend van, prikken en de stad zien,” zegt Kroeskop. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-kalea-clinic-in-oud-zuid-willen-ze-geen-prikschuur-worden~ba27a50b/
2022-07-27||Muziekproject Sidelines is een hart onder de riem voor vaders die hun kind niet mogen zien||“Vaders die hun kinderen ongewenst niet meer zien. In Nederland zijn er naar schatting zo’n 80.000 verstoten vaders en 16.000 verstoten moeders. Anno 2022 is het bizar dat moeders en vaders nog altijd geen gelijke rechten hebben, dat gaat ook over een gelijke verdeling van de zorg en opvoeding.” “Ik heb een zoontje van drie dat ik sinds zijn geboorte nog maar een paar keer heb gezien. Ik wil heel graag een vader-en-zoonband met hem opbouwen, zoals ik nu ook een band met mijn dochter van anderhalf heb, maar inmiddels is hij voor mij vreemder dan de buren. Hoe zwaar het soms ook is, met alle rechtszaken, toezichthouders en omgangsregelingen, ik wil er alles aan doen om zijn vader te kunnen zijn.” “Zoals het nu gaat, zijn kinderen altijd de dupe van twee ruziënde ouders. We willen het gesprek openen over hoe het ook anders zou kunnen. Dat doen we door tien verhalen en foto’s van verstoten (muzikale) vaders op de website te delen. Zij componeerden de muziek bij hun verhaal. Mede-oprichter Kim Erkens en ik brachten daarnaast onder de naam UG x Lula Ross de ep Access Denied uit, over de periode dat ik mijn zoon Fos niet kon zien.”||https://www.parool.nl/ps/muziekproject-sidelines-is-een-hart-onder-de-riem-voor-vaders-die-hun-kind-niet-mogen-zien~b2c7e5b6/
2022-07-27||Geen schadevergoeding van ING voor Zweeds slachtoffer ‘Tinder Swindler’||De rechtbank Amsterdam oordeelt dat de bank ‘voldoende onderzoek heeft gedaan en dat zij niet wist dat derden, zoals de Zweedse vrouw, mogelijk gevaar liepen’. De bank is dus niet aansprakelijk, aldus de rechtbank woensdag. Sjöholm en anderen raakten grote sommen geld kwijt aan Simon Leviev, de oplichter wiens praktijken wereldwijd bekend zijn geworden dankzij de Netflix-documentaire The Tinder Swindler. De Zweedse vrouw — die zelf ook in de documentaire te zien is — vindt dat ING haar had moeten waarschuwen, omdat de vrouwelijke katvanger naar wie ze 38.000 euro overboekte al in beeld was bij de afdeling fraudebestrijding van de bank. Sjöholm meent dat toen zij nog in het duister tastte over de datingfraude, ING al wist dat er een oplichter actief was. Als internationaal bedrijf ‘beschikte ING over meer dan voldoende puzzelstukjes’, aldus haar advocaten tijdens de behandeling van de zaak vorige maand. ING betoogde dat de Zweedse bank van het slachtoffer in eerste instantie had moeten waarschuwen. Bovendien waren de overgeboekte bedragen heel normale transacties en vielen ze niet op, omdat er duizenden per dag van zijn. Volgens de rechtbank was pas in maart 2019 bij ING bekend dat het slachtoffer “bewust of onbewust” een rol speelde in de oplichtingspraktijken “en dat daarmee ook gevaar op schade voor derden bestond, maar toen was het kwaad al geschied”.||https://www.parool.nl/nederland/geen-schadevergoeding-van-ing-voor-zweeds-slachtoffer-tinder-swindler~b12c21f3/
2022-07-27||Zesde verdachte (27) aangehouden voor rol bij moord op Peter R. de Vries||Het Openbaar Ministerie verdenkt hem van ‘indirecte’ betrokkenheid bij de moord en ziet hem als lid van een criminele organisatie die tegen betaling excessief geweld pleegt, waaronder de moord op De Vries op 6 juli 2021 in de Lange Leidsedwarsstraat. De man zit in beperkingen en mag alleen contact hebben met zijn advocaat. Om die reden doet justitie geen verdere mededelingen over zijn vermoede rol. De 26-jarige man die op 4 juli in Spanje al werd aangehouden in verband met de moord op De Vries, en vervolgens aan Nederland overgeleverd, blijft nog zeker drie maanden in de cel. Dat heeft de Amsterdamse rechtbank maandag bepaald. Voor zijn medeverdachte van 27 jaar die op dezelfde dag is gearresteerd op Curaçao, was vorige week al de gevangenhouding voor nog 90 dagen bevolen. De politie gaat ervan uit dat zij De Vries meteen na de aanslag in de Lange Leidsedwarsstraat hebben gefilmd. Eveneens op 4 juli is de vermoede aanjager van de moord, Krystian M. (27), gearresteerd in zijn cel, waar hij al vastzat vanwege een poging tot moord in Zeewolde in oktober 2021. Volgens de recherche was hij degene die de uitvoerders van de moord op afstand rechtstreeks aanstuurde via de smartphone die de politie vond in de gestolen Renault Kadjar, waarin bestuurder Kamil E. (36) en vermoed schutter Delano G. (22) 45 minuten na de aanslag op De Vries van de weg waren gehaald. Eerder deze maand besloot het OM de zaak te heropenen, omdat uitgebreide verklaringen van een beschermde getuige met codenaam 5089 toen pas werden ingebracht. De getuige koppelt de vermoede uitvoerders en Krystian M. in zijn gedetailleerde verhaal aan de organisatie van Ridouan Taghi, en wijst naar Taghi (‘oom’) als opdrachtgever voor de moord op De Vries. Tegen Delano G. en Kamil E., die kort na de aanslag werden opgepakt, is een levenslange gevangenisstraf geëist.||https://www.parool.nl/amsterdam/zesde-verdachte-27-aangehouden-voor-rol-bij-moord-op-peter-r-de-vries~b84945f0/
2022-07-27||Grootste roze diamant in 300 jaar gevonden in Angola||De diamant is van 170 karaat, wat gelijkstaat aan een gewicht van ongeveer 34 gram. Het is een diamant van het weinig voorkomende type IIa, wat wil zeggen dat het de zuiverste soort is. De edelsteen zal worden verkocht op een internationale veiling. De regering van Angola is als partner betrokken bij de mijn van de vondst en zal dus meeprofiteren van de verkoop van The Lulo Rose. Om de volledige waarde van de diamant te verwezenlijken moet die eerst geslepen en versneden worden, waarbij de helft van het gewicht verloren kan gaan. De duurste diamant die tot nu toe is verkocht is de Pink Star, van 59.6 karaat, die in 2017 voor 71 miljoen dollar is geveild.||https://www.parool.nl/wereld/grootste-roze-diamant-in-300-jaar-gevonden-in-angola~b8963f6a/
2022-07-27||Nooit oud genoeg om te roken: Nieuw-Zeeland wil de leeftijdsgrens voor sigaretten jaarlijks verhogen||Behalve het jaarlijks verhogen van de leeftijdsgrens wil de Nieuw-Zeelandse regering ook het nicotinegehalte in sigaretten drastisch verlagen en afdwingen dat sigaretten alleen nog verkocht kunnen worden in gespecialiseerde tabakswinkels, in plaats van buurtwinkels en supermarkten. Met de wetten wil de Nieuw-Zeelandse regering bereiken dat toekomstige generaties volledig rookvrij worden. Momenteel kan iedereen vanaf achttien jaar tabaksproducten kopen in Nieuw-Zeeland, maar de bedoeling is dat die leeftijdsgrens telkens een beetje zal worden opgehoogd. Het plan is dat kinderen die zijn geboren na 2008 daarmee altijd ‘te jong’ zullen blijven om te mogen roken. Het pakket aan wetten werd dinsdag door de regering in Wellington gepresenteerd. Als het parlement de wetten goedkeurt kunnen de wetten al in 2023 van kracht worden. “Decennialang hebben we toegestaan dat tabaksfabrikanten zich konden verrijken met hun dodelijke producten. Het is walgelijk en het is bizar. We hebben in dit land meer regels voor de veiligheid van de verkoop van een broodje dan voor een sigaret,” zei onderminister van Volksgezondheid Ayesha Verrall bij de introductie van de wet. “Het doel van dit wetsvoorstel is het beschermen van wat ons dierbaar is: onze mensen, onze families, onze gemeenschappen.” Het wetsvoorstel kon dinsdag rekenen op brede steun in het parlement. Bijna alle partijen steunden de eerste lezing van het voorstel, al uitten verschillende oppositieleden wel hun zorgen over de legale basis van de wetten en de mogelijke verschuiving van de tabaksverkoop naar de zwarte markt. “De Groenen maken zich ernstige zorgen over deze nieuw soort strafrechtelijke drooglegging,” zei parlementslid Chlöe Swarbrick. Ze uitte ook haar bezorgdheid over het verlagen van het nicotinegehalte in sigaretten: “Voor zover ik weet, is dit nergens getest en daarom moet er serieus en krachtig onderzoek naar worden gedaan.” De komende tijd zullen deskundigen in het parlement gehoord worden. Vervolgens zal het parlement zich over de wetten buigen. De wetten zijn alleen gericht op tabaksproducten; vapen wordt ermee niet aan banden gelegd.||https://www.parool.nl/wereld/nooit-oud-genoeg-om-te-roken-nieuw-zeeland-wil-de-leeftijdsgrens-voor-sigaretten-jaarlijks-verhogen~bc5c705c/
2022-07-27||Bezuinigingen leiden tot afname woningbouw in Amsterdam||Dat blijkt uit stukken die gebruikt zijn door de coalitiepartijen bij het sluiten van het coalitieakkoord en nu openbaar zijn gemaakt. Vanaf 2024 wordt er 2 miljoen euro bezuinigd op de directies die verantwoordelijk zijn voor bouwprojecten in de stad. In 2025 loopt dat op naar 5 miljoen en vanaf 2026 moet dat structureel 10 miljoen zijn, ongeveer 5 procent van het totale budget. De bezuiniging zet het huidige college door, ondanks het grote woningtekort in de stad. ‘De beperkte menskracht leidt tot een langere productie en/of langere realisatietijd,’ schrijven de ambtenaren. Ook kunnen de gevolgen ‘weerstand’ oproepen bij bewoners en leiden tot hogere onderhoudskosten, het niet nakomen van afspraken met het Rijk en contractuele verplichtingen met leveranciers, juridische problemen met ontwikkelaars en langere doorlooptijden bij het aanvragen van bouwvergunningen. Vorig jaar kon de gemeente al in maart geen nieuwe bouwinitiatieven aannemen voor de rest van het jaar voor belangrijke groeigebieden in Zuidoost. Toen bezuinigde de gemeente zo’n 12 miljoen euro op in totaal 80 miljoen euro aan proceskosten die normaal worden uitgegeven om bouwprojecten in goede banen te leiden. Dat had gevolgen voor de woonprojecten Amstel III en Arenapoort. Acht bouwprojecten liepen vertraging op. Jan Fokkema, directeur van brancheclub Neprom voor projectontwikkelaars, waarschuwde destijds al in Het Parool dat in de huidige markt ‘uitstel heel goed kan leiden tot afstel’. Jerry Wijnen, voorzitter van Makelaarsvereniging Amsterdam, noemt de bezuinigingen ‘onverstandig’. “Wij zien al dat er een tekort is aan personeel en dat het behoorlijk lang duurt voordat aanvragen in behandeling genomen worden. Dat is niet goed voor Amsterdam.” Hij denkt ook dat het door de bezuinigingen erger gaat worden. “Goede ambtenaren die de kar trekken zullen naar het bedrijfsleven vertrekken.” Daarnaast zullen projectontwikkelaars ‘sneller in andere gemeenten gaan werken’, aldus Wijnen. "Dat is een tendens die ik al jaren zie. Door de aanvullende eisen die Amsterdam stelt en dat een aanvraag lang duurt denken projectontwikkelaars: ik ga wel naar een andere gemeente.” Volgens Wijnen is de nood in Amsterdam ‘enorm’. “Het maakt op dit moment niet uit wat je bouwt, er is overal een schreeuwend tekort aan.” Wethouder Reinier van Dantzig (Woningbouw) gaf een maand geleden al toe dat de bouwambities van 7500 woningen per jaar vaker niet dan wel gehaald zullen worden. In het coalitieakkoord werd het getal wel weer genoteerd als streefgetal. Volgens de wethouder is het lastig om dat getal te halen door stijgende bouwkosten, de zoektocht naar bouwvakkers en het gebrek aan bouwmaterialen. Als raadslid had Van Dantzig in het verleden stevige kritiek op voormalig woonwethouder Laurens Ivens (SP), omdat deze de bouwambities niet haalde: hij vond dat de wethouder ‘beter in persberichten versturen was dan palen slaan’. Zijn partij D66 had in het partijprogramma als bouwambitie van zelfs 9000 woningen per jaar genoteerd. Om ervoor te zorgen dat dat gehaald zou worden, moest je er volgens hem ‘elke dag boven op zitten’, zei hij tegen Het Parool. Myron von Gerhardt van de VVD heeft samen met het CDA schriftelijke vragen gesteld aan de wethouder. “Waarom bezuinig je precies op het apparaat dat de woningbouw mogelijk moet maken,” vraagt hij zich af. “Ik zou zeggen: investeer juist meer geld in het PMB. Het is heel opmerkelijk, zeker als je ziet dat er in 2021 ook al 12 miljoen euro is bezuinigd. Toen werd er gezegd dat het aantal gebouwde woningen er niet onder zou lijden, maar dat er geprioriteerd zou worden. Nu zeggen ambtenaren dat er wel degelijk minder gebouwd kan worden. En dat is vreemd als je huizen moet bouwen.” De woordvoerder van Van Dantzig laat weten dat de wethouder binnenkort reageert op de schriftelijke vragen.||https://www.parool.nl/amsterdam/bezuinigingen-leiden-tot-afname-woningbouw-in-amsterdam~bf16c34d/
2022-07-27||Sociaal psycholoog over beschamend gedrag corpsleden: ‘Dit gedrag levert iets op, anders doen ze het niet’||“Persoonlijk vind ik het walgelijk, maar als wetenschapper is het een interessant raadsel om op te lossen. Als deze studenten zich op hun werk of tegenover hun moeder op dezelfde manier gedragen, hebben ze een groot probleem. Dan volgt ontslag of krijgen ze op hun kop. Dat weten ze zelf donders goed. Kennelijk is er in het gezelschap van alleen maar andere mannelijke leden van de studentenvereniging een reden om zich zo te gedragen. Het levert ze iets op, anders doen ze het niet.” “Wie kan wegkomen met antisociaal gedrag, wint in sommige groepen – met name in mannengroepen – aan status. Hoe extremer het gedrag waarmee iemand wegkomt, hoe meer kans op statuswinst. Hoe hoger de status, hoe meer leiderschapskwaliteiten iemand in die groep krijgt toegedicht.” “Ik ben Amerikaan, het doet mij erg denken aan Donald Trump. Vlak voor de presidentsverkiezingen in 2016 doken beelden van hem op uit 2005 waarin hij zich ook laatdunkend uitliet over vrouwen; het ‘grab ’m by the pussy’-filmpje. Veel mensen dachten dat hij daardoor de verkiezingen zou verliezen, maar hij won juist. Een deel van het electoraat houdt van mensen die normen overtreden. Thierry Baudet doet in Nederland precies hetzelfde. Sociale normen doorbreken werkt in de ogen van sommige mensen statusverhogend.” “Ja, dat klopt. Maar daar kun je mee wegkomen. En dit gedrag heeft nog een andere functie. Het maakt binnen de eigen groep meteen duidelijk wie te vertrouwen is en wie niet. Wie de eigen groepsnorm breekt en uit de school klapt, is niet loyaal aan de groep. Hoe verder groepsleden meegaan in de groepsloyaliteit, hoe extremer groepswaarden kunnen worden. Deze dynamiek is vergelijkbaar met die bij de politie of het leger.” “Mensen zijn sociale wezens, ze hebben elkaar nodig om te overleven. Dat maakt hen bereid tot groepsloyaliteit. Soms gaat dat tegen beter weten in. Er is een beroemd experiment van Solomon Asch dat dat aantoont.” “In een groepje moeten proefpersonen de lengte van één lijntje vergelijken met de lengte van drie andere lijnen. In de kern is dat een heel simpel taakje. Als er geen groepsdruk is, is de foutenmarge minder dan één procent. Maar als zeven van de acht groepsleden expres een fout antwoord geven, gaat die ene proefpersoon vaak met het foute antwoord mee. Driekwart geeft na twaalf van die trials ten minste één fout antwoord.” “Dat is moeilijk in te schatten, vooral omdat het gaat om geschreven tekst. Een schuldbekentenis werkt altijd beter als die direct wordt uitgesproken tegen de benadeelde. Uit non-verbale communicatie kunnen mensen goed beoordelen of de uitgesproken woorden welgemeend zijn of niet. Welgemeende excuses kunnen bijdragen aan een betere relatie. Maar soms is een belediging zo ernstig dat geen enkele schuldbekentenis werkt.” “Door leiders neer te zetten met andere waarden, bijvoorbeeld. Maar ook door mannen en vrouwen minder te scheiden. Als er vrouwen in het publiek hadden gezeten, denk ik dat de kans op dit gedrag veel kleiner was geweest.” “Dit zijn mannen tussen pakweg 18 en 22 jaar. Dat is de periode waarin mannen risicovol gedrag het meeste opzoeken. Als er ook mannen van 40 of 50 jaar met andere waarden bij waren geweest, is de kans op dit gedrag kleiner. Verder is het goed mogelijk dat de studenten ook veel alcohol hadden gedronken – nog een probleem voor zulke groepen. Dat verergert het risicovolle gedrag en de bestaande groepsdynamiek.”||https://www.parool.nl/nederland/sociaal-psycholoog-over-beschamend-gedrag-corpsleden-dit-gedrag-levert-iets-op-anders-doen-ze-het-niet~be9bfeeb/
2022-07-27||Voorlopig geen brug naar Amsteleiland, rechter fluit projectontwikkelaar terug||Het conflict tussen projectontwikkelaar Amstelplan en de aannemer speelt al sinds 2020. Amstelplan verwijt de aannemer zich niet aan de overeengekomen planning te houden. De projectontwikkelaar kocht de voormalige scheepswerf op het eiland met als doel het terrein te ontwikkelen tot woongebied. Op het nu nog onbewoonde eilandje moeten vijftien appartementen verrijzen, daarnaast is er plek voor dertien zelfbouwkavels én een conciërgewoning. Voor de ontwikkeling van het gebied is de brug tussen Amsteleiland en het vasteland onmisbaar. In de aannemingsovereenkomst is afgesproken dat de aannemer voor 540.000 euro de oude brug naar het eiland zou slopen én er een nieuwe voor in de plaats zou zetten. De beoogde opleverdatum was december 2020. De nieuwe brug is nog altijd niet geplaatst. Volgens de aannemer komt dat mede doordat de vergunningsaanvraag langer duurde dan gepland. Door de stijging van de grondstofprijzen voor staal zou de aannemer bovendien ruim 250.000 euro aan ‘extra kosten’ hebben. Iets waar projectontwikkelaar Amstelplan dan weer niet mee akkoord ging. Uiteindelijk stapte de projectontwikkelaar naar de rechter. Via een kort geding wilde Amstelplan de aannemer dwingen snel over de brug te komen. Maar de rechtbank stelde de projectontwikkelaar in het ongelijk en concludeerde dat het mislopen van de oorspronkelijke planning ook deels aan hem is toe te schrijven. Amstel­plan zou volgens de rechtbank onvoldoende beseffen dat ‘esthetische aanpassingen ook technische consequenties hebben’. De ontwikkelaar ging tegen dat vonnis in beroep, maar ook het gerechtshof heeft besloten niet mee te gaan in de eis van Amstelplan. Volgens de rechters is er ook nog geen haast geboden met de aanleg van de brug, omdat de projectontwikkelaar nog geen concrete planning heeft voor de woningbouw op Amsteleiland. Ook zijn alle benodigde bouwvergunningen nog niet rond. Wanneer en voor welke prijs de brug in de toekomst zal worden geplaatst is onduidelijk.||https://www.parool.nl/amsterdam/voorlopig-geen-brug-naar-amsteleiland-rechter-fluit-projectontwikkelaar-terug~b4014713/
2022-07-27||Een huis vol krijgt er tien J’s bij||Dat je meer dan pakweg twee of, vooruit, drie kinderen wil hebben – dat vindt Lips al lastig voor te stellen. Laat staan een stuk of acht kinderen, zoals de vruchtbare ouders in de populaire realityserie Een huis vol, waarvan dinsdagavond een nieuw seizoen begon. Maar dat je ze dan ook nog namen geeft die op een uit de hand gelopen grap lijken – dáár kan Lips helemaal niet bij. Hij maakte de afgelopen seizoenen van Een huis vol al kennis met de familie Buddenbruck, waar de inmiddels elf kinderen ingewikkelde namen dragen als Chariënne, Shaëlle, Jenaux, Shevaign, Gidiën, Dareau, Xaviée en Dévaugn. Dit seizoen wordt de KRO/NCRV-serie verrijkt met de familie Zeldenrust (nomen est omen) waarvan moeder Jantina en vader Jozua hun acht kinderen allemaal een naam gaven die met een J begint: Julia, Jesse, Joël, Jasper, Jirsa, Jaïra, Jurrian en Jedinja. Zodat ze zichzelf ‘De tien J’s’ kunnen noemen. Geinig toch? Wacht maar tot al je kinderen een e-mailadres willen en erachter komen dat jzeldenrust@gmail.com allang vergeven is. Maar na een korte kennismaking met de Brabantse schippersfamilie Zeldenrust werd in de eerste aflevering vooral een kijkje genomen bij de reeds bekende families: de Buddenbrucks, de Urker familie Jelies en de Amsterdamse familie Cudoghams, bij elkaar goed voor 27 kinderen. En dan hebben de Buddenbrucks ook nog twee honden en zes katten – garantie voor permanente huiselijke chaos. Juist die chaos is natuurlijk ook het succes van Een huis vol, dat afgelopen seizoen goed was voor gemiddeld 1 miljoen kijkers per aflevering. Want net als bij de rampzalige emigraties in Ik vertrek kan de kijker tevreden achteroverleunen en denken: díe fout heb in elk geval niet gemaakt. Meneer en mevrouw Lips in ieder geval niet. Reageren? hanlips@parool.nl.||https://www.parool.nl/kunst-media/een-huis-vol-krijgt-er-tien-j-s-bij~ba466a5f/
2022-07-27||Owen Wijndal: ‘Ik wilde altijd al naar Ajax’||In wat zijn officiële debuut voor Ajax moet worden, wil de al lang gevolgde Wijndal meteen zijn eerste prijs als prof pakken. Als de strijd om de Johan Cruijff Schaal tijdens het trainingskamp in Bramberg, Oostenrijk, ter sprake komt, glundert de back. “Ik kijk er zeker naar uit. Ik kan niet wachten om voor het echie te spelen en prijzen te gaan winnen met Ajax.” Hij neemt plaats op een houten bankje en begint aan een terugblik op de voorbije transferperiodes, waarin hij steeds aan Ajax werd gelinkt. “Natuurlijk waren er momenten dat ik andere opties had en moest kijken wat het best bij me paste, maar ik heb altijd hoop en vertrouwen gehouden dat ik uiteindelijk hier zou voetballen. Ik ben heel blij om hier te zijn. Ik denk dat het een heel goede keuze is voor mijn ontwikkeling.” Bij Ajax werd Wijndal gezien als de opvolger van Nicolás Tagliafico, die op zijn beurt maar niet weg kwam. Pas toen hij in Ibiza na een diner op bed lag, werd het concreet. “Gerry Hamstra en Klaas-Jan Huntelaar hadden al wel gemeld dat ze me graag wilden hebben, alleen duurde het allemaal toch nog best lang. Toen Alfred Schreuder me op Ibiza in een appje vroeg ‘Hé, kan ik je zo even bellen’, dacht ik wel: nu gaat het gebeuren.” Schreuder leerde Wijndal in een lang telefoongesprek beter kennen en benadrukte dat hij hem dolgraag wilde hebben. “Dat geeft je toch meer vertrouwen om hierheen te komen. Volgens mij was de trainer op dat moment zelf ook op Ibiza, dat was wel grappig. Daarna hebben we in het stadion nog een gesprek gehad. Dat ging meer over voetbal: hoe hij wil spelen etcetera. We kennen elkaar inmiddels een stuk beter.” Tientallen vragen kreeg Wijndal de voorbije jaren over Ajax, de club die de Zaandammer als junior al eens probeerde te verleiden tot een overstap. Steeds beet hij op zijn tong, terwijl zijn glimlach zijn wens vaak al verraadde. “Ik wilde altijd al naar Ajax,” erkent hij nu. “Ik heb in mijn hoofd zo’n stappenplan. Daarin vond ik Ajax de beste stap na AZ. Als deze club al niet bij de Europese top zit, schuren ze er tegenaan. Via Ajax wil je nóg hoger, maar ik denk dat dit nu de beste club is voor mijn ontwikkeling. Ik woon nog in de buurt, net als mijn familie, ken de jongens en ik weet hoe Ajax wil spelen. Nu wil ik hier ook echt prijzen winnen en léren winnen.” Zoals hij zijn carrière met potlood uittekent, doet hij dat ook met het komende voetbaljaar. “Ik wil hier veel spelen en laten zien hoe goed ik ben. Misschien kennen niet alle supporters mij zó goed. Deelnemen aan het WK met Oranje is ook één van de redenen waarom ik deze keuze heb gemaakt. Als ik hier speel, acht ik de kans nog groter dat ik meega naar het WK,” aldus de international. Dankzij Oranje heeft hij al een voorproefje gekregen van hoe het is om straks bij Ajax met Steven Bergwijn de linkerflank te bestrijken. “Dat klikt wel. We praten in en buiten het veld veel. Hij weet dat ik er veel overheen kom en dat hij af en toen ook zijn actie moet maken. Het is lekker om met hem, en ook iemand als Dusan Tadic, voor je te voetballen.” Bij Oranje polste hij ook de bondscoach over een mogelijke overstap naar Ajax. Hij kreeg zijn zegen, eerst persoonlijk en toen het rond was ook nog even met een typisch Van Gaal-bericht. “Hij had me al laten weten dat hij dacht dat het een goede keuze was. In een berichtje feliciteerde hij me en gaf hij nog tips mee hoe ik me kon verbeteren. Over het omschakelen naar verdedigen toe, dat ik dat goed in de gaten moest houden. Dus ik zei: ‘Dank u wel trainer, ik hoop dat we het WK samen winnen.’”||https://www.parool.nl/sport/owen-wijndal-ik-wilde-altijd-al-naar-ajax~bb7603bb/
2022-07-27||EU-landen akkoord over verminderen gasverbruik, maar wel met de nodige aanpassingen||Het akkoord dat de 27 EU-energieministers dinsdag hebben bereikt is een afgezwakte versie geworden van wat de Europese Commissie voor ogen had. Brussel vond het noodzakelijk dat álle lidstaten verplicht zouden kunnen worden om hun gasconsumptie zo nodig te reduceren, maar dat plan stuitte op verzet van meerdere lidstaten, waaronder Spanje, Portugal en Polen. Om deze landen binnenboord te houden is last-minute een aantal uitzonderingen aan de gasdeal toegevoegd. Zo gaat het noodplan om gas te besparen in plaats van twee jaar maar één jaar gelden en kunnen Portugal en Spanje niet verplicht worden hun gasconsumptie met 15 procent te reduceren, omdat zij al nauwelijks Russisch gas verbruiken. Ook zijn landen als Malta, Ierland en Cyprus uitgezonderd van de eventuele verplichting, omdat deze landen niet direct aan het Europese gasnetwerk zijn verbonden en dus in noodgevallen toch niet snel hun gas zouden kunnen delen. Ook landen die zwaar afhankelijk zijn van gas voor hun elektriciteitsproductie zijn uitgezonderd. Een eventuele verplichte reductie van het gasverbruik kan bovendien niet door Brussel worden afgedwongen. Als een voorstel tot algehele dwang op tafel komt, moet daar een gekwalificeerde meerderheid van de EU-regeringsleiders – ofwel 55 procent van de lidstaten (15 landen) die minimaal 65 procent van de EU-bevolking vertegenwoordigen – mee instemmen om in werking te gaan. Met al deze aanpassingen werd het akkoord dinsdag vrijwel unaniem aangenomen. Alleen Hongarije zou naar verluidt tegen hebben gestemd – maar daarmee kwam de noodzakelijke meerderheid van minimaal 15 van de 27 stemmen niet in gevaar. Ook met al deze uitzonderingen bespaart de EU met de deal volgens Eurocommissaris Kadri Simson (Energie) genoeg gas om de komende winter door te komen – zelfs als Rusland per direct met alle gasleveringen zou stoppen. “Onze eerste berekeningen geven aan dat, zelfs als alle vrijstellingen volledig worden gebruikt, het gasverbruik voldoende wordt gereduceerd om veilig een gemiddelde winter door te kunnen komen,” aldus Simson dinsdag tijdens een persconferentie. Er worden door waarnemers echter serieuze vraagtekens gezet bij de effectiviteit van het afgezwakte akkoord. Volgens de Europese Commissie moet de EU dit jaar 45 miljard kubieke meter aardgas besparen om zonder Russisch gas de winter door te kunnen komen. Intussen heeft Rusland de gaskraan weer verder dichtgedraaid. Nadat vorige week na 10 dagen onderhoud aan gasleiding Nord Stream 1 toch weer Russisch gas naar Europa werd geleverd, kondigde Moskou maandag aan – niet geheel onverwacht – de gastoevoer deze week weer drastisch terug te schroeven. Vanaf woensdag zal de belangrijke pijplijn nog maar voor 20 procent van de maximale capaciteit worden benut. Vanwege ‘noodzakelijke reparaties’, liet het Russische gasbedrijf Gazprom weten. Maar in Brussel wordt er sterk rekening mee gehouden dat binnenkort helemaal geen Russisch gas meer naar Europa zal vloeien.||https://www.parool.nl/wereld/eu-landen-akkoord-over-verminderen-gasverbruik-maar-wel-met-de-nodige-aanpassingen~b8e16d73/
2022-07-27||Een retourtje Londen voor 400 euro. Waarom is treinreizen plots zo duur?||Wie ruim (maanden) van tevoren boekt, een onpopulaire vertrektijd kiest, zoals 6 uur ’s ochtends, en een beetje geluk heeft, betaalt voor een retourtje van Amsterdam naar Londen 88 euro. Goedkoper kan niet. Duurder wel, zoals in de vakantietijd. Nu betaal je twee-, drie- of zelfs vierhonderd euro voor een retourtje. Per persoon. Hoeveel duurder hangt dus af van hoe vroeg je een ticket koopt. Londen is een van de duurste bestemmingen. Een weekend Parijs kan vanaf zeventig euro, maar de komende weken ligt de prijs dichter bij de driehonderd. Treinmaatschappijen weten graag zo vroeg mogelijk hoeveel stoelen bezet zullen zijn, zegt Rico Luman, senioreconoom logistiek, transport en openbaar vervoer bij ING. Wie er vroeg bij is, wordt daar als het ware voor beloond. Verder zijn de prijzen van de hogesnelheidslijnen TGV, Thalys en Eurostar, de directe lijnen naar steden in vooral West-Europa, afhankelijk van vraag en aanbod. Concessies over maximumtarieven die nationale overheden met hun spoorwegmaatschappijen – zoals de NS in Nederland – hebben gemaakt, gelden hier niet. De kosten van vliegtickets zijn óók afhankelijk van hoeveel mensen willen vliegen. Maar waar in de luchtvaart ook nog allerlei maatschappijen elkaar beconcurreren, kunnen we met maar één hogesnelheidslijn naar Londen: met Eurostar. Die trein staat dus sterk. Daarbij hebben we na twee coronazomers uitstapjes en vakanties in te halen, is de auto duur door hoge benzinekosten en zijn er stakingen en personeelstekorten op internationale luchthavens. De trein is een alternatief voor een (mogelijk) geschrapte vlucht. Veel meer toeristen pakken deze zomer de trein. Daar lijkt het wel op. Veel internationale treinen zitten bomvol, vooral naar Londen, Parijs en Brussel. Ook naar Rome zijn deze week al veel treinen uitverkocht. Dat te lage treinaanbod komt door de beperkte capaciteit van het spoornet. De dienstregeling is gebaseerd op het binnenlandse treinverkeer en de internationale treinen worden daar omheen gepland. Op het spoornet van Nederland en ook Duitsland rijden in verhouding de meeste treinen. Veel meer kunnen er niet bij, hoewel spoorwegbeheerder ProRail daar na de nodige puzzeluren wel in slaagt. Waar in 2019 drie treinen per dag van Amsterdam naar Londen vertrokken, is dat aantal nu minstens verdubbeld. Ter vergelijking: per dag gaan soms zestig vluchten naar Londen. De voorbije decennia stond de internationale treinwereld juist in het teken van afbouwen, zegt Luman. Men pakte liever het vliegtuig. Nu we willen verduurzamen en vaker treinreizen moeten ‘de connecties weer worden opgetuigd’, ziet Luman. Treinmaatschappijen overleggen over hoe de dienstregelingen op elkaar kunnen aansluiten en hoe de opbrengsten worden verdeeld. Niet eenvoudig, want voor een verbinding naar Rome bijvoorbeeld moeten veel treinmaatschappijen uit verschillende landen om de tafel. Directe verbindingen via de hogesnelheidslijn zijn er niet veel, hoewel het sinds kort ook mogelijk is om direct naar Wenen of Zürich te reizen. De luchtvaart geniet een paar belastingvoordelen, zoals op kerosine, die het treinverkeer niet krijgt. Die voordelen dateren nog uit het Verdrag van Chicago, uit 1944. Maar is er wel een kentering gaande, ziet Luman. Zo stimuleren de Duitse en Franse overheden treinreizen op verschillende manieren, bijvoorbeeld door treinmaatschappijen op andere manieren financieel te ondersteunen. “Maar je zou kunnen zeggen dat er nog geen sprake is van een gelijk speelveld.”||https://www.parool.nl/nederland/een-retourtje-londen-voor-400-euro-waarom-is-treinreizen-plots-zo-duur~b4f22bfa/
2022-07-27||In de kunst van Amie Dicke zijn schoonheidsidealen een bron van kracht en iets om van te walgen tegelijk||De spijkers zijn in haar gezicht geslagen van het oog via de wang tot de kin. Het lijkt wel een gestold spoor van metalen tranen. Maar er zitten ook nagels onder haar neus en mond, een soort industriële puisten of een piercinghobby die uit de hand is gelopen. Het tijdschrift met dit toegetakelde model op de cover is slordig omwonden met smerig bruin plakband. De naam van de publicatie is hierdoor bijna onleesbaar maar op het stickertje links beneden is nog prima te lezen dat fashionista’s er €16,49 voor hebben moeten neertellen. Hold Her (2015) heet dit werk van Amie Dicke, en het is onderdeel van een grote solotentoonstelling in Landhuis Oud Amelisweerd in Bunnik. In die titel valt mededogen te lezen voor het model dat hier aan de muur is gespijkerd als een letterlijke pin-up. Maar dat vasthouden kan ook een restrictie impliceren, een op de plaats en onder de duim houden. Dat is wat modetijdschriften in de optiek van velen doen door jonge vrouwen onhaalbare schoonheidsidealen voor te houden en ze ondertussen ook nog geld uit de zak te kloppen. Die dubbelzinnige houding jegens de hedendaagse beeldcultuur, in het bijzonder de modefotografie, is een constante in het oeuvre van Dicke. Enerzijds is de Amsterdamse kunstenaar erdoor gefascineerd en ziet ze de mode-industrie als bron van schoonheid en vrouwelijke kracht. Maar anderzijds walgt ze van de ingebakken rolpatronen en objectivering van het vrouwelijk lichaam. In haar beste werken klinken beide emoties even hard door en knettert het behoorlijk. Van dat kaliber bevat deze tentoonstelling flink wat werk. De selectie uit het oeuvre van de afgelopen twintig jaar is scherp en sterk. Dickes sterk ontwikkelde gevoel voor esthetiek komt bovendien goed tot zijn recht in de lege zalen van het buitenverblijf. Omdat er niet in de wanden van dit monument geboord mag worden, zijn de foto’s en collages als paaldansers aan steigerpijpen opgehangen. Ze zijn zo geplaatst dat binnen de kamers en via doorkijkjes mooie dwarsverbanden en beeldrijmen ontstaan. Modetijdschriften zijn Dickes belangrijkste bronmateriaal. Ze knipt foto’s uit glossy’s, vergroot ze uit en combineert ze tot nieuwe beelden. Sinds 2001 snijdt ze heel precies delen van afbeeldingen weg met een chirurgische scalpel. Het is een tegelijkertijd uithollen en opladen. Ze snijdt vlees weg en maakt de foto’s van schaars geklede modellen minder lichamelijk, waardoor de vrouwen minder een object worden. De lijnen die ontstaan geven ruimte aan nieuwe invulling. Zoals in Spinsters (2009-2017), waarin drie vrouwen met elkaar verbonden zijn door een netwerk van draden die ontspringen aan hun hoofd en daarom op haren lijken maar ook voortvloeien uit hun ogen als zichtlijnen of tranen. Weghalen kan bij Dicke omslaan in bedekken, zoals blijkt uit Camouflage (2022). Alleen de bevallig gekruiste benen en de linkerarm van het model zijn zichtbaar, de rest is verdwenen onder een laag foundation. Die make-up mag doorgaans niet zichtbaar zijn maar moet wel alle oneffenheden wegwerken. Hier verdwijnt juist al het bloot en blijft enkel een wolk lichaamskleur over. Mannen komen er bij Dicke zelden goed van af. Maar zij zijn het ook die met hun blik vrouwen tot lustobject degraderen. Dus maakt de kunstenaar hun het kijken onmogelijk en zet ze hen zelf te kijk. Dat doet ze bijvoorbeeld door de hoofden in Background Men (2012) met schuurpapier uit te vegen: niks geen male gaze meer. In Ash Him (2006) wordt de afgebeelde man nog steviger aangepakt. Er zijn brandende wierookstokjes in zijn ogen en mond gestoken en de as die ervan af is gevallen bedekt vrijwel zijn hele gezicht. De geest van de toxische mannelijkheid is hier effectief bezworen en uitgebannen. Ook in Handle Him (2019) wordt de mannelijke blik geblokkeerd, dit keer door de hand van de kunstenaar. Maar dit voelt minder hardvochtig dan de andere werken, bijna zelfs een beetje liefhebbend. Deze man moet beschermd worden, waarschijnlijk tegen zichzelf. Amie Dicke: Solo. T/m 21 augustus in Landhuis Oud Amelisweerd, Bunnik||https://www.parool.nl/kunst-media/in-de-kunst-van-amie-dicke-zijn-schoonheidsidealen-een-bron-van-kracht-en-iets-om-van-te-walgen-tegelijk~b7b0f018/
2022-07-27||De kermis is nu immaterieel erfgoed: ‘Het wordt vanwege de regelgeving steeds moeilijker om in de stad te werken’||De botsautootjes, de suikerspin en de Tropical Trip met bijbehorende duizeligheid: het maakt allemaal officieel deel uit van de vaderlandse cultuur sinds de kermis eerder deze maand werd bijgeschreven in de inventaris van het immaterieel erfgoed. Dat gebeurde trouwens samen met de balsport beugelen, het repareren van overnaads gebouwde houten vletten en het ‘aaisykjen’, het zoeken van het eerste kievitsei. Daarover misschien een andere keer meer. De vrolijke kermis wordt in de inventaris tamelijk plechtig omschreven als ‘reizend vermaak in de openbare ruimte van dorpen en steden dat veelal volgens een traditionele jaarkalender verloopt.’ Het kenniscentrum dat het predikaat immaterieel erfgoed verleent, stelt verder vast dat de kermiscultuur in stand wordt gehouden door drie groepen: de organisatoren van de kermis, het publiek en de kermisfamilies waar het vak van generatie op generatie wordt doorgegeven. De nieuwe status moet helpen om de kermis in stand te houden, vertelt Karel Loeff. Hij verzorgde de aanvraag voor de status, samen met onder meer Nicole Vermolen, oud-voorzitter van de Bond van Nederlandse Kermisexploitanten Bovak en de katholieke kermisaalmoezenier Bernhard van Welzenes, die het kermisvolk geestelijk begeleidt. Loeff is directeur van de erfgoedvereniging Heemschut, maar ook een kermisfanaat die gelukzalig verhaalt over een recent ritje in zijn favoriete attractie, de Breakdance, op de kermis van Düsseldorf. “De kermis is een uniek fenomeen,” zegt Loeff. “Een verplicht onderdeel bij de aanvraag voor immaterieel erfgoed is een plan om dat erfgoed veilig te stellen voor de toekomst. Wij hebben een reeks voorstellen ingeleverd, waaronder een module kermisgeschiedenis voor kermiskinderen op hun rijdende school en een digitale folder voor gemeenten en organisatoren. Ook gaan we sociale media inzetten om de kermis als erfgoed onder de aandacht te brengen bij een breed publiek.” De kermis moet zelf natuurlijk een handje helpen om de status van immaterieel erfgoed hoog te houden. Daarbij helpen de ontwikkelingen in de branche, vertelt Loeff. “We zien momenteel twee trends. Aan de ene kant worden de attracties steeds hoger, sneller en duurder. Aan de andere kant komt er steeds meer aandacht voor nostalgie in de vorm van klassieke attracties als de rupsbaan en de draaimolen. Er zijn zelfs kermissen, bijvoorbeeld in Rozendaal en Oisterwijk, die alleen maar nostalgische attracties aanbieden.” Want wat lang niet alle bezoekers van de kermis beseffen, is dat zij niet alleen in het reuzenrad stappen, maar ook in een traditie die teruggaat tot de middeleeuwen. Loeff: “Het woord kermis is afgeleid van kerkmis. De inwijding van een nieuwe kerk ging vaak samen met een jaarmarkt met allerlei vormen van vertier. De kermisreizigers trokken van plaats naar plaats. Dat begon elk jaar met de voorjaarsmarkten en eindigde met de veemarkten in het najaar.” In de loop van de eeuwen ontwikkelde de kermis zich tot een bonte verzamelplaats van kunstenaars, handelaars, artsen, kwakzalvers en uitvinders. Uit de laatste categorie kwam waterbouwkundige Jan Adriaansz Leeghwater, die in 1606 de Amsterdamse kermis uitkoos om zijn nieuwste vinding te demonstreren, een voorloper van de duikerklok. Leeghwater nam een omgekeerde houten tobbe en verdween ermee onder water in de Boerenwetering. Het was een waar mirakel voor die tijd. Hij bleef maar liefst drie kwartier onder water in de zuurstofbubbel van zijn houten tobbe terwijl hij psalmen speelde op zijn schalmei en een peertje at. De kermis is van oudsher een typisch katholiek fenomeen. In calvinistische streken werd doorgaans met zorg gekeken naar de uiteenlopende uitspattingen die bij het volksfeest leken te horen. In Amsterdam leidde dat in 1875 zelfs tot een verbod op de kermis vanwege het drankmisbruik en de vele vechtpartijen. Het duurde tot de viering van het veertigjarig jubileum van koningin Wilhelmina in 1938 dat de kermisklanten weer welkom waren in de hoofdstad. De spanning tussen stadsbestuur en kermisexploitanten is ook een traditie, vertelt Frans Stuy, die al meer dan dertig jaar de kermissen in Westerpark en Osdorp organiseert. “Het wordt vanwege de regelgeving steeds moeilijker om in de stad te werken. We komen met vrachtwagens. Ik heb een paar elektrische vrachtwagens, maar niet iedereen kan die investering doen. Vanwege de hittestress worden nu op pleinen bomen geplant. Dat gaat ten koste van de ruimte voor de kermis.” En ook de Amsterdammers kijken tegenwoordig anders naar de kermis. “Er wordt geen enkele overlast meer geaccepteerd,” vindt Stuy. “Ik heb de tijd nog meegemaakt dat mijn vader op de Palmgracht stond. Als er water nodig was, mocht hij een waterslang aansluiten op een kraan bij die oude Jordanezen thuis. Ik kreeg als klein mannetje een slaapplek aangeboden. De mensen waren veel liever. Nu wordt er bij het minste of geringste een melding gedaan bij de gemeente.” Stuy hoopt dat de nieuwe status van immaterieel erfgoed Amsterdam en de Amsterdammers aan het denken zet. “Ik ben er ontzettend blij mee. De branche heeft een paar moeilijke jaren achter de rug met corona. Tien procent van de exploitanten is gestopt. Er wordt nu gelukkig weer een goede boterham verdiend en dit is de kers op de taart. De kermis wordt vaak gezien als een evenement. Nu kan ik tegen ambtenaren zeggen: ho ho, we zijn geen evenement, we zijn immaterieel erfgoed.”||https://www.parool.nl/amsterdam/de-kermis-is-nu-immaterieel-erfgoed-het-wordt-vanwege-de-regelgeving-steeds-moeilijker-om-in-de-stad-te-werken~b9343a9f/
2022-07-27||Acht jaar later liggen de inwoners van Slovjansk opnieuw onder Russisch vuur: ‘Een krankzinnige situatie’||Een vrouw staat in haar portiek met een hond aan de lijn. Ze luistert en kijkt nauwlettend rond. Iets verderop hangt een zwarte rookwolk boven de huizen, maar stil is het wel. Net als ze besluit het erop te wagen, klinkt er een explosie – ver weg, maar toch. Ze draait zich om en verdwijnt in de duisternis van de kelder. Haar huisdier moet het nog even ophouden. Net als in 2014 ligt Slovjansk in de vuurlinie. Toen, acht jaar geleden, hielden door Rusland aangestuurde gewapende milities de stad drie maanden bezet. Nu nadert het officiële Russische leger. Slovjansk ligt al binnen schootsafstand van hun artillerie. De rookwolk is het resultaat van een beschieting van de centrale markt: de autoriteiten melden zeven gewonden, en de dood van een vrouw. “Hoe gevaarlijk het is? Dat is lastig te zeggen,” aldus Pavel Ploezjnik. De 30-jarige bewoner van Slovjansk spreekt af bij de waterpomp die hij aanlegde in een woonwijk in het stadscentrum. Omdat de watervoorziening kapot is geschoten, zitten de bewoners zonder water, legt hij uit – om dan onmiddellijk te worden onderbroken door twee explosies, dichterbij nu. “Dit is uitgaand vuur," zegt hij, “maar als ze terugschieten kan het overal neervallen.” Ondanks het schieten is het een komen en gaan van mensen bij de waterpomp. Ook zij houden scherp de omgeving in de gaten, terwijl ze zo veel mogelijk petflessen tot de hals vullen met water. Pavel Ploezjnik boorde een gat van twaalf meter diep, vertelt hij. Met behulp van een waterpomp tappen mensen grondwater om te drinken, te koken en te wassen. Mocht de elektriciteit uitvallen dan werkt het systeem handmatig, meldt hij trots. “De mensen verklaarden me voor gek. Maar het functioneert al een maand prima.” Pavel Ploezjnik en de andere inwoners van Slovjansk zijn wel wat gewend. In april 2014 bezetten gemaskerde mannen het stadhuis en andere strategische gebouwen. “Het was krankzinnig. Plotseling verschenen overal mannen met wapens op straat. En alom propaganda.” De mannen, Russen en lokale bewoners, stonden onder leiding van de Russische legerveteraan Igor Girkin – tegen wie in de zaak rond MH17 levenslang is geëist. Ze riepen de Volksrepubliek Donetsk uit en maakten van Slovjansk hun hoofdkwartier. Ploezjnik, geboren en getogen in Slovjansk, werkt als psycholoog maar werd opgeleid als elektromonteur. Dat is een typerende functie voor de industriestad, waar fabrieken machines produceren voor de chemische- en de kolenindustrie. Na de Majdanrevolutie in 2014, toen een regering aantrad die een Europese koers wilde varen, ontstond er onrust in de regio. Toch was van breed gedeeld separatisme geen sprake, zegt Pavel Ploezjnik. “Er bestaat het idee dat we de mannen met bloemen onthaalden. Dat is niet waar. Veel mensen wilden niets van ze weten.” Twee weken na de bezetting viel de stroom uit, herinnert hij zich. Telefonie en internet verdwenen. “Er was geen nieuws, geen informatie, niets. Alleen propaganda over de Oekraïners die ons genadeloos beschoten.” ’s Nachts kwamen de zogeheten separatisten met artilleriegeschut naar de wijk van zijn ouders, om vandaar Oekraïense posities te bestoken, vertelt Ploezjnik. Om zich vervolgens uit de voeten te maken en de beantwoording van het vuren af te wachten. In juli 2014 verjoeg het Oekraïense leger de milities uit de stad; het zuidelijker gelegen Donetsk werd hun nieuwe hoofdkwartier en is ook nu nog onder Russische controle. In Slovjansk werd de schade hersteld en een nieuw park aangelegd. “De afgelopen acht jaar heb ik hier mijn leven opgebouwd. Ik kocht een flat, trouwde en kreeg kinderen,” vertelt Ploezjnik. “Nu zitten we opnieuw in een krankzinnige situatie.” In de huidige, nieuwe oorlog worden de burgers aan hun lot overgelaten, vindt hij. De autoriteiten houden zich alleen nog bezig met evacueren van bewoners, niet meer met humanitaire hulp. De gouverneur roept de bewoners namelijk op om te vertrekken, om zo de verdediging beter ter hand te kunnen nemen. “Degenen die kunnen, moeten weg. Dat is verstandig. Maar velen kunnen simpelweg niet weg,” aldus Ploezjnik. Hij doelt op ouderen, met name de bedlegerigen onder hen. “En sommige mensen willen niet weg. Het blijft ieders eigen keus.” Zelf heeft hij zijn gezin westwaarts in veiligheid gebracht. Zijn broer en neven nemen nabij Slovjansk deel aan de strijd in het Oekraïense leger. “Als zij zeggen dat het tijd is om te gaan, vertrek ik. Tot die tijd wil ik hier zo veel mogelijk mensen helpen.”||https://www.parool.nl/wereld/acht-jaar-later-liggen-de-inwoners-van-slovjansk-opnieuw-onder-russisch-vuur-een-krankzinnige-situatie~bea90226/
2022-07-27||Kaf­kaëske toestanden bij de IND: ‘Hé, wat vreemd, uw geval staat aangemerkt als opgelost’||Stel je voor: je woont als Nederlander met je gezin in de Verenigde Staten. Je landt om zes uur ’s ochtends op Schiphol met je Nederlandse kinderen en je Amerikaanse partner – hun moeder – voor het traditionele jaarlijkse bezoek aan Amsterdam. Bij de paspoortcontrole zegt de marechaussee: “Het spijt me, maar mevrouw mag het land niet in.” Dat was het schrikbeeld dat in mij opdoemde na een telefoontje met de Immigratie- en Naturalisatiedienst (IND) twee weken voor ons geplande zomerbezoek aan Nederland. Mijn vrouw, zo verzekerde de IND-beambte me, zou de toegang tot Nederland worden geweigerd. De reden: we zijn eerder dit jaar met zijn tweeën 90 dagen op onderzoeksverlof in Spanje geweest. Daarmee had mijn vrouw haar Schengendagen opgebruikt. Dat is namelijk de regel: mensen met een paspoort van buiten de Europese Unie mogen maar 90 per elke 180 dagen in het Schengengebied doorbrengen. Of je met een Europeaan getrouwd bent, samenwoont of kinderen hebt maakt daarbij niets uit. De straf bij overtreding is niet mals: een boete, onmiddellijke uitzetting en mogelijk een tijdelijke verbanning. Ik ging koortsachtig op zoek naar een oplossing. Een visumaanvraag? Onmogelijk: 90 dagen is altijd het maximum, de enige optie daarna is een verblijfsvergunning. Kon dat? Nee, want dan zou ik zelf in Nederland moeten wonen en werken. Toch bleef ik het stug proberen. Dagen achtereen stond ik om vier uur (tien uur Nederlandse tijd) op om de IND te bellen. “Ik vind het zo’n vreemd idee,” zei ik dan, na steevast een halfuur in de wacht, “dat we daar met zijn viertjes op Schiphol staan en dat mijn vrouw dan het land niet in zou mogen.” “Kan ik me voorstellen,” zeiden de meeste IND-beambten inlevend. “Maar dat is nu eenmaal de regel.” Al vanaf de eerste dag belooft de medewerker mijn vraag door te geven aan de specialisten van het backoffice, die mij terug zal bellen. Maar dat telefoontje blijft uit. Advocaten die ik de zaak voorleg bevestigen dat de IND met grote achterstanden kampt. Ondertussen komt onze reisdatum steeds dichterbij. Totdat op de vijfde dag opeens een lichtpuntje verschijnt. Wanneer ik mijn inmiddels goed ingestudeerde verhaal doe, heeft de IND-medewerker onverwacht een ander antwoord. “Oh, maar dat is geen probleem, hoor. Er is een bilateraal verdrag tussen de Verenigde Staten en Nederland, waaronder Amerikanen nóg eens 90 dagen in Nederland mogen verblijven als ze al elders in Schengen zijn geweest.” Ik geloof mijn oren niet. “Wacht. Bedoelt u dat de dagenteller dan eigenlijk weer terug naar nul gaat?” vraag ik. “Ja, precies. Zoekt u het maar op. Het backoffice kan het verder uitleggen als u teruggebeld wordt.” “Maar hoe kan het nou dat vier van uw collega’s dat verdrag niet hebben genoemd?” “Het is denk ik niet heel algemeen bekend.” Opluchting, maar ook twijfel. Bestaat dat hele verdrag wel? Ik ga op onderzoek uit. Uiteindelijk kom ik terecht bij een officieel document van de EU, gepubliceerd in 2019 ter voorbereiding op het nieuwe Entry Exit System (EES): een Europees computernetwerk dat alle grensverkeer centraal registreert. Wat blijkt? Het Schengenverdrag uit 1985 geeft landen de mogelijkheid om bestaande bilaterale visumovereenkomsten te respecteren en bepaalde buitenlanders langer toe te laten. Omdat ook het EES straks met die bepaling rekening moet gaan houden, geeft dat EU-document per land aan om welke verdragen het gaat. En ja hoor, daar staat het: een verdrag tussen de VS en Nederland, van kracht sinds 15 augustus 1947. Negentig dagen extra. Ik begrijp nu dat ik niet gedroomd heb. Maar wat betekent dat straks voor ons, op Schiphol bij de paspoortcontrole? Misschien even met het Nederlandse consulaat in Chicago bellen. Nu wil het geval dat onze consulaten niet langer direct telefonisch bereikbaar zijn. Alle gesprekken worden doorverbonden met Nederland Wereldwijd, een centrale dienst. Na een half uur in de wacht krijg ik een vriendelijk iemand aan de lijn. “Van zo’n verdrag heb ik nog nooit gehoord, hoor. Maar ik vraag het even na.” Tien minuten later: “Wij hebben er alle verdragen op nageslagen, maar kunnen niets vinden. Uw vrouw mag Nederland niet in. Sorry.” Mijn hart terug in de schoenen. Van lieverlee ga ik verder op onderzoek. Twintig minuten later heb ik beet. Een oud Amerikaans regeringsdocument, integraal door Google ingescand, vermeldt een overeenkomst met Nederland uit 1947 die op 15 augustus van dat jaar van kracht zou gaan. Dus toch! Maar kunnen wij ons daarop beroepen? Ruim een week na mijn eerste telefoontje bel ik voor de zevende keer de IND. Ik leg uit dat ik al een week op dat befaamde backoffice wacht. “Ze lopen inderdaad vreselijk achter. En hé, wat vreemd, uw geval staat al aangemerkt als opgelost. Dat klopt niet. Geeft u me even een moment.” Dan: “Ik heb ze net aan de Skype gehad. U wordt vandaag nog gebeld.” Een uurtje later gaat de telefoon: eindelijk een mevrouw van het backoffice! Ze bevestigt dat het verdrag bestaat. Maar of wij er aanspraak op kunnen maken? Ze gaat even overleggen. “Nee,” zegt ze even later, “voor u gaat dat hoogstwaarschijnlijk niet op.” De uitzondering op basis van het verdrag is bedoeld voor mensen die al in Schengen zijn, zegt ze, en wij zijn inmiddels alweer terug in de VS. “Maar dat staat nergens,” breng ik ertegenin. “Hoe kom ik dat nu zeker te weten?” “Dat kunt u beter aan de marechaussee te vragen. Omdat zij over de grensbewaking gaan, ligt het besluit bij hen.” De meneer van de marechaussee kan zich onze situatie voorstellen. Je wilt niet de halve wereld rondvliegen en dan het land niet in kunnen. Had hij wel eens van zo’n bilateraal verdrag gehoord? “Jazeker.” “En kunnen wij daar dan aanspraak op doen? Hoe gaat dat in zijn werk?” “Tja, dat is eigenlijk een vraag voor de IND.” “Maar die heeft me nu juist weer naar u doorverwezen!” Hij zet me in de wacht om met het Hoofd Doorlaatpost te bellen. “Je kan proberen je bij de paspoortcontrole op dat verdrag te beroepen. Maar dan moet je je wel goed kunnen documenteren. Negen van de tien collega’s, wed ik, zijn er niet van op de hoogte.” “Hoe komt het eigenlijk dat u het dan wel kent?” “Toevallig had ik vorig jaar een geval met een Amerikaan waar dat verdrag ter sprake kwam.” “Dus we zitten goed?” “Ik zou voor de zekerheid toch nog even navraag doen bij het consulaat.” Ik dus weer aan de telefoon met Nederland Wereldwijd, waar ze nog steeds van geen verdrag weten. “Maar ik zit hier in Nederland,” geeft de medewerker toe. “Misschien weet het consulaat in Chicago meer.” Is dat dan toch telefonisch bereikbaar? Nee, dat niet. Maar hij heeft wel een geheim e-mailadres. Wonder boven wonder krijg ik snel een mailtje terug. De consulair medewerker weet er het fijne niet van, maar gaat het weer navragen bij Buitenlandse Zaken in Den Haag. Dat geeft de volgende ochtend uitsluitsel: we kunnen bij aankomst aanspraak doen op het verdrag, mits we kunnen bewijzen dat we nog geen voet in Nederland hebben gezet. Voor de zekerheid nemen we toch maar een advocaat in de arm. Ik heb in tien paniekerige dagen een hoop geleerd. De Nederlandse overheid is overbelast, dat is wel duidelijk. Eenduidige antwoorden blijken schaars. (In antwoord op een Woo-verzoek kreeg onze advocaat inzage in een intern document dat de IND voor deze gevallen als leidraad hanteert, maar dat op centrale punten dubbelzinnig blijft.) Instanties schuiven de eindverantwoordelijkheid op elkaar af. In de praktijk ben je als burger aangewezen op je eigen volharding en inventiviteit, op de interpretatie van individuele ambtenaren en op de (niet goedkope) expertise van mensen die zich specialiseren in het ontcijferen van dit soort doolhoven. En als we begin juni op Schiphol landen, worden we na een korte blik op onze paspoorten vriendelijk doorgewuifd. Amsterdammer Sebastiaan Faber is professor of Hispanic Studies en woont in de Verenigde Staten.||https://www.parool.nl/ps/kaf-kaeske-toestanden-bij-de-ind-he-wat-vreemd-uw-geval-staat-aangemerkt-als-opgelost~b29491c1/
2022-07-27||In tijden van nood verschijnt God of Maria altijd wel ergens in een grot, braambos of bord spaghetti||Rusland - het communisme - was voor mijn vader Het Kwaad. In 1952 waren mijn ouders definitief uit Indië naar Nederland teruggekeerd en ontdekten ze dat ze alle gebeurtenissen van de oorlog nog niet hadden verwerkt. Amerika was hun droomland, maar daar konden ze niet heen. Mijn vader waande zich te oud en moest voor mijn grootmoeder zorgen die het verlies van Indië niet kon bevatten. Stalin was in de ogen van mijn vader een misdadiger. Vooral vanwege het constant dreigen met een atoomoorlog. Zijn opvolger, Nikita Chroesjtsjov, vond hij eveneens onbetrouwbaar. In oktober 1956, zo blijkt uit een brief aan mijn oom die naar Amerika was geëmigreerd, denkt hij dat de Russen misschien wel zullen oprukken naar Nederland. Russische tanks waren eind oktober Hongarije (dat in de Russische invloedsferen verkeerde) binnengevallen om een opstand neer te slaan. Tussen de 25.000 en 30.000 Hongaren verloren er hun leven bij. Premier Imre Nagy werd samen met 1200 afvalligen geëxecuteerd. Mijn andere oom, die in Korea tegen de door Rusland en China gesteunde communisten had gevochten, waarschuwde eveneens herhaaldelijk voor het Russische gevaar. Mijn vader had hem, vanuit Indië, in 1950 al gewezen op de Russische strafkampen. (Niemand geloofde toen dat die kampen bestonden!) En toen de Cubacrisis in 1962 uitbrak en Amerika en Rusland rechtstreeks tegenover elkaar kwamen te staan en er atoombommen in stelling werden gebracht, was mijn vader ervan overtuigd dat er een nieuwe wereldoorlog zou uitbreken. Zijn cynische wanhoop maakte hem moe. Ik was toen negen jaar oud. Ik kreeg van oom Herbert uit Amerika een baseballbat opgestuurd want Nederland was Europees Kampioen honkbal geworden. Ik gebruikte het als zwaard. Waarom dacht mijn vader zoals hij toen dacht? De actualiteit bekeek hij door de bril van zijn eigen geschiedenis en hij ‘zag’ daardoor zaken die anderen niet waarnamen. Hij snapte niks van links, van opstandige studenten, van de CPN (de Communistische Partij Nederland). Is mijn angst voor de Russen in Oekraïne gelijk aan zijn angst toen? Een belachelijke vraag, maar hij houdt me bezig. Ik denk het wel. Ideologieën ruim je nooit helemaal op. Als de invloed van de een afneemt, komt de ander weer opzetten. Is het fascisme weg, dan verschijnt het communisme in een ander pak. Is het communisme verslagen, dan komt het nationalisme om de hoek kijken en in tijden van nood verschijnt God of Maria altijd wel ergens in een grot, braambos of bord spaghetti. Ons geloof in illusies is onuitroeibaar. Het is denken dat de goochelaar echt magische krachten heeft. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/in-tijden-van-nood-verschijnt-god-of-maria-altijd-wel-ergens-in-een-grot-braambos-of-bord-spaghetti~b1041d02/
2022-07-27||Opinie: ‘Jammer dat de trein altijd duurder is dan dat ellendige vliegen’||De beste wielrenner van de Tour 2022 met een geweldig fysiek. Een prachtige wielrenner. Hij kon ‘alles’ behalve relativeren. Op een mijns inziens terecht gestelde vraag van een wielerjournalist met de strekking of het allemaal wel naturel was, reageerde hij nogal korzelig. Wie heeft er nu gezorgd voor de slechte naam van vele wielrenners uit het verleden? Belgische wielrenners te over! Vingegaard reageerde meer bescheiden, met waarschijnlijk in zijn achterhoofd onder anderen Rasmussen en Riis. Is het verwonderlijk dat als men zulke uitzonderlijke prestaties levert, er kritische vragen worden gesteld? Jan Galjé, Velserbroek Ach Natascha, naar aanleiding van je column van maandag over dure treinreizen naar het buitenland: het is inderdaad verschrikkelijk. We hadden in Amsterdam de geweldige Treinreiswinkel op het Singel, een dependance van die in Leiden, maar helaas is deze tijdens corona ter ziele gegaan. De Treinreiswinkel in Leiden is alleen per e-mail te bereiken, maar na een wat mindere periode helpen ze je prima aan de beste en minder dure mogelijkheden. Ik ben het helemaal met je eens dat het ontzettend jammer is dat treinen altijd duurder zijn dan dat ellendige vliegen. Ik zou bijna zeggen: gelukkig dat er zoveel problemen op Schiphol zijn, maar voor de vakantiegangers vind ik het toch wel een beetje (een heel klein beetje maar) sneu. Renée van der Haar, Amsterdam De ontluisterende en denigrerende manier waarop Marcel Levi in zijn column ‘Als je boekje maar verkoopt’ zaterdag tekeerging, typeert een markante ontsporing. De presentatie van het werk Buitengewone transporten van de hand van Dirk Mulder – de oud directeur van Herinneringscentrum Kamp Westerbork – was inhoudelijk en sober in de belichting van de informatie over de deportaties, een onderdeel van de gruwelijke aspecten van de Tweede Wereldoorlog. Het ligt voor de hand, lijkt me, dat een historicus groot onderzoek pleegt en feiten presenteert. Die feiten en omstandigheden rond de treintransporten naar de vernietigingskampen zijn niet allemaal nieuw. Dat klopt. Maar ze zijn zorgvuldig en dus uitvoerig geregistreerd. Van een jacht op primeurs was die middag geen sprake. De bijeenkomst speelde zich wars van commerciële aspecten af. Het boek van Dirk Mulder telt 388 pagina’s. Bij een ‘boekje’ denk ik aan een ander formaat én aan een ander niveau. Jacques J. d’Ancona, Paterswolde||https://www.parool.nl/columns-opinie/opinie-jammer-dat-de-trein-altijd-duurder-is-dan-dat-ellendige-vliegen~b91e27ef/
2022-07-27||Opinie: ‘Wie laat op een snikhete avond een brandende vuurkorf onbeheerd op z’n balkon staan?’||Het is de heetste dag van het jaar en het loopt tegen middernacht als ik – opkijkend vanaf mijn balkon – een merkwaardig flakkerend schijnsel ontwaar. Achter een van de ramen van de achtergevels aan de overkant zie ik een oranje gloed en onrustig bewegende schaduwen. Is daar een feestje gaande? Zit iemand met vloeistofdia’s te klooien? Of is er brand? Het onrustige geflakker houdt aan. De gordijnen zijn gesloten en het is niet goed te zien wat zich daar precies afspeelt. Er is nergens rook te bekennen. Wel ontwaar ik af een toe een lekkend vlammetje. Na enige twijfel besluit ik toch maar 112 te bellen. Ik word verrassend snel te woord gestaan en omschrijf wat ik schuin aan de overkant zie. De man van de meldkamer wil uiteraard het huisnummer weten. Ik heb geen idee maar weet wel de naam van een restaurant dat een stukje verderop zit en sla aan het tellen. Het huis met het oranje schijnsel moet ongeveer twintig huizen verderop zitten. Daar kan de man van de meldkamer wel wat mee. Een paar minuten later hoor ik sirenes dichterbij komen. Ik besluit een kijkje te nemen en tref een brandweerauto – minstens honderdvijftig meter voorbij de plaats waar ik brand vermoed. Een bewoner vertelt een brandweerman dat hij een lamp op zijn balkon aan had gelaten. Ik maak me kenbaar als de ‘melder’ en wijs de brandweerlieden erop dat ze op het verkeerde adres zijn. Daar kijken ze van op. Ik stel voor dat iemand meekomt om de situatie vanaf mijn balkon te bekijken. Daar aangekomen ziet een politieman het geflakker en constateert: ‘dat ziet er niet goed uit’. Het schijnsel van zijn zaklamp trekt de aandacht van een buurman. De agent vraagt naar het nummer van het belendende huis. Een halve minuut later wordt het gordijn opzij geschoven en verschijnt iemand (een bewoner? een brandweerman?) op het balkon die in anderhalve tel een vuurtje dooft. Via de portofoon van de agent hoor ik dat het om een vuurkorf gaat. Voordat de agent vertrekt wil hij nog graag wat legitimatie zien. Hij maakt een foto van mijn paspoort. Ik blijf achter met een paar vragen. Wie laat op een snikhete avond een brandende vuurkorf onbeheerd op z’n balkon staan? Hoe slaagt de meldkamer erin de brandweer te dirigeren naar een adres dat 28 (!) huisnummers te ver ligt? En waarom moest ik me eigenlijk legitimeren? Terwijl ik deze vragen overdenk, word ik door de meldkamer gebeld. Aardig van ze. Merkwaardig is wel dat ik een evident onjuiste toedracht krijg voorgeschoteld: ‘Het was een oud vrouwtje dat bij kaarslicht zat te lezen.’ Erik Spaans, Amsterdam||https://www.parool.nl/columns-opinie/opinie-wie-laat-op-een-snikhete-avond-een-brandende-vuurkorf-onbeheerd-op-z-n-balkon-staan~b594d32d/
