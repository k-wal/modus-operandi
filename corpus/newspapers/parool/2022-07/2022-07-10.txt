2022-07-10||Amsterdamse ‘sloepjongens’ trotseren Kanaal en varen in 60-jaar oud sloepje naar Londen||Het Kanaal, de zeestraat tussen het Verenigd Koninkrijk en Frankrijk, is een van de drukste zeeroutes ter wereld. Open boten maken daarom niet vaak de oversteek. En al helemaal geen sloepen. Maar dat hield de Amsterdamse ‘sloepjongens’ niet tegen. Zij wilden varen naar Londen, in hun zestig jaar oude reddingssloep. De tocht van Vlissingen naar het Engelse kustplaatsje Ramsgate kostte hen dik zestien uur, maar daarna zat het flink mee. De Theems is een getijdenrivier, zo vertelt Heynen, dus de invloed van eb en vloed is duidelijk merkbaar. De vrienden hadden erop gerekend vanaf Sheerness, bij de monding van de Theems, niet gelijk door te kunnen varen, maar bij aankomst bleek dat het getij mee zat. Ze konden meteen door en dat deden ze ook. In een kleine tien uur voeren ze met hun dieselmotortje naar Londen en bij het gouden licht van de ondergaande zon kwamen ze zaterdagavond aan bij de Tower Bridge. Het was een magisch moment. “We hadden eigenlijk maar een nachtje in londen, want het plan was dat we drie dagen over de tocht zouden doen,” glundert Heynen. “Maar echt alles zat mee. Van het weer en het getij tot mijn werk.” De werkgever van Heynen, het Amsterdamse Rapid Circle uit Noord, sponsorde de tocht van de jongens en daar zijn ze erg dankbaar voor. “Veel mensen denken dat dit soort dingen niet mogelijk zijn,” aldus Heynen. “Maar op het moment dat je weet wat je doet, is alles mogelijk. Ik had er ook voor kunnen kiezen om latte macchiato’s te drinken in Amsterdam, maar in plaats daarvan zit ik hier.” Hier is op zo’n 50 meter van de Tower Bridge genietend van een glas champagne. En dat hebben de sloepjongens wel verdiend. Wie de boot zestien jaar geleden zag, had niet geloofd dat ze er ooit het Kanaal mee zouden oversteken. De reddingssloep had zijn beste tijd gehad, maar met veel bloed, zweet en tranen herstelden Aardewijn en Heynen hun ‘General’ weer in oude glorie. Dat deden ze helemaal zelf, van het houtwerk eraf halen tot het zandstralen en schilderen. Ze willen van hun Amsterdamse sloepje genieten nu het nog kan. Vanaf 2025 moeten alle boten in Amsterdam emissieloos zijn. Ze zullen hun dieselmotor moet omruilen voor een elektrische en dan zijn tochten als die van de vrienden niet meer mogelijk met een Amsterdams schip. “Dan wordt zelfs naar het Markermeer varen een uitdaging.” Waar het volgende avontuur naartoe leidt? Daar zijn de dertigers nog niet helemaal over uit. Maandag vliegen ze terug naar Amsterdam, maar de sloep blijft achter in de haven van St. Katharine’s Docks. Eigenlijk zouden ze de sloep ophalen met de trailer, maar Aardewijn en Heynen hebben de smaak te pakken. Misschien dat ze over een maand terugvliegen en doorvaren naar Oxford. Maar de kans is groot dat de sloepjongens, net als de Engelandvaarders die hen inspireerden, hun tocht over het Kanaal voortzetten van Londen naar Duinkerke.||https://www.parool.nl/amsterdam/amsterdamse-sloepjongens-trotseren-kanaal-en-varen-in-60-jaar-oud-sloepje-naar-londen~bf8c0d55/
2022-07-10||Dit was North Sea Jazz 2022: van een beetje saai tot huiveringwekkend goed ||Erykah Badu 7 Ze maakt haar entree met een heksenhoed, een lang vest met gala-allure vanwege de gouden pailletten en geeft het begrip attitude een nieuwe dimensie. De mysterieuze zangeres gedraagt zich als de koningin van het festival. Zoals wel vaker laat de diva haar band tien minuten opwarmen voordat het haar behaagt zich aan het gepeupel te tonen, maar dan brengt ze een fascinerende, zij het korte show. Haar hiphop, soul en R&B zou wat meer aandacht mogen krijgen dan haar ego, maar saai is het deze vijf kwartier geen moment. Trombone Shorty & Orleans Avenue 8,5 Dit soort acts zijn een verademing. Troy Andrews, alias Trombone Shorty, neemt een meesterlijke band mee en blaast de zaal letterlijk en figuurlijk omver met funk en soul waarbij de trombone en saxofoons voorrang krijgen. De Amerikanen leveren een energieke set af waarbij Andrews (36) zowel zijn band als het publiek uitbundig dirigeert. Voor North Sea Jazz is Trombone Shorty geen onbekende, maar als hij elke keer zo voor de dag komt, mag hij zeker blijven terugkomen. Ledisi & Lisa Fischer met het Metropole Orkest 10 De slotdag moest eigenlijk nog beginnen, maar wie om vier uur een zetel heeft bemachtigd in de Amazon-zaal behoort tot de winnaars van de dag, of eigenlijk van het festival. De Amerikaanse zangeressen Ledisi en Lisa Fischer brengen in samenwerking met het vlekkeloos spelende Metropole Orkest een formidabele ode aan Nina Simone. Ze flirten met elkaar, met dirigent Jules Buckley en met het publiek en zingen op topniveau. Ledisi's zang op Ne me quitte pas, het lied van Jacques Brel dat Nina Simone coverde, is huiveringwekkend goed. Dat vindt ook Lisa Fischer, die haar tranen met moeite bedwingt: ‘Ik dacht aan het buiten zetten van de vuilnisbak’. Een magistraal optreden. Michael Kiwanuka 6,5 Een headliner voor wie de Nile-zaal te groot is. Muzikaal is er op 35-jarige Brit niets aan te merken, maar wat blijft hij gevoelsmatig op grote afstand van zijn publiek, terwijl je niet per se een begenadigde redenaar hoeft te zijn om contact te maken met je publiek. Het is alsof je naar een dvd kijkt, waar jouw aanwezigheid er niet toe doet. Dat leidt ertoe dat Kiwanuka in Ahoy nauwelijks raakt en ontroert. Het wordt zelfs een beetje saai. Zonde, want het klinkt wel erg goed. Diana Ross 8 De grootste ster van dit festival is geprogrammeerd op de openingsdag. Na haar vocaal erg wankele optreden op Glastonbury vrees je het ergste, maar Ross (78) is ondanks een bloedhete Nile-zaal op dreef en werkt zich met verve door haar omvangrijke hitrepertoire heen. Baby Love, Stop! (In the name of love), I'm coming out, Upside Down, het houdt niet op. De dip zit hem in het nieuwe repertoire en in haar vocale miskleun in Do you know where you're going to. Daarna herpakt de oververhitte soul- en discodiva zich. Dat ze nadrukkelijk steunt op haar band en haar vier achtergrondzangers zal het publiek in de zaal worst zijn. Nile Rodgers & Chic 8,5 Ben je programmeur van een festival en zoek je een zekerheidje? Bel dan Nile Rodgers (69), de hitkunstenaar die gegarandeerd levert. Makkelijk? Misschien. Maar maakt dat uit, als een afgeladen Nile-zaal (hoe toepasselijk) als één man/vrouw staat te dansen? Notorious (Duran Duran), Let's Dance (David Bowie), Material Girl (Madonna), Get Lucky (met Daft Punk en Pharrell Williams), Upside Down (dat Diana Ross een avond eerder op hetzelfde podium ook zong) en dan zijn Chic-hits als I want your love en Good Times nog niet eens genoemd. Funky, soulful, helemaal raak.||https://www.parool.nl/kunst-media/dit-was-north-sea-jazz-2022-van-een-beetje-saai-tot-huiveringwekkend-goed~b140f52a/
2022-07-10||Biden wil noodtoestand voor volksgezondheid afkondigen om abortus||Het uitroepen van de noodtoestand zou het Amerikaanse ministerie van Volksgezondheid de bevoegdheid geven om mensen te helpen bij het krijgen van abortuszorg, in welke staat ze ook wonen. De noodtoestand zou bijvoorbeeld het voorschrijven en verstrekken van medicijnen voor abortus aan mensen in staten met een abortusverbod mogelijk maken. De Democratische president staat onder druk van zijn eigen partij om steviger op te komen voor een landelijk recht op abortus. Zeker duizend demonstranten eisten zaterdag tijdens een zit-protest bij het Witte Huis ook dat de president zich daarvoor harder inzet. Door het besluit van het Hooggerechtshof moeten staten nu zelf bepalen in hoeverre ze abortus toestaan. Ongeveer de helft van de deelstaatregeringen wil abortus streng beperken. Biden heeft vrijdag wel alvast nieuwe richtlijnen voor de federale overheid ondertekend om het afbreken van de zwangerschap zoveel mogelijk als recht te handhaven, maar dat zijn slechts algemene instructies aan federale overheden. Hij vraagt onder meer om bescherming van mobiele abortusklinieken bij de grenzen van een staat die abortus verbiedt.||https://www.parool.nl/wereld/biden-wil-noodtoestand-voor-volksgezondheid-afkondigen-om-abortus~bb143cc6/
2022-07-10||Politie: mogelijk verband woningexplosie Huizen en aanslagen na drugsconflict Utrecht||Bij een woning aan de Roef in Huizen heeft in de nacht van zaterdag op zondag een ontploffing plaatsgevonden. Door de explosie is de woning zwaar beschadigd geraakt. Omdat niet duidelijk is of het ontploffingsgevaar is geweken, zijn vijf omliggende woningen ontruimd. De bewoners van drie woningen konden zondagmiddag weer terugkeren. Bij twee huizen wordt nog onderzoek gedaan. Zondagavond is er een informatiebijeenkomst voor bewoners. De ontplofte woning werd vorige week samen met een ander huis in de straat door de gemeente gesloten vanwege een ernstige dreiging. Daarna kwam er een speciale bewakingseenheid in de straat, die later is overgegaan op verscherpt toezicht. Afgelopen donderdag is iemand aangehouden voor mogelijke betrokkenheid bij de dreiging, meldt de gemeente op de website. De sluiting en de daaropvolgende explosie lijkt te passen in een rijtje incidenten in de regio Utrecht, denkt ook de politie. Vorige zaterdag kwam een omvangrijk drugsconflict aan het licht na een aanslag op een woning in Hoef en Haag (Vianen). Zondag volgde daarop eenzelfde soort aanslag bij een chalet in Tienhoven. Dezelfde dag nog volgde de sluiting van de twee woningen in Huizen. Ook in Nieuwegein en Hoef en Haag gingen extra huizen op aanraden van politie en OM op slot. De reden werd daar toen echter niet expliciet bij genoemd. Nu bevestigt de politie dat deze sluitingen in verband staan met de eerdere explosies, en ook de explosie in Huizen afgelopen nacht past volgens de politie in dit rijtje. Bij al deze zaken is volgens het Openbaar Ministerie en de politie afgelopen donderdag een 42-jarige verdachte uit Den Haag aangehouden. Volgens bronnen gaat het om Rachid A. Het OM meldt dat A. nog vastzit. Hij zit in beperkingen, wat inhoudt dat hij alleen contact mag hebben met zijn advocaat. De bewoners van de betreffende woningen zijn vorige week al elders ondergebracht. De politie kan niet zeggen of er tegen hen ook een verdenking loopt. Burgemeester Niek Meijer zegt zich bewust te zijn van de impact op de buurt. “Deze dreiging richtte zich vooral op de woning waar nu de explosie is geweest, midden in een woonwijk. Gelukkig zijn er geen slachtoffers gevallen. Uiteraard is iedereen in de omgeving enorm geschrokken. Eerst de sluiting en nu deze explosie.” Meijer zegt dat zijn zorg ligt bij de bewoners en omwonenden. “We bekijken met alle betrokken partijen welke stappen gezet moeten worden.” Het is niet bekend om wat voor dreiging het ging. Niemand was op het moment van de explosie aanwezig, en niemand is gewond geraakt. Volgens een politiewoordvoerder is er onder meer veel schade aan de gevel van de woning. De Explosieven Opruimingsdienst Defensie deed onderzoek en vond geen andere explosieven, aldus de woordvoerder. Volgens de politie kunnen de bewoners naar verwachting in de loop van de dag weer terug.||https://www.parool.nl/nederland/politie-mogelijk-verband-woningexplosie-huizen-en-aanslagen-na-drugsconflict-utrecht~bcc9973e/
2022-07-10||Novak Djokovic verslaat gefrustreerde Kyrgios en pakt zevende Wimbledontitel||Als de populariteit van Novak Djokovic zou worden gemeten in een lijndiagram, gaat die de laatste jaren van piek naar dal en terug. Tegenover elke indrukwekkende zege staat een publicitaire uitglijder: de geraakte lijnrechter in New York, het zelf georganiseerde corona spread event in de Balkan, de sensationele deportatie uit Australië.... Had hij op Wimbledon deze weken net weer wat sympathie herwonnen, was daar de zaak van ‘de bidon’. In zijn halve finale tegen Cameron Norrie inhaleerde Djokovic uit een fles in plaats van eruit te drinken. Wat zat er in die bidon, was de logische vraag. Maar dat ging niemand wat aan. Vraagtekens alom. Twee jaar geleden vertelde Djokovic dat hij gelooft dat de moleculen in water te beïnvloeden zijn door positieve gedachten. Was het ‘speciaal water’ wat hij daar snoof, of iets minder onschuldigs? Zijn erelijst is, afgezet tegen zijn populariteit, onevenredig lang. Ook in de Wimbledonfinale kreeg hij pas écht waardering na het laatste punt, toen het publiek ook niet anders meer kon. Het is de prijs die Djokovic betaalt voor het tennissen in het tijdperk van de geliefde supersterren Rafael Nadal en Roger Federer. Maar ook voor een aantal stommiteiten van zichzelf. Jarenlang hunkerde Djokovic naar liefde en erkenning. Tot hij besefte dat hij de populariteitswedstrijd nooit zou kunnen winnen. Nu tellen voor hem, naast de oprechte passie voor de sport, vooral de cijfers. Hij wil de belangrijkste recordlijsten aanvoeren. Djokovic zag dit jaar Nadal zowel de Australian Open als Roland Garros winnen, op 22 grandslamtitels komen en zo afstand nemen van ‘twintigers’ Federer en hemzelf. Vooral de Australian Open deed pijn, omdat Djokovic het land werd uitgezet omdat hij op ondeugdelijke wijze had geprobeerd zonder vaccinatie binnen te komen. Een week lang beheerste hij het wereldnieuws, zijn reputatie kreeg een enorme knauw. In Parijs verloor hij van Nadal – dat overkomt de beste – en omdat hij eind augustus volgens de huidige regels ook niet naar de Verenigde Staten mag – want ongevaccineerd – bleef Wimbledon over als enige hoofdprijs voor dit jaar. De druk was daarom niet te onderschatten. Hij móést aansluiting vinden bij Nadal. De Spanjaard kan bij de US Open uitlopen naar 23, en wie weet in Melbourne komende winter naar 24. Of Djokovic Australië dan wel in mag, is namelijk ook onzeker. Djokovic trof gisteren Nick Kyrgios, de totaal onvoorspelbare en ongrijpbare Australiër van wie hij in hun twee enige onderlinge duels kansloos had verloren. Maar op het Centre Court is Djokovic een niet te kraken noot. Negen jaar geleden verloor hij er voor het laatst een partij. Zijn tegenstander kan nog zo goed zijn, het publiek nog zo vijandig, er hangt een aura van onoverwinnelijkheid rond zijn persoon. De Serviër bleef ijzig kalm, ook toen hij in de eerste set werd overklast. Djokovic weet dat een finale vooral een mentale marathon is. Al vroeg in de tweede set hoorde en zag hij Kyrgios op dat vlak onderuit gaan. Hij schreeuwde het uit, vooral tegen zijn eigen players box. De Australiër stond onder hoogspanning, moest ontladen en deed dat richting de mensen die hem als het goed is het meest dierbaar zijn. Van binnen zal Djokovic hebben geglimlacht. Het was goedbeschouwd zijn verdienste. Djokovic speelde vanaf de tweede set zó perfect dat hij de druk volledig aan de andere kant van het net legde. Drie kansen kreeg Kyrgios nog om het spannend in te maken. In de tweede en derde set gaf hij op cruciale momenten een 40-0 voorsprong nonchalant weg en in de beslissende tiebreak waren vijf van de zeven punten die hij verloor eigen fouten. Op 0-0 begon hij met een dubbele fout, klaagde steen en been en toen wist Djokovic al dat hij Kyrgios in de tas had. Zelf afgedwongen dus. “Hij is een beetje een god, als ik eerlijk ben,” loofde Kyrgios de winnaar. “Zo slecht was ik vandaag niet.” Maar Djokovic had de totale controle. Na het traditionele hapje van het gras sprak hij mooie woorden over zijn liefde voor Wimbledon. “Elke trofee voelt specialer en betekenisvoller.” Het publiek joelde voor de zevenvoudig kampioen. Maar nog altijd met enige reserve. Van blinde adoratie voor Djokovic gaat het zelfs in Londen nooit komen.||https://www.parool.nl/sport/novak-djokovic-verslaat-gefrustreerde-kyrgios-en-pakt-zevende-wimbledontitel~b693a280/
2022-07-10||Luxemburger Jungels rijdt solo naar winst in bergrit Tour de France||Jungels (29) won eerder onder meer een rit in de Giro d’Italia en Luik-Bastenaken-Luik. Kort achter hem finishte de Spanjaard Jonathan Castroviejo als tweede, voor zijn landgenoot Carlos Verona. Een uur na de start van de etappe ontstond een kopgroep van eerst vijftien en later 21 renners, onder wie Jungels. Op de Col de la Croix ging hij er in de afdaling alleen vandoor. Het peloton, met de mannen van geletruidrager Pogacar op kop, achterhaalde een groot deel van de ontsnapte renners. Alleen de Fransman Thibaut Pinot en de twee Spanjaarden bleven vooruit, maar het lukte hen niet om bij Jungels aan te haken. Pinot kwam op de Pas de Morgins, de laatste gecategoriseerde beklimming, nog dicht bij de Luxemburger, maar moest uiteindelijk passen en eindigde als vierde. Klassementsleider Tadej Pogacar perste er voor de eindstreep nog een sprintje uit, maar finishte uiteindelijk op 49 seconden na de etappewinnaar in een groep met de podiumkandidaten. Hij behield de gele leiderstrui en heeft in het algemeen klassement een voorsprong van 39 seconden op zijn naaste belager, de Deen Jonas Vingegaard. Maandag volgt de tweede rustdag van deze Tour, waarna een rit met een redelijk zware slotklim, naar Megève, de voorbode is voor twee slopende dagen in de Alpen, van Albertville naar de Col du Granon en de dag erna, op Quatorze Juillet, met een finish op de Alpe d’Huez.||https://www.parool.nl/sport/luxemburger-jungels-rijdt-solo-naar-winst-in-bergrit-tour-de-france~b4875366/
2022-07-10||Opinie: ‘Tijd voor een grondige hervorming van onze belangrijkste stelsels’||Veel stelsels in ons Nederland kraken en draaien zich in een razend tempo vast. Voorbeelden daarvan zijn de klimaatcrisis, de woningcrisis, de energiecrisis, de belastingcrisis, de toeslagencrisis, de aardbevingscrisis en de stikstofcrisis. Tegelijkertijd nemen ook de kwaliteit en de betaalbaarheid van veel andere stelsels snel af, zoals op het gebied van defensie, migratie, pensioenen, de arbeidsmarkt, gezondheids- en jeugdzorg, de opsporingsdiensten, (cyber-)veiligheid, het elektriciteitsnetwerk en het onderwijs. Aan goed functionerende stelsels worden vanuit de systeemtheorie duidelijke eisen gesteld, waaronder: effectiviteit (de taakstelling daadwerkelijk realiseren), efficiëntie (die taakstelling bereiken met zo weinig mogelijk middelen), bestuurbaarheid (grip op de uitvoering) en robuustheid (verstorende invloeden kunnen absorberen). Deze eisen zijn tegelijkertijd praktische toetsstenen voor het beoordelen van stelsels. Het is echter duidelijk dat de genoemde stelsels niet of nauwelijks meer aan de bovengenoemde eisen voldoen. Het gevolg is dat stelsels onze levensstandaard uithollen en daarmee hun maatschappelijke relevantie verloren hebben. Elk stelsel kent een levenscyclus met aan het eind een crisis, dus een serieuze bedreiging in het voortbestaan in de huidige vorm. Tegen het eind van de levenscyclus geldt dat alle extra inspanningen plus alle financiële en personele toevoegingen per saldo negatief uitpakken. Dan is de tijd rijp een andere benadering te kiezen. Die andere benadering is een stelsel fundamenteel opnieuw te ontwerpen en dus niet langer door te kwakkelen. Vrijwel altijd wordt echter gekozen voor symptoombestrijding in de vorm van extra regelgeving, waardoor steeds complexere lappendekens ontstaan. Die lappendekens zijn vervolgens een ramp voor de uitvoering; een goed voorbeeld is ons belastingenstelsel. Ook ontstaan steeds meer patstellingen doordat regels met elkaar conflicteren, zoals bouwen versus stikstof. Hierdoor zijn de stelsels nauwelijks meer te besturen en te beheersen, laat staan dat daarover behoorlijk verantwoording afgelegd kan worden. Dit blijkt momenteel dan ook aan de orde van de dag. Bijkomend geldt dat, ondanks de alom gepredikte vrije meningsuiting, sprake is van smalle maatschappelijke toleranties. Daardoor wordt over veel van de grote problemen in stelsels met meel in de mond gesproken en lip-service beleden, kortom: men zegt wat sociaal wenselijk is. Ook poogt de politiek problemen weg te wuiven of te bagatelliseren dan wel de vlucht naar voren te kiezen. Hierdoor komen de noodzakelijke structurele hervormingen van stelsels steeds verder buiten bereik en raken stelsels in verval, met grote maatschappelijke gevolgen. Daarnaast dreigt de beeldvorming steeds meer de feiten te verdringen, waarbij een klein mondig groepje die beeldvorming via sociale media lijkt te bepalen en andersdenkenden zelfs de mond weet te snoeren. Onder de oppervlakte stapelen zich echter maatschappelijke frustraties op over de disfunctionerende stelsels, die op een gegeven moment hun uitweg zullen zoeken. De vraag is in hoeverre de uitingsvormen zich dan nog laten kanaliseren; de onvrede zou dan een meer revolutionair of zelfs ontwrichtend karakter kunnen krijgen. Toekomstvaste én betaalbare stelsels beginnen met een grondig herontwerp waarbij complexiteit, bureaucratie en doorgeslagen marktwerking worden uitgebannen, in plaats van de standaardreactie van steeds meer verlammende regelgeving, zoals we in de gezondheidszorg zien. Ook is het zaak de kerntaken van de overheid radicaal te heroverwegen in plaats van een voortdurende uitdijing van taken en budgetten. Daarnaast zou de politiek veel meer op de lange termijn moeten sturen in plaats van te blijven steken in kortetermijnlapwerk binnen een regeerperiode, partijbelangen en allerlei afleidingsmanoeuvres. Evenzo is het belangrijk maximaal te investeren in preventie, zoals bij de gezondheidszorg en de (cyber-)veiligheid, in plaats van achteraf de ontstane problemen tegen onevenredig hoge kosten te moeten repareren. In dat kader zouden ook de grote buitenlandse afhankelijkheden omgebogen moeten worden bij de stelsels die cruciaal zijn voor onze basale levensbehoeften, in plaats van de doorontwikkeling tot een eenzijdige en daarmee steeds kwetsbaardere dienstenmaatschappij. Voorts mag in onze samenleving meer begrip komen voor de nadelige effecten van de ongebreidelde consumptiezucht en reislust in termen van grondstofverspilling en milieuvervuiling, in plaats van bijvoorbeeld het onophoudelijk belasten van de agrarische sector. Bij dit alles mogen daadkracht en directief optreden best geherwaardeerd worden, zodat niet telkens over elk besluit gepolderd hoeft te worden of genomen besluiten steeds weer ter discussie gesteld worden.||https://www.parool.nl/columns-opinie/opinie-tijd-voor-een-grondige-hervorming-van-onze-belangrijkste-stelsels~b1682cdb/
2022-07-10||Nachtelijke explosie in Slotervaart schrikt buurt op||De explosie was rond 02.00 uur. Vannacht werden door een explosievenverkenner, de Forensische Opsporing en recherche onderzoek gedaan. Vooralsnog is er niemand aangehouden. Volgens buurtbewoners zou het gaan om een granaat, maar een woordvoerder van de politie kan dat niet bevestigen. Wel is duidelijk dat het een ‘behoorlijke’ klap was. Door de knal sneuvelden ramen en raakten auto’s in de straat beschadigd.||https://www.parool.nl/amsterdam/nachtelijke-explosie-in-slotervaart-schrikt-buurt-op~b0d7c473/
2022-07-10||Max Verstappen moet zege aan Charles Leclerc laten na spannende race in Oostenrijk||Met veel bravoure ging Charles Leclerc de Grand Prix van Oostenrijk in. “Ja, ja, we zijn snel. We kunnen hem morgen pakken,” zei hij zaterdagavond over de boardradio, kort nadat hij tweede werd in de sprintrace. Het leek op dat moment nog op ijdele hoop. Want hij was weliswaar in de slotfase van de sprintrace minstens even snel als Max Verstappen, maar tegelijkertijd domineerde de Nederlander al het hele weekend. Op zondag bleek al snel dat de overtuiging van de Monegask best wel plausibel was. Sterker: ondanks een uitstekende start van Verstappen, bleef de Ferrari-coureur heel dicht bij de Nederlander en kon hij er na een gevecht van enkele ronden zelfs voorbij. Daarmee bombardeerde Leclerc zichzelf plotseling tot de topfavoriet voor het winnen van de race op de Red Bull Ring. De Ferrari had simpelweg meer snelheid dan de Red Bull. Verstappen probeerde meteen te schakelen. Door vroeg de pits in te gaan voor nieuwe banden, kreeg hij de leiding terug, wetende dat hij een stop meer nodig zou hebben dan de Ferrari’s, maar erop speculerend dat hij dan in de slotfase op versere banden meer snelheid zou hebben. Alleen was het verschil tussen Leclerc en Verstappen in het midden van de race zó groot, dat Leclerc na zijn enige pitstop het gat met gemak dichtte en de leiding weer terug nam. En ook voor Leclercs teamgenoot Carlos Sainz moest Verstappen wijken. Op het moment dat de Spanjaard, vorig weekend nog winnaar van de Grand Prix van Groot-Brittannië, naar de regerend wereldkampioen toe gereden was, ging de Nederlander, opvallend vroeg, naar binnen voor zijn tweede stop. Vanaf dat moment kwam hij in niemandsland terecht. Op gepaste afstand van de twee Ferrari’s, ruim voor Mercedes-coureur Lewis Hamilton. Maar ook de Ferrari’s moesten nog een tweede keer naar binnen, waardoor Leclerc en Sainz weer achter Verstappen terecht kwamen. Dat deden ze dus wel met veel versere banden. En daarmee lukte het Leclerc moeiteloos om Verstappen voor een derde keer in te halen op de baan. Toen ook Sainz de leider in het wereldkampioenschap aanviel, ging het voor de andere Ferrari-coureur hopeloos mis. Zijn motor begaf het en vatte vlam, waardoor hij uitviel. Tijdens de virtual safetycar-situatie die op het incident volgde, gingen Leclerc en Verstappen allebei naar een nieuw setje mediumbanden en kreeg de Nederlander de kans om de strijd om de zege tóch nog nieuw leven in te blazen. Maar hij kon in de slotfase geen vuist meer maken, al klokte hij nog wel de snelste rondetijd voor een bonuspuntje in de WK-stand. Daarmee hield hij de schade in de strijd om de wereldtitel dus nog goed beperkt. Op zijn naaste belager, Red Bull-teamgenoot Sergio Perez, liep hij zelfs flink uit. De Mexicaan botste in de beginfase met Mercedes-coureur George Russell en viel even later uit. Leclerc liep met zijn zege zes punten in. Maar belangrijker voor de Ferrari-coureur, die in de laatste ronden voortdurend zeurde over problemen met zijn auto, was het dat hij Verstappen op het thuiscircuit van Red Bull eindelijk weer eens versloeg. Het zou de opmaat kunnen zijn voor een kampioenschap waarin er tóch nog wat spanning komt. “Het was een lastige dag”, zei Verstappen na de race. “We hadden veel problemen, vooral met de banden en dat was met alle soorten banden. Er was te veel slijtage, maar een tweede plaats is nog altijd een goed resultaat op een moeilijke dag.” De Red Bull-coureur had wel genoten van alle fans in het oranje en de vele oranje rookwolken. “Dat was leuk. Het is sowieso een mooie kleur dus ik vind het niet erg om er doorheen te rijden. Het is jammer dat ik de fans geen zege kon geven.”||https://www.parool.nl/sport/max-verstappen-moet-zege-aan-charles-leclerc-laten-na-spannende-race-in-oostenrijk~b256d755/
2022-07-10||Nederland vraagt toch ook om coronaherstelgelden in Brussel ||De miljarden euro’s coronaherstelgeld liggen al jaren klaar in Brussel, maar Nederland talmde en treuzelde. Nu heeft ook Nederland als allerlaatste EU-land geld aangevraagd. In een gedetailleerd plan van bijna 500 pagina’s wordt uiteengezet hoe Nederland met de miljarden uit Brussel onder meer flink wil verduurzamen, de woningmarkt in beweging wil brengen en een slag wil maken tegen belastingontwijking en witwassen. Dit zijn terreinen waarop Brussel al langer vraagt of Nederland er een beetje mee opschiet, of waarop het de ambitie flink heeft opgeschroefd. Opvallend is vooral wat er niet staat: het woord hypotheekrente-aftrek. De Europese Commissie zou graag zien dat de Nederlandse regering een einde maakt aan deze regeling, die maakt dat Nederlandse huishoudens grote schulden hebben. Dat is deze coalitie niet van plan. De regering hoopt nu dat andere woningmarkt-hervormingen, zoals het afschaffen van de jubelton, in de ogen van Brussel toch voldoende meetellen als woningmarkthervorming, zodat het plan voor het geld in aanmerking komt. Op andere terreinen is Nederland meer dan het braafste jongetje van de klas. Brussel eiste dat zeker 37 procent van het plan zou bestaan uit duurzame maatregelen; daar zit Nederland boven. Ook plant het meer dan de gevraagde 20 procent voor digitale transitiemaatregelen. Het probeert zelfs tegemoet te komen aan eventuele kritiek die Brussel nog moet gaan formuleren. De maatregelen waarvoor Nederland het geld aanvraagt zijn voor Nederlanders geen verassing. Allemaal waren ze al aangekondigd. Zo wil Nederland de arbeidsmarkt hervormen zodat er een einde komt aan schijnzelfstandigheid van ZZP-ers, wordt de vliegbelasting verhoogd en komen er grote projecten voor windenergie op zee. In de plannen staat ook dat Nederland het aantal plaatsen op de intensive care wil vergroten, zodat het beter is voorbereid op komende pandemieën. Nederland heeft dient voor 5,2 miljard euro plannen in. Het gaat ervan uit dat er in de onderhandelingen met de Europese Commissie nog delen zullen sneuvelen. Als alles goed gaat, geeft de Europese Commissie in het najaar zijn goedkeuring aan het plan. De eerste bedragen zullen dan in het tweede kwartaal van 2023 naar de bankrekening van de Staat der Nederlanden worden overgemaakt. Er is enige haast bij, want de hervormingen moeten in 2029 hun beslag hebben gekregen. Wordt het later, dan houdt Brussel het geld in zijn zak. Mocht het Nederlandse plan worden goedgekeurd, dan hebben 25 landen hun gevraagde coronamiljarden geïncasseerd. Aan Polen is nog niets uitgekeerd omdat het eerst hervormingen in de rechtsstaat moet doorvoeren. Ook Hongarije kreeg nog geen cent uitgekeerd, omdat de Europese Commissie niet vertrouwt dat het geld in de juiste zakken belandt.||https://www.parool.nl/wereld/nederland-vraagt-toch-ook-om-coronaherstelgelden-in-brussel~bcbb1393/
2022-07-10||Lekkere festivalvoorstelling met grotesk spel, publieksparticipatie en spitse teksten||Als publiek zijn we bijeengekomen om naar die andere planeet ingescheept te worden. Na de aanstaande ruimtereis wacht ons volgens de twee stewardessen een gespreid bedje, want de kwartiermakers Wim en Giovanni (Marius Mensink en Rutger Remkes) zijn al op weg gegaan om het basisstation in te richten. En of we even onze familienaam op een vlaggetje willen schrijven, dan kunnen we ons stukje van het nieuwe land claimen. Het is het begin van een hilarische voorstelling in de beste traditie van YoungGangsters, met veel rook, vuur, spuitend bloed en fysieke confrontaties, maar wel met een serieuze teneur – want wat maken we er in contact met andere beschavingen toch snel een potje van. Regisseur Annechien de Vocht liet zich voor The Promised Land inspireren door een reis door de VS waarin ze meer wilde leren over de verschillende manieren waarop native Americans en westerlingen aankijken tegen de fenomenen ‘land’ en ‘bezit’. Die tegenstelling wordt mooi geteleporteerd naar dat beloofde land in outer space. In een heerlijke eigen idioom (tekst van Jibbe Willems) laat het vredelievende tentakelvolkje op Planeet B. weten dat het de voedzame nectar uit de bodem best met ons willen delen. Wim en Giovanni zijn er inmiddels al behoorlijk aan verslaafd geraakt. Het basisstation is dan ook niet meer dan een gammele bende in een zanderige vlakte. De twee expeditieleiders (Daphne Masé en Victor Bottenbley) schieten direct in de kolonisatiestress en slaan precies de verkeerde toon aan om nog iets van de expeditie te redden. Ze jagen zelfs een volk dat nooit vecht tegen zich in het harnas door westerse arrogantie. We leren het dus nooit – geen nieuw inzicht, maar wat een lekkere festivalvoorstelling met snelle kostuumwisselingen, lekker grotesk spel, publieksparticipatie en spitse teksten.||https://www.parool.nl/kunst-media/lekkere-festivalvoorstelling-met-grotesk-spel-publieksparticipatie-en-spitse-teksten~b9b26e7e/
2022-07-10||Onacceptabel gedrag Nederlandse racefans in Oostenrijk: ‘Ik kreeg bijna een paniekaanval’||Mercedes heeft tijdens de race, die vanmiddag om 15.00 uur begon, een vrouwelijke fan uitgenodigd in de garageruimte van de renstal. Dronken toeschouwers zouden haar jurk omhoog hebben getrokken, en tegen haar gezegd hebben dat ze geen respect verdiende omdat ze een Hamilton-fan was. Dat melden diverse Formule 1-sites. Het zou gaan om een Tsjechische vrouw. “We kwamen erachter dat dit gebeurd is en dat is gewoon niet oke,” zegt teambaas Toto Wolff. “Dit moet stoppen. Als jij een Formule 1-fan bent, voor welk team of welke coureur dan ook, kun je niet racistisch, seksistisch of homofoob zijn. Dan pas je niet bij Formule 1 en dan willen we jou niet.” De uitspraken volgen op de ophef die ontstond na meldingen van vrouwen op sociale media. ‘Het is alsof ze nog nooit een vrouw gezien hebben’, zegt een van de bezoekers op Twitter. ‘Ik liep langs een tribune, en er werd alleen maar gefloten en geroepen.’ ‘Ik ben ook op het circuit’, zegt een andere bezoeker. ‘En ik heb vreselijke dingen gezien. Het meisje dat ijs verkoopt wordt onophoudelijk lastig gevallen door oudere dronken mannen. Het is vreselijk.’ ‘Ik moest vechten tegen een paniekaanval en om niet de hele weg naar de uitgang te huilen omdat ik zo bang was’, zegt een bezoekster. ‘Morgen komen we terug voor de race, maar we komen daarna nooit meer naar deze Grand Prix en dat is een belofte.’ Een andere bezoekster vat de ervaring samen: ‘Mijn verwachtingen waren laag, maar holy cow 😭: racistische, homofobe uitlatingen, vrouwen naroepen, ongepaste taal, aanraken: de lijst groeit en groeit.’ De wedstrijd op de Red Bull Ring in Spielberg staat bekend als een Grand Prix die de laatste jaren overspoeld wordt door Nederlandse Max Verstappen-fans, voornamelijk mannen. Ze slapen op een van de grote campings in de buurt van het circuit, zorgen op de tribunes voor een oranje, carnavaleske sfeer, en maken er in de dagen voor de GP een feestje van. Maar aanwezigen ter plaatse zien ook dat een deel van de fans zich daarbij niet weet te gedragen. De Formule 1 kent meer voorbeelden van dubieus supportersgedrag, maar dat hangt dan vooral samen met sportieve rivaliteit, de laatste jaren vooral die tussen Max Verstappen en zijn Britse concurrent Lewis Hamilton. Die laatste beklaagde zich dit weekend nog over het gedrag van de Max-fans. Sommigen van hen begroetten zijn crash vrijdag tijdens de kwalificatie met gejuich. De zevenvoudig wereldkampioen vloog hard in de muur en was blij dat hij ongedeerd kon uitstappen. “Tijdens de crash kreeg ik de reacties vanaf de tribune niet mee, want er gingen veel dingen door mijn hoofd,” reageerde Hamilton gisteren. “Ik hoorde het pas achteraf en keur het absoluut niet goed. Een coureur kan na zo’n crash wel in het ziekenhuis belanden. Gaan we dat toejuichen?” In een reactie zegt de Formule 1-organisatie dat de klachten ook hen hebben bereikt. “We hebben gehoord dat sommige fans het slachtoffer zijn geweest van compleet onacceptabel commentaar van anderen bij de GP van Oostenrijk. We nemen deze zaken zeer serieus, hebben het besproken met de promotor van het evenement en de beveiliging, en zullen in gesprek gaan met de mensen die deze incidenten gemeld hebben. Dit soort gedrag is onacceptabel en zal niet getolereerd worden.” Red Bull, het team van wereldkampioen Max Verstappen, veroordeelde het vermeende wangedrag ook. “We hopen dat de beveiliging en de autoriteiten hier snel iets aan doen. Dit is volstrekt onaanvaardbaar,” staat in een verklaring. Verstappen zei ‘schokkende dingen’ te hebben gelezen. “Dit kan niet.” Verstappen wees in zijn reactie ook op de invloed van alcohol. “Het is geen excuus, maar ze kijken de race en gaan daarna feesten en veel alcohol drinken. Daar ga je domme dingen van doen. Ze moeten gewoon zorgen dat ze op tijd stoppen met drinken en naar bed gaan voordat ze domme dingen doen.” Ondertussen hebben de vrouwelijke F1-volgers achter het account Gridclique een groepschat opgezet om elkaar te steunen. Sarah Levenson en Samanta Rose, de Amerikaanse vrouwen die Gridclique beheren, zegt niet hoeveel vrouwen zich daar verenigd hebben. Wel laten ze via Instagram weten dat ze diep onder de indruk zijn van wat ze lazen. “Gelukkig hebben de leden ook tips uitgewisseld, en locaties gedeeld waar vrouwen gewoon veilig kunnen kijken. De mensen die deelnemen aan het gesprek willen dit nu elk weekend doen.” Volgens Levenson en Rose moet de organisatie van de F1 meer doen aan de veiligheid van vrouwen. “Er moet een veilige plek zijn voor iedereen. Daarom moet er meer beveiliging komen, veiligheidszones, een speciaal nummer om problemen te melden en een zero tolerance beleid voor negatief gedrag of negatieve opmerkingen. Ook vrouwen en non-binaire individuen zouden de sport waarvan ze houden op een fijne manier moeten kunnen volgen.” De Britse coureur Lewis Hamilton reageerde ook op de ophef van vandaag. Hij zegt in een reactie op Instagram dat hij het ‘walgelijk’ en ‘teleurstellend’. Hij spitst zijn reactie vooral toe op vermeende homofobe en racistische uitingen. “Het bezoeken van een GP zou nooit een bron van angst of pijn moeten zijn (..). Alsjeblieft, als je zoiets ziet gebeuren, rapporteer het aan de beveiliging en de organisatie. We kunnen niet achterover leunen en dit laten doorgaan.”||https://www.parool.nl/sport/onacceptabel-gedrag-nederlandse-racefans-in-oostenrijk-ik-kreeg-bijna-een-paniekaanval~b4e47359/
2022-07-10||Van Vleuten wint voor de derde keer Giro Donne||De slotetappe was een korte, van Abano Terme naar Padova over ruim 90 kilometer, met één klimmetje halverwege. Twee rensters, de Amerikaanse Krista Doebel-Hickok en de Italiaanse Alessia Vigilia, gingen er zo’n 25 kilometer voor de finish vandoor, maar konden niet verhinderen dat de rit in een massasprint eindigde. Consonni, van de ploeg Valcar - Travel & Service, hield haar landgenote Rachele Barbieri en de Deense Emma Norsgaard achter zich. Van Vleuten had een dag eerder haar eindzege feitelijk al veilig gesteld in een zware bergrit, waarin ze als vierde finishte. De Italiaanse Marta Cavalli had het tussen San Michele All’Adige en San Lorenzo Dorsino vaak geprobeerd, waar de rozetruidraagster zoveel mogelijk probeerde risico te vermijden. De dag ervoor was ze in een afdaling nog ten val gekomen. Het had haar niet gehinderd de rit te winnen. Cavalli zag haar aanvallende bedoelingen beloond met tijdwinst van 15 seconden, maar wist op dat moment ook dat de kleine 2 minuten die haar nog scheidden van Van Vleuten op zondag niet meer goed te maken waren. De Spaanse Mavi García werd derde in het eindklassement. Van Vleuten (39) won de Ronde van Italië voor vrouwen eerder in 2018 en 2019. In 2020 moest ze als leidster de koers twee dagen voor het einde verlaten nadat ze bij een val haar linkerpols had gebroken. Vorig jaar paste de koers niet in haar voorbereiding op de Olympische Spelen. In Tokio pakte ze zilver in de wegrace en goud op de individuele tijdrit. Van Vleuten won in haar loopbaan onder meer al twee keer de Ronde van Vlaanderen en twee keer Luik-Bastenaken-Luik. Kort voor de Giro maakte Van Vleuten bekend dat ze nog een jaar doorgaat. 2023 wordt haar laatste jaar. “Zojuist is bekend geworden dat ik mijn contract bij Team Movistar met één jaar heb verlengd en daarna stop met het fietsen van wedstrijden. Ik heb het gevoel dat mijn missie bij Movistar nog niet ten einde is. Twee jaar is ook nog maar kort en er liggen best wel veel uitdagingen”, schreef ze eind vorige maand op haar website. Haar volgende doel na haar derde overwinning van de Giro Donne is de Tour de France. Die gaat op 24 juli van start in Parijs.||https://www.parool.nl/sport/van-vleuten-wint-voor-de-derde-keer-giro-donne~bcfce35f/
2022-07-10||Humans of Amsterdam: ‘Pas op mijn zeventiende hoorde ik dat de schipper mijn biologische vader was’||“Ik heb mij lange tijd incompleet gevoeld, alsof ik niet wist wie ik was. Bij mijn geboorte gaf mijn moeder mij de naam Zsa Zsa, dat spreek je uit als Zja Zja maar omdat veel mensen moeite hebben om mijn naam uit te spreken, noemde iedereen mij bij mijn tweede naam: Simone. Ik ben opgegroeid in New York met mijn moeder en stiefvader. Mijn biologische vader was een schipper. Soms kwam hij langs en dan zei mijn moeder: ‘Dat is familie.’ Pas op mijn zeventiende hoorde ik dat de schipper mijn biologische vader was. Toen hij in 2000 overleed, heb ik voor het eerst al mijn ooms en tantes leren kennen en kwam ik erachter dat ik nog veertien halfbroers en -zussen heb. Dat was wel even een shock, maar opeens viel alles op zijn plek. Ik begreep waarom ik mij al die jaren zo incompleet had gevoeld. Toen ik mij op mijn dertigste aanmeldde voor het leger en ze mij bij de inschrijving om mijn naam vroegen, zei ik voor het eerst volmondig Zsa Zsa in plaats van Simone. Sindsdien draag ik mijn eigen naam en heb ik het gevoel dat ik mijzelf ben. En als mensen moeite hebben om mijn naam uit te spreken, dan doen ze maar iets meer hun best.”||https://www.parool.nl/ps/humans-of-amsterdam-pas-op-mijn-zeventiende-hoorde-ik-dat-de-schipper-mijn-biologische-vader-was~bd7183ee/
2022-07-10||Voor het charisma van Harry Styles is zelfs de Ziggo Dome te klein||Lena heeft haar idool iets te vragen. “Can you please out me to my dad,” staat er op het karton dat ze op de derde rij met gestrekte armen boven haar hoofd houdt. Harry Styles heeft het gelezen. “Hij weet het nog niet? Zal ik even bellen?” En hup, daar gaat een mobieltje van meisjeshand tot meisjeshand naar voren tot hij tussen de vingers van het grootste popidool van Europa belandt. De Ziggo Dome, tot dan toe een euforische cocktail van gegil, gelukzaligheid en gierende tienerhormonen, houdt ineens de adem in. Gaat hij echt bellen? Zal de vader opnemen? En komt het dan wel goed met die coming-out voor 17.000 schreeuwende Harry Stylesfans? De popster lost het uiteindelijk discreet op. Zonder dat de zaal kan horen wat er wordt gezegd, voert hij een gesprek met de vader. Uitkomst: “Hij zegt dat hij heel veel van je houdt en niet kan wachten je weer te zien.” Reactie van de zaal: ovationeel gejuich. De Ziggo Dome is zaterdagavond behalve een concertpodium, vooral een groot dampend bad van liefde. Uiteraard het belangrijkste bestandsdeel: de devote adoratie voor Styles, de 28-jarige uit boyband One Direction opgestane megaster. Maar het idool zelf wil ook wat bijdragen. Hij doet zijn best van zijn concerten een veilige haven van liefde en saamhorigheid te maken. Zijn fans hebben regenboogvlaggen bij zich, hijzelf vraagt zijn fans elkaar een hand te geven en zowel naar links en naar rechts de woorden ‘I love you’ uit te spreken. “We gaan vanavond plezier maken en aardig zijn voor elkaar,” verklaart hij, nadat hij in een orkaan van geluid het podium is opgekomen. We geloven het meteen. Styles is het type bij wie star quality per strekkende meter wordt meegeleverd. Je zou er – zeker als je met je 41 jaar ruim bij het meer in verval rakende segment van de Ziggo Dome behoort – jaloers van worden: die volle golvende haardos, dat vermogen strakke broekpakken te dragen, die rimpelloze huid, die cheeky Britse humor, die achteloze manier van precies goed dansen. Maar het bewonderenswaardige van Styles is: je gunt deze man binnen een kwartier de hele wereld. Al die hysterie? Volkomen terecht en ook heerlijk om te zien. Voor zijn fans zijn de 100 minuten die ze vanavond in de aanwezigheid van hun Harry zijn, zonder twijfel de mooiste van het jaar. Styles is zo populair dat hij vermoedelijk ook de Arena had kunnen vullen. Muzikaal gezien terecht? Een onzinnige vraag, maar zijn retropop klinkt uitstekend, ook al is Styles niet de spannendste zanger van zijn generatie. As it Was, Sign of the Times, Love of my Life en Watermelon Sugar zijn zijn aanstekelijkste songs. Dikke knipoog naar seventies en eighties, maar fris neergezet door Styles en zijn soms wel erg veilig spelende band. Waar is Styles over tien jaar, vraag je je onwillekeurig af. Ergens hoog boven in de stratosfeer van supersterren vermoedelijk, maar ondertussen vast nog altijd vriendelijk genoeg om een iemand met een wens op een stuk karton volkomen serieus te nemen en de avond van haar leven te bezorgen.||https://www.parool.nl/kunst-media/voor-het-charisma-van-harry-styles-is-zelfs-de-ziggo-dome-te-klein~b772add6/
