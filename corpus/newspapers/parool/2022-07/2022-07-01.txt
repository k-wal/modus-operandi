2022-07-01||Oud-voetbalster Vera Pauw: ‘Als jonge speelster ben ik verkracht door een prominente voetbalofficial’||Later kwamen er twee aanrandingen door twee andere mannen bij. Ook zij waren actief binnen het Nederlandse voetbal. In haar verklaring schrijft de 59-jarige Pauw dat ze het misbruik 35 jaar lang verborgen heeft gehouden. Het incident was het moeilijkste dat ze ooit heeft meegemaakt, maar nu is ze eindelijk klaar om ‘verder te gaan met haar leven en trots te zijn op wie ze is’. Ze weigert nog langer te zwijgen. Recentelijk heeft ze aangifte gedaan bij de politie: ze is klaar om haar verhaal te delen. Ze vertelt NRC open en gedurfd over de verkrachting. Als 22-jarige jonge vrouw werd ze verliefd op een ervaren coach, vertelt ze NRC. Hij was veertien jaar ouder en haar vriendinnen waarschuwden haar voor hem, maar die boodschap kwam niet aan. Van gelijkwaardige seks was volgens Pauw geen sprake. Ze gaf aan dat ze niet wilde, maar daar had hij geen oren naar. Ze omschrijft het voorval als een traumatische gebeurtenis waar ze zich diep voor schaamt. Wanneer de man later in dienst komt bij de KNVB, is Pauw ondergeschikt aan hem. Het is een onhoudbare situatie: hij maakt haar het leven zuur, blijkt uit haar verhaal. Zo probeert hij haar te dwingen te stoppen als international en maakt hij haar zwart. Jarenlang hield ze haar mond, tot ze het ‘niet meer trok’. Ze trok aan de bel bij de KNVB, maar de voetbalbond reageerde niet op haar meldingen over seksueel misbruik. In plaats daarvan was er sprake van een ‘gepland vernederingsbeleid’. Ze droeg de schaamte jarenlang met zich mee en voerde niet alleen met zichzelf, maar ook met de KNVB een strijd voor erkenning voor wat haar is aangedaan. Met haar interview en verklaring op Twitter komt een einde aan het zwijgen en de schaamte. ‘Dit is wie ik ben,’ schrijft ze. ‘Ik hoef me niet langer te verstoppen. Ik hoop dat ik weer kan leven in vrijheid.’ Hoogleraar sport en recht aan de VU Marjan Olfers stelt in een vertrouwelijk rapport van een extern onderzoeksbureau dat de KNVB op verzoek van Pauw heeft laten uitvoeren, dat de bond ‘onvoldoende alert’ heeft gereageerd op meldingen van Pauw over ‘seksueel misbruik’. “De fouten die in het rapport worden benoemd erkennen we en hadden haar niet mogen overkomen,” meldt de bond in een reactie. “In het persoonlijk contact met Vera hebben wij ervaren dat deze situatie helaas zeer veel impact op haar heeft en dat spijt ons.” De KNVB wil het rapport zo snel mogelijk met Pauw besproken, ‘ook met het oog op herstelbemiddeling’.||https://www.parool.nl/sport/oud-voetbalster-vera-pauw-als-jonge-speelster-ben-ik-verkracht-door-een-prominente-voetbalofficial~b88eda1b/
2022-07-01||De betogers tegen het peperdure treinstation van Stuttgart zijn inmiddels bejaard||Mahnwache noemen ze het groene, houten huisje aan de overkant van het verouderde treinstation van Stuttgart, dat vanuit de vallei uitkijkt op de bebladerde wijngaarden van de Zuid-Duitse stad. Op een van de bergen blikkert de Fernsehturm, naar verluidt de oudste tv-toren van Duitsland, in de zon. De naam van het vorig jaar geplaatste huisje kan worden vertaald als ‘wake’, een verwijzing naar het ogenschijnlijk vreedzame protest tegen het omstreden infraproject Stuttgart 21, volgens tegenstanders een van de grootste misstanden uit de geschiedenis van de rijke stad. Vreedzaam is het protest tegen de komst van het nieuwe treinstation niet altijd geweest. Bij een keiharde confrontatie in 2010 met door waterkanonnen bewapende agenten raakten 160 demonstranten gewond. Schwarze Donnerstag (zwarte donderdag) ging de boeken in als een van de donkerste dagen uit de moderne geschiedenis van Stuttgart. Een foto van een man die met bloedende ogen uit park Schlossgarten werd weggedragen groeide uit tot het symbool van het verzet. De man met de bloedende ogen leeft nog maar is inmiddels op leeftijd, vertelt voormalig docent theologie Martin Poguntke. Zelf is hij 68, maar met zijn felblauwe ogen en aanstekelijk enthousiasme oogt hij een stuk jonger. Poguntke was twaalf jaar geleden ooggetuige van de onlusten. Sindsdien is hij een van de vaste woordvoerders van Kopfbahnhof 21, de protestgroep die al jaren pleit voor het opknappen van het huidige kopstation in plaats van het nieuwe Durchfahrtstation. Veel betogers van toen hebben inmiddels de pensioengerechtigde leeftijd bereikt. Al in 1994 werd de projectnaam Stuttgart 21 gemunt. Toen ontvouwden de topman van de Deutsche Bahn, de nationale verkeersminister en vertegenwoordigers van de deelstaat Baden-Württemberg en regio Stuttgart voor het eerst de plannen voor het nieuwe station. De bouwvergunning volgde pas in 2009. Kort daarna ging de eerste paal de grond in en werd de protestgroep opgericht. Door vertragingen rezen de kosten de pan uit. Werden die dertien jaar geleden nog geschat op 4,5 miljard euro, Deutsche Bahn houdt de eindafrekening nu op 9,15 miljard. De meest recente tegenvaller van 950 miljoen euro komt door ‘enorme prijsstijgingen bij bouwbedrijven, leveranciers en grondstoffen’. De lijst met verdere beslommeringen is lang, vertelt Jan Dambach, woordvoerder van Deutsche Bahn in Stuttgart. “De jaar op jaar aangescherpte brandvoorschriften pakken elke keer duurder uit en we hebben de werkzaamheden van een tunnel anderhalf jaar moeten staken vanwege een bedreigd soort muurhagedis. Per reptiel zijn we 3000 tot 4000 euro kwijt.” De geplande opening van het nieuwe treinstation wordt vooralsnog op 2025 geraamd. Met gezwinde pas beent Poguntke in marineblauw hemd en dito kleur spijkerbroek richting de enorme bouwput naast het huidige treinstation, de plek van de schermutselingen in 2010. Onderweg rammelt hij aan de bouwhekken, kijkt ietwat schichtig om zich heen en probeert een deur naar de bouwplaats open te trekken. Als dat mislukt vervolgt de kwieke zestiger het slingerende voetgangerspad langs het hek omhoog. Ondertussen somt hij op wat er allemaal mis is aan Stuttgart 21: te duur, milieuvervuilend, puur winstbejag en niet brandveilig. Hij stopt bij een hoger liggend punt en wijst naar de bouwput: “Alleen maar beton. Stuttgart ligt in een dal, we hebben overstromingen in heel Duitsland. Waar moet dat water naartoe?” Dambach van Deutsche Bahn schudt zijn hoofd als hij de aantijgingen hoort. Hij lacht: “Natuurlijk is beton vervuilend, maar het is de enige manier om dit te bouwen.” Hij toont de 28 steunpilaren van het nieuwe station, architectonische hoogstandjes van de Duitse ontwerper Christoph Ingenhoven. Ze kunnen met kunststofdeeltjes koelte bewaren bij extreme hitte. Onder de pilaren lopen drie brede afwateringen, die het overtollige water bij hevig overstromingsgevaar af kunnen voeren. Dat Stuttgart 21 veel meer behelst dan een treinstation, wordt duidelijk aan de noordelijke zijde van het bouwterrein. Hier moet de gloednieuwe wijk Rosensteinquartier verrijzen, die het tekort van 22.000 woningen (op ruim 630.000 inwoners) deels moet oplossen. Deutsche Bahn verkocht de grond aan vastgoedontwikkelaars. Poguntke: “Het is geen verkeersproject, maar een vastgoedproject. Een project waarvan de vastgoedlui en andere bevriende lieden nog rijker worden.” Onder toeziend oog van een bronzen beeld van de Duitse filosoof Friedrich Schiller hebben betogers zich verzameld voor de zoveelste demonstratie tegen Stuttgart 21. Dit is nummer 621, zegt Poguntke uit het blote hoofd. Elke maandagavond om 18.00 uur komt hij naar de Schillerplatz. Er speelt een bandje, ‘muzikaal genot’, aldus de presentator, die het publiek, voornamelijk babyboomers, probeert op te zwepen. Naast Schiller staat een bejaarde man met een geruite flatcap en een clownsneus op en een witte vlag in zijn hand houterig te dansen. Doordat de demonstratie iets weg heeft van een stedelijk minifestival, geven de betogers in het eeuwenoude centrum van Stuttgart de indruk dat het hun niet alleen om het omstreden treinstation gaat. “Deze laatste drie bier zijn zo weg,” zegt een man die een winkelwagen vol bier voortduwt. Flyers van allerlei actiegroepen worden in de hand gedrukt, van Parkschützer (‘We redden de Schlossgarten’), theatergezelschappen (‘Wie zich niet weert, leeft verkeerd’) en het socialistische verzetskrantje Solidarität. In de menigte bevinden zich ook de vriendinnen Hanne en Gabriella. “Wij komen hier al twaalf jaar. Oh ja, het Stuttgart 21 is een mislukking, het is belangrijk om je stem te laten horen!” Een rechter in Stuttgart moet bepalen hoe de extra kosten verdeeld worden. De grote vraag is: wie gaat de openstaande rekening van 4 miljard betalen? Deutsche Bahn schiet de miljarden voor, maar verwacht bij monde van woordvoerder Dambach dat anderen – overheid, deelstaat en stad – bijspringen. Poguntke weet zeker: “Wij, belastingbetalers, draaien uiteindelijk voor het meeste op!”||https://www.parool.nl/wereld/de-betogers-tegen-het-peperdure-treinstation-van-stuttgart-zijn-inmiddels-bejaard~be8fa4d3/
2022-07-01||OM vervolgt voormalige politie-teamchef Haarlemmermeer om verkrachting||Dat bevestigt een woordvoerster van het OM na berichtgeving van NRC. De hoofdagente vertrok in 2019 bij politiebureau Hoefkade in Den Haag nadat ze daar werd weggepest, volgens NRC. Ze had als klokkenluider melding gemaakt van misstanden binnen het bureau; zo had ze verteld dat collega's zich in hun appgroep ‘Marokkanenverdelgers’ schuldig maakten aan racisme. Ze werd overgeplaatst naar Haarlemmermeer, waar ze een half jaar later zou zijn verkracht. Kort daarna werd ze door de leiding ontslagen wegens schending van de geheimhoudingsplicht: ze had informatie over het incident met de teamleider gedeeld met NRC. In februari 2020 werd de destijds 51-jarige teamleider ontslagen wegens grensoverschrijdend gedrag. Volgens NRC acht justitie na langdurig onderzoek nu bewezen dat hij zijn collega heeft gedwongen tot seks. Deze week oordeelde de Haagse rechtbank dat Fatima Aboulouafa, een andere agente in Den Haag die ook in de media melding maakte van misstanden in het politiekorps, terecht is ontslagen. Volgens de rechter had ze zich eerst tot haar leidinggevenden moeten richten. Aboulouafa gaat in hoger beroep.||https://www.parool.nl/amsterdam/om-vervolgt-voormalige-politie-teamchef-haarlemmermeer-om-verkrachting~bc09c3c1/
2022-07-01||De kortste straat? Een liniaal of Theo Bakker moet uitsluitsel geven||De vraag welke straat de kortste straat van Amsterdam is, leidde tot behoorlijk wat reacties. (Bij deze: dank u, allen!) Een selectie. ‘De Tolbrugstraat.’ ‘De Nieuwe Willemsstraat.’ Iemand opperde Het Kleine Plein. ‘Kleine Plein in Weesp ligt tegenwoordig in gemeente Amsterdam en is denk ik nog geen 20 meter. Groetjes!’ Leuk geprobeerd. Maar Weesp is geen Amsterdam. Jammer voor Het Kleine Plein. Volgende! Rochussenstraat. ‘Mijn kinderen leerden op school dat de Rochussenstraat in de Staatsliedenbuurt (onze buurt) de kortste straat van Amsterdam is. Of in ieder geval van West. Maar ik geloof van Amsterdam. Ik was erbij, bij de speurtocht waar ze dit leerden, maar het is toch niet helemaal goed blijven hangen. Kort is ie wel!’ ‘Goedendag ik denk dat de kortste straat de Rossinistraat is met slechts 1 huis erin. Nooit opgemeten moet ik bekennen.’ ‘Waarschijnlijk niet de kortste maar wel zeer onbekend: Boomklokstraat bij de Droogbak.’ Dan een mail met alleen een linkje. ‘De Pancrasstraat is een van de kleinste straten op deze website. Het is een zijstraatje van de Sarphatistraat op het Roeterseiland. Er waren twee huisnummers, 1 en 2. De Pancrasstraat was de verbindingsweg tussen de Sarphatistraat en de Valckeniersstraat.’ (De website is joodsamsterdam.nl) Gebed Zonder End. ‘Maakt de Ptolemaeusstraat (tussen de Hogeweg en de Newtonstraat) een kans op de titel kortste straat van Amsterdam?’ ‘De Dopplerstraat in Amsteldorp.’ En daar is een nieuwe Henk. Henk, die opdook in mijn zoektocht naar de langste straat van Amsterdam. Henk zou alle straten van Amsterdam hebben gefotografeerd en dus ook weten welke straat de langste straat van Amsterdam zou zijn. Maar via via vernam ik dat Henk geen zin had om te reageren. ‘Ik heb je laatste stukje getiteld Nirwana aan Theo Bakker doorgestuurd. Ik heb hem gevraagd wat de kortste straat van A’dam is. Theo Bakker is dé kenner van A’dam, die iedere week een Digitaal Weekblad uitgeeft. Ik hoop op een response van hem.’ Tot nu toe geen antwoord van Theo Bakker, maar we blijven hopen. Verder. ‘De Penseelstraat?’ ‘De Van Alphenstraat maakt naar mijn idee een goede kans.’ ‘Ik weet niet of het expliciet een straatje moet zijn, zo niet dan wil ik U attenderen op de Weteringlaan. Deze loopt van het Weteringcircuit naar de Stadhouderskade (zie bijlage).’ (Die bijlage was een foto van een bladzijde uit een ringband – ook van Falk – met kaarten van Amsterdam.) ‘De kortste straat van Amsterdam is volgens mij de ALMSTRAAT, gelegen in de Rivierenbuurt tussen de Waalstraat en de Moerdijkstraat.’ ‘Ook de Zeven Provinciënstraat en de Pepijnstraat in West zijn korte straten.’ Maar welke straat kan nu aanspraak maken op de titel kortste straat van Amsterdam? Ik heb de kaart van Amsterdam (Falk, de 66ste druk) erbij gepakt, en een ouderwetse schoolliniaal (30 centimeter). Meten is weten. (Die uitspraak komt uit een toespraak van de Nederlandse natuurkundige en Nobelprijswinnaar Heike Kamerlingh Onnes uit 1882.) Ik boog me over de kaart. Wordt vervolgd. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/de-kortste-straat-een-liniaal-of-theo-bakker-moet-uitsluitsel-geven~b3b32866/
2022-07-01||Zo helpen Geld Gappies jongeren uit de schulden te blijven: ‘Ik wist niet hoe ik mijn rekeningen kon betalen’||“Ik heb net nieuwe kleren gekocht, maar alleen dingen die ik echt nodig heb,” zegt Richella Olumagba (18). Ze wijst naar een plastic tasje dat achter haar op de grond ligt. “Toen ik meer wilde kopen, zei mijn moeder die mee was, dat ik dat beter niet kon doen. Daar ben ik nu wel blij mee, want anders kan ik mijn eigen risico niet betalen.” Djemilla Haps (32), als ‘Geld Gappie’ financieel begeleider van Richella, kijkt trots. Haps: “Ze is weleens in paniek bij me langsgekomen, ‘Ik denk dat je boos op me gaat worden’, had ze van tevoren via de app laten weten. Ik dacht: oh nee, ze is toch niet zwanger. Het viel reuze mee. Ze had voor haar idee te veel geld uitgegeven.” Bij het Buurtteam aan de Karspeldreef in Zuidoost, de thuisbasis van Geld Gappie, staat de deur altijd open. Het is de plek waar de Gappies en de jongeren elkaar ontmoeten, hoewel de meeste begeleiding online verloopt. Haps is naast Gappie ook maatschappelijk werker bij het Buurtteam. “Ik heb liever dat ze me als een grote zus zien dan als hulpverlener, dan nemen ze eerder contact met me op als er problemen zijn. We hebben korte lijnen, zitten samen in appgroepen en ik ben bijna altijd bereikbaar.” Het idee van Geld Gappie komt uit de koker van Loes van Geffen (52). Vanuit haar bedrijven Money Start en You4Youth heeft ze diverse projecten opgezet die gericht zijn op het voorkomen van schulden bij jongeren. Niet onnodig, aangezien het percentage Amsterdammers met schulden de laatste jaren is toegenomen, in 2020 was dat 34 procent in de leeftijd tussen de 18 en 34 jaar. Door haar jarenlange ervaring als jongerenbegeleider kwam Van Geffen erachter dat er een gat zat in de hulpverlening na 18 jaar. “Op het moment dat ze volwassen zijn voor de wet vervalt jeugdzorg, simpelweg omdat het niet meer betaald wordt door de overheid. Tegelijk is dit het moment waarop ze financieel onafhankelijk moeten zijn, dat ze studiefinanciering krijgen en een zorgverzekering moeten afsluiten. Wanneer dat niet goed begeleid wordt, zeker bij kwetsbare jongeren, ontstaan hier de eerste schulden met alle gevolgen van dien.” De vijftien jongeren die dit jaar meedoen aan Geld Gappie, het project dat sinds 2020 loopt en het liefst wordt uitgerold over de hele stad, zitten op de praktijkschool en het voortgezet speciaal onderwijs. Vanaf 17,5 jaar hebben ze een eigen Geld Gappie toegewezen gekregen, die hun financiële overgang naar volwassenheid begeleidt. Ouders of verzorgers moeten hiervoor toestemming geven en meedoen is op vrijwillige basis. Áls de jongeren meedoen, is er een no way out-principe. “Als ik Djemilla niet had, zou ik makkelijker schulden krijgen,” zegt Richella, die net begonnen is met een praktijkopleiding horeca richting bakken/bakkerij. “Het kriebelt als er ineens een bedrag op mijn rekening staat, maar het sparen gaat steeds beter. Dat komt ook door het budgetplan dat we samen hebben gemaakt.” Van Geffen: “Onze ervaring is dat jongeren alleen al met de zorgverzekering op zestig verschillende manieren in de schulden kunnen komen. Ze sluiten een te hoge zorgverzekering af, betalen de premie niet of geven hun zorgtoeslag gelijk uit. Daarom is het belangrijk om ze preventief te begeleiden, en dat de ouders en de school erbij betrokken worden voor de nodige ondersteuning. De huidige hulpverlening is vooral gericht op het moment dat de schulden er al zijn, terwijl veel ellende te voorkomen is door eerder in te grijpen.” Tweelingzus Rocheena Olumagba (18), die eveneens door Haps begeleid wordt, schuift aan voor overleg. Ze komt van haar werk bij een zorginstelling, waar ze net een vast contract heeft gekregen. Nog voordat ze zit, laat Richella weten de oudste te zijn: “Ik ben drie minuten eerder geboren.” Rocheena zucht: “Wat is nou drie minuten? Wat kan je doen?” Richella neemt een slok cola: “Een blikje leegdrinken.” “Ik wist niet hoe ik mijn rekeningen kon betalen en hoe ik moest pinnen,” vertelt Rocheena. “Via Richella heb ik Djamilla ontmoet, en gelukkig kon ze mij ook helpen. Nu heb ik geen achterstanden meer, en begrijp ik hoe het werkt.” Een paar huizenblokken verderop zit Isidra Kwidama (47) in de voortuin van haar woning. Haar zoon Quenten Demij (19) komt naar buiten gelopen om een iPhone uit de handen van zijn kleine broertje te trekken. “Pas op. Die is nieuw!” Het is Quentens laatste grote aankoop waar hij lang voor heeft gespaard. Kwidama: “Sinds hij vijf dagen per week in de bouw werkt, heeft hij meer te besteden. Al mag hij nog altijd niets zonder mijn toestemming kopen.” Quenten was 17,5 toen hij onder toezicht kwam van Dangeri Torres Villa (31), naast Geld Gappie ook sociaal raadsvrouw. Tot grote opluchting van zijn moeder, die wel wist wat ze met alle brieven van de gemeente en overheid moest die binnenkwamen, maar de extra hulp goed kon gebruiken. “Ik had nog nooit van Geld Gappie gehoord. De decaan van de school kwam ermee. Als ik van het bestaan geweten had, had ik zelf contact opgenomen.” Wat vooral zo fijn is aan het programma, volgens Kwidama, is dat haar zoon onder begeleiding verantwoordelijk wordt gemaakt voor zijn eigen financiën. “Je kunt iets honderd keer tegen hem zeggen, maar dat komt niet binnen. Hij moet het meemaken. Dat is weleens misgegaan, dan gaf hij te veel geld uit waardoor hij zijn rekeningen niet meer kon betalen. Hij heeft toen zijn pinpas bij me in moeten leveren.” Volgens Torres Villa zijn de verleidingen om in de schulden te komen groot wanneer de studiefinanciering of zorgtoeslag gestort is. Een van die verleidingen is de aanschaf van een nieuwe telefoon. “Ik had een meisje onder mijn hoede dat in overleg met mij een telefoonabonnement had afgesloten bij een provider. Toen ik samen met haar de bankafschriften bekeek, schrok ik me rot. Er waren bedragen afgeschreven van drie verschillende providers. Bleek dat ze niet alleen voor zichzelf maar ook voor haar moeder en nicht een abonnement had afgesloten. Nadat ik op de gevaren had gewezen van abonnementen op haar naam, konden we ze gelukkig nog overzetten. De problemen gaan vaak over financiële consequenties die zij zelf niet overzien.” Kwidama: “Ik ben heel trots op Quenten, hoe hij met adhd en een lichte verstandelijke beperking zijn financiën nu op orde heeft. Hij werkt keihard. Zijn nieuwe werkgever is zo tevreden dat hij binnenkort zelfs opslag krijgt. Hoewel het nu goed gaat, zie ik op tegen het moment dat ik hem los moet laten als hij op zichzelf gaat wonen. Dat wil ik graag, want dan kan hij ook laten zien dat hij het kan. Maar ik vind het ook spannend. Want als er iets misgaat, komt ie wel terug bij mama en kan ik het oplossen. Ik wil dat moment het liefst voor blijven, dat is de controlfreak in mij.” Van Geffen: “Kinderen die in aanmerking komen voor praktijkonderwijs en speciaal onderwijs hebben een toelaatbaarheidsverklaring nodig, een officieel wettelijk document. Dat betekent dat alle kwetsbare leerlingen bekend zijn bij de overheid, alleen wordt daar rond het 18 jaar niets mee gedaan. Ze worden aan hun lot overgelaten.” Geld Gappie loopt nu op één praktijkschool (De Dreef) en één speciaalonderwijsschool (Orion) in Zuidoost, en daar komen volgend jaar twee scholen bij. Een toename van vijftien naar dertig leerlingen die begeleid kunnen worden. Van jaar tot jaar wordt door de gemeente, die het financiert, bekeken of ze ermee doorgaan. “Alle kwetsbare 18-jarigen in Amsterdam zouden eigenlijk preventief gescreend moeten worden, hoe ze de financiële overgang naar 18 jaar regelen,” vindt Van Geffen. “Dat voorkomt problemen bij veel jongeren, die door het gemis aan begeleiding in een schuldenspiraal terechtkomen.” Haps: “Ik begeleid nu acht leerlingen, en het werkt gewoon. Dit project mogen ze me niet afnemen.”||https://www.parool.nl/ps/zo-helpen-geld-gappies-jongeren-uit-de-schulden-te-blijven-ik-wist-niet-hoe-ik-mijn-rekeningen-kon-betalen~bde0c5c3/
2022-07-01||Schoten gelost bij vechtpartij op Station Noord, twee mannen aangehouden||Agenten waren al ter plaatse toen zij rond 17.50 uur een vechtpartij zagen tussen meerdere personen. De agenten zagen dat een van hen een vuurwapen bij zich had en wilden deze man aanhouden. Bij die aanhouding zijn enkele waarschuwingsschoten gelost, meldt een woordvoerder. De man is aangehouden en het vuurwapen is in beslag genomen. Bij de vechtpartij raakte één man gewond. Ook hij was betrokken bij de vechtpartij en is daarom aangehouden, meldt de politie. In de omgeving wordt momenteel onderzoek gedaan naar hoeveel mensen precies betrokken waren bij de vechtpartij en wat er aan het incident vooraf ging.||https://www.parool.nl/amsterdam/schoten-gelost-bij-vechtpartij-op-station-noord-twee-mannen-aangehouden~b4073636/
2022-07-01||Belg Yves Lampaert verrast en pakt eerste gele trui in Tour na een natte dag in Kopenhagen||Lampaert eindigde met een kleine voorsprong op zijn landgenoot Wout van Aert, die vooraf als grootste kanshebber werd gezien. De Tourwinnaar van vorig jaar, de Sloveen Tadej Pogacar, werd derde. Op een door regen glad parcours in het Deense Kopenhagen kwam Matthieu van der Poel net te kort voor het podium. Hij eindigde als vijfde, op 13 seconden van Lampaert. Bauke Mollema werd knap negende. De Fransman Cristophe Laporte van de Nederlandse Jumbo-Vismaploeg had halverwege de snelste tussentijd maar ging daarna in een bocht onderuit en verloor ruim een halve minuut. Van de favorieten voor het eindklassement kende de Australiër Ben ­O’ Connor de minste ouverture. Hij verloor 52 seconden op Pogacar, die mikt op zijn derde Tourzege op rij. De twee troeven van Jumbo-Visma, de Deen Jonas Vingegaard en de Sloveen Primoz Roglic, bleven wel in de buurt en verloren respectievelijk 8 en 9 seconden op Pogacar. Van der Poel zei na afloop tevreden te zijn over zijn prestatie. In de natte bochten had hij voordeel van zijn in het veldrijden en mountainbiken geslepen techniek, maar op de rechte stukken kon hij net niet de gehoopte kracht ontwikkelen. De tijdrit voerde langs de belangrijkste toeristische attracties van Kopenhagen, zoals het beeldje van de Kleine Zeemeermin. Met het ‘grand départ’ in Denemarken beleefde de Tour de France zijn meest Noordelijke start ooit. Het publiek bleek ondanks het slechte weer massaal uitgelopen voor de 176 wielrenners. Die rijden ook vandaag en morgen in Denemarken. Die ritten zijn nagenoeg vlak en bieden veel kansen voor de sprinters. Maandag volgt een verplaatsing naar Noord-Frankrijk waar de rittenkoers dinsdag wordt vervolgd.||https://www.parool.nl/sport/belg-yves-lampaert-verrast-en-pakt-eerste-gele-trui-in-tour-na-een-natte-dag-in-kopenhagen~b75b1563/
2022-07-01||Demonstrerende huisartsen bij Binnenhof tegengehouden door politie||Gezondheidsminister Ernst Kuipers zou naar de demonstratie op het Malieveld komen, maar door het uitlopen van de ministerraad kon hij niet aanwezig zijn. Honderden demonstranten vertrokken vervolgens van het Malieveld naar het Binnenhof om bij Kuipers verhaal te halen, maar stuitten op de politie. Die stuurde ook de honderden demonstranten die al op het Binnenhof stonden weg. Na tien minuten vertrok een deel van de groep in polonaise. De huisartsen voelen zich niet gehoord en zijn boos dat de minister niet naar het Malieveld kwam. “Kennelijk is alles belangrijker dan de huisartsen,” zei één van hen. Omstreeks 16.15 uur kwam de minister alsnog naar buiten om met de demonstrerende huisartsen in gesprek te gaan. Honderden mensen demonstreerden vrijdagmiddag op het Malieveld tegen de hoge druk in de huisartsenzorg. Huisartsen, doktersassistenten en praktijkondersteuners protesteren tegen de vele extra taken die de huisartsenpraktijken op zich moeten nemen. Volgens de Landelijke Huisartsen Vereniging (LHV) is de grens bereikt van wat de huisartsenzorg aankan. Veel demonstranten waren gekleed in een wit shirt. Daarop stond het aantal patiënten voor wie ze zorgen, zoals ‘s Nachts 202.000 patiënten in m’n eentje’. Op spandoeken stonden kreten als ‘te veel pijn in de eerste lijn’ en ‘ik heb zorgen om de zorg van morgen’, op borden teksten als ‘Heeft u een momentje? Wij namelijk niet!’ en ‘Help de huisarts verzuipt’. Sommige mensen hadden een paarse krokodil bij zich als symbool voor bureaucratie. Aard Verdaasdonk van de LHV riep tijdens de demonstratie op om de wachtlijsten in de jeugdzorg en in de ziekenhuizen op te lossen. “We zijn de poortwachter. Dat willen we graag blijven, maar dan moet de poort wel open.” Een huisarts sprak een videoboodschap in vanaf de Antillen: “In tegenstelling tot Schiphol kan de zorg geen vluchten schrappen.” David Baden, voorzitter van de Nederlandse Vereniging van Spoedeisende Hulp Artsen (NVSHA), prijst de huisartsen en betuigt zijn steun voor de praktijken: “Wij staan op de schouders van reuzen.”||https://www.parool.nl/nederland/demonstrerende-huisartsen-bij-binnenhof-tegengehouden-door-politie~bf94dfdb/
2022-07-01||Belg Yves Lampaert pakt eerste gele trui in Tour na een natte dag in Kopenhagen  ||Lampaert eindigde met een kleine voorsprong op zijn landgenoot Wout van Aert, die vooraf als grootste kanshebber werd gezien. De Tourwinnaar van vorig jaar, de Sloveen Tadej Pogacar, werd derde. Op een door regen glad parcours in het Deense Kopenhagen kwam Matthieu van der Poel net te kort voor het podium. Hij eindigde als vijfde, op 13 seconden van Lampaert. Bauke Mollema werd knap negende. De Fransman Cristophe Laporte van de Nederlandse Jumbo-Vismaploeg had halverwege de snelste tussentijd maar ging daarna in een bocht onderuit en verloor ruim een halve minuut. Van de favorieten voor het eindklassement kende de Australiër Ben ­O’ Connor de minste ouverture. Hij verloor 52 seconden op Pogacar, die mikt op zijn derde Tourzege op rij. De twee troeven van Jumbo-Visma, de Deen Jonas Vingegaard en de Sloveen Primoz Roglic, bleven wel in de buurt en verloren respectievelijk 8 en 9 seconden op Pogacar. Van der Poel zei na afloop tevreden te zijn over zijn prestatie. In de natte bochten had hij voordeel van zijn in het veldrijden en mountainbiken geslepen techniek, maar op de rechte stukken kon hij net niet de gehoopte kracht ontwikkelen. De tijdrit voerde langs de belangrijkste toeristische attracties van Kopenhagen, zoals het beeldje van de Kleine Zeemeermin. Met het ‘grand départ’ in Denemarken beleefde de Tour de France zijn meest Noordelijke start ooit. Het publiek bleek ondanks het slechte weer massaal uitgelopen voor de 176 wielrenners. Die rijden ook vandaag en morgen in Denemarken. Die ritten zijn nagenoeg vlak en bieden veel kansen voor de sprinters. Maandag volgt een verplaatsing naar Noord-Frankrijk waar de rittenkoers dinsdag wordt vervolgd.||https://www.parool.nl/sport/belg-yves-lampaert-pakt-eerste-gele-trui-in-tour-na-een-natte-dag-in-kopenhagen~bb65805b/
2022-07-01||Ex-politieagent aangehouden voor witwassen ruim 4 miljoen euro||De politie kwam de verdachte op het spoor via ontsleutelde cryptocommunicatiedata. Aan de hand van telefoonverkeer kon de politie berekenen dat de man al voor meer dan 4 miljoen euro geld had verplaatst. Uit datzelfde telefoonverkeer bleek ook dat hij betrokken was bij drugshandel. Rechercheurs van de Dienst Landelijke Recherche van de Landelijke Eenheid en de FIOD vielen dinsdagochtend twee woningen binnen in Landsmeer. De verdachte werd ter plekke aangehouden en zit vast voor verhoor, meldt een woordvoerder vrijdag. Hij wordt voorgeleid bij de rechter-commissaris in Rotterdam. Tijdens doorzoekingen werd 30.000 euro contact geld, meerdere diamanten en 122.000 euro aan cryptovaluta gevonden. Ook zijn twee dure auto’s in beslag genomen, een Mercedes AMG en een Audi A3. De verdachte is opgeleid tot politieagent, maar werd eerder ontslagen vanwege het schenden van zijn ambtsgeheim.||https://www.parool.nl/nederland/ex-politieagent-aangehouden-voor-witwassen-ruim-4-miljoen-euro~b22616fb/
2022-07-01||Aantal gevallen apenpokken in Europa in twee weken verdrievoudigd||Het virus is inmiddels in 31 Europese landen en regio’s vastgesteld. De laatste twee weken zijn daar zes landen en regio’s bij gekomen, aldus de WHO. In totaal gaat het om meer dan 4000 Europese gevallen van het apenpokkenvirus, dat doorgaans alleen in Afrika voorkomt. Verreweg de meeste besmettingen zijn vastgesteld in het Verenigd Koninkrijk. Voor Nederland staat de teller bij de WHO op 257, maar het Rijksinstituut voor Volksgezondheid en Milieu (RIVM) meldde deze week dat het virus inmiddels bij 288 mensen is vastgesteld. “Vandaag versterk ik mijn oproep aan overheden en de maatschappij om de komende weken en maanden meer te doen om te voorkomen dat de apenpokken zich in een groeiend geografisch gebied vestigen,” zegt WHO-directeur voor Europa Hans Kluge. Volgens hem zijn dringende en gezamenlijke maatregelen nodig om het tij te keren. Vooral mannen die seks hebben met mannen raken besmet met de apenpokken. Het virus verspreidt zich via huid-op-huidcontact. Het RIVM waarschuwde dat de komende pride-evenementen in Amsterdam en andere steden kunnen leiden tot ‘intensievere verspreiding’ van het apenpokkenvirus binnen Nederland.||https://www.parool.nl/nederland/aantal-gevallen-apenpokken-in-europa-in-twee-weken-verdrievoudigd~bead6520/
2022-07-01||Wat is stikstof, waarom zijn de boeren boos en wat moet er nu eigenlijk veranderen?||De term stikstofcrisis is eigenlijk een beetje misleidend, want stikstof is gewoon het hoofdbestanddeel van de lucht die we inademen. Vandaar de naam: als er te weinig zuurstof in de lucht zit, en dus te veel stikstof, dan stik je. Stikstofverbindingen komen van nature voor, maar slechts in kleine hoeveelheden. Ze zijn onmisbaar voor het leven: ze zorgen dat planten groeien en zijn ook een bouwstof voor ons lichaam. De hoeveelheid reactief stikstof op aarde is afgelopen eeuw echter verdubbeld. Dat komt doordat mensen zelf stikstof zijn gaan ‘produceren’. Door stikstof onder hoge druk met waterstof te verbinden, krijg je namelijk ammoniak. Ammoniak is de basis van kunstmest. Daarnaast wordt het gebruikt bij de productie van veel andere stoffen, zoals explosieven en plastics. Omdat stikstof van nature schaars is, gaan planten en dieren er uiterst efficiënt mee om. Stikstof valt nu door alle menselijke uitstootbronnen als een soort gratis kunstmest uit de lucht, maar planten pakken nog steeds wat ze pakken kunnen. De planten die het hardste groeien, zoals brandnetels, grassen en braamstruiken, overwoekeren de trage groeiers. In heidegebieden delven bloeiende kruiden zo het onderspit. Insecten die daarvan leven, zoals rupsen, gaan daardoor dood; dat is een van de redenen dat er tegenwoordig zoveel minder vlinders zijn dan vroeger. En doordat er minder insecten zijn, hebben ook vogels minder te eten. Daar komt bij dat stikstof de bodem verzuurt, waardoor belangrijke stoffen als calcium uit de bodem wegspoelen. Dat is een groot probleem voor bijvoorbeeld slakken, die calcium nodig hebben om hun huisjes te maken, maar ook voor vogels,. die kalk nodig hebben voor hun eierschalen en botten. In 2030 moet driekwart van alle natuurgebieden (Natura 2000) geen last meer hebben van stikstof. Daarvoor moeten we dan de helft minder stikstof uitstoten dan nu. Dat betekent niet dat overal even hard wordt ingegrepen. Het kabinet heeft laten berekenen hoeveel er waar moet worden geminderd. Maar op welke manier de stikstofuitstoot wordt teruggebracht, laat het kabinet aan de provincies over. Zij moeten plannen maken om maatwerk te leveren. Daarvoor kunnen ze een beroep doen op een stikstoffonds van 25 miljard euro. Veel boeren zijn bang dat er voor hen geen enkele plaats meer is in Nederland. Grote steen des aanstoots is de beruchte stikstofkaart die het kabinet heeft onthuld, waarop in kleurvlakjes te zien is op welke plaatsen de stikstof in de bodem met hoeveel procent moet worden teruggebracht. Op sommige plekken lopen de percentages op tot meer dan 90 procent. Boeren zien daarin de bevestiging dat het kabinet hen het boeren onmogelijk wil maken en op hun grond uit is om woningen te bouwen. Wat ook steekt: andere stikstofuitstoters, zoals het vervoer en de industrie, hebben van het kabinet nog geen opdracht gekregen. Die komt pas over een half jaar. Bovendien missen boeren elk perspectief op hoe ze met hun boerderij in de toekomst een boterham kunnen verdienen. Bij boeren heerst onderliggend het idee dat de regering geen waardering heeft voor de agrarische sector en de inspanningen die de sector al heeft geleverd. Boeren hebben fors geïnvesteerd in schonere stallen, maar steeds blijkt het niet genoeg. Daarnaast zit er een heel groot gat tussen het bedrag dat boeren verdienen en het bedrag dat een pak melk of doos eieren de supermarkt oplevert. Volgens minister voor Natuur en Stikstof Christianne van der Wal zullen de maatregelen ‘ingrijpend’ zijn. Het kabinet zoekt het leeuwendeel van de oplossingen voor de stikstofproblemen bij de boeren. Mest is namelijk een grote bron van stikstof. Van der Wal benadrukt dat de percentages slechts een uitgangspunt zijn en dat er op provinciaal niveau ruimte is voor maatwerk. Maar, zo erkent ze ook: “Dat we tot een reductie van de veestapel komen, is evident.” Het kabinet zegt gedwongen opkoop van boerenbedrijven te willen vermijden. Boerderijen kunnen ook schoner worden of worden verplaatst. Daarnaast hoopt het boeren te enthousiasmeren voor een vrijwillige uitkoopregeling. De vraag is of dat wel genoeg is.||https://www.parool.nl/nederland/wat-is-stikstof-waarom-zijn-de-boeren-boos-en-wat-moet-er-nu-eigenlijk-veranderen~b3ef2339/
2022-07-01||Yola Hopmans is de aardige mevrouw op de plantage, die lekkere limonade maakt voor de slaven||De rechtbank besloot deze week dat Fatima Aboulouafa, de klokkenluider die racisme bij de politie had aangekaart, ­terecht was ontslagen. De vertrouwensbreuk was haar eigen schuld. Ze had tenslotte kunnen weten dat haar ontboezemingen zouden leiden tot onrust. Een redenering in de trant van: als je een kort rokje aantrekt, dan vraag je erom verkracht te worden. Eigenlijk waren vooral Aboulouafa’s arme collega’s het slachtoffer. Zeg maar de agenten die zichzelf in appgroepjes ‘Marokkanenverdelgers’ noemden of degenen die dat oogluikend goedkeurden en doodzwegen. Aboulouafa had volgens de rechtbank, gezien de waarschijnlijke impact van haar openbaringen, de boel van tevoren moeten afstemmen met de corpsleiding. Klokkenluiders die het ­onrecht dat ze aankaarten van tevoren even moeten afstemmen met de mensen over wie ze de klok juist luiden: Hollandser wordt het niet. Tja, we kunnen nu eenmaal niet allemaal zijn zoals Ahmed Aboutaleb, de man die zichzelf nog liever door zijn eigen politiecorps het ziekenhuis in zou laten schoppen dan hun racisme te veroordelen. Dit vonnis verbaast niemand. Zoals het ook niemand verbaast dat bepaalde politici gewelddadige terreur van een zekere beroepsgroep vrolijk toejuichen, terwijl ze over Nederlanders van kleur die vreedzaam demonstreren tegen racisme zeiden: ‘Het zou ze sieren als ze wat dankbaarder zouden zijn, als ze in onze landen willen wonen.’ Welkom in Nederland. Racisme bestaat niet en als jij vindt van wel, dan ben je zelf een racist. Maar zelfs een vrolijke oproep om van 1 juli, Keti Koti (de officiële afschaffing van de slavernij), een nationale feestdag te maken, zorgt bij veel mensen al voor hevige hartkloppingen. Zo las ik in de Volkskrant dat ook in het Gelderse Rheden Keti Koti werd gevierd. Een mooi initiatief, waarbij door zo’n tachtig (veelal witte) inwoners werd stilgestaan bij de misdaden van de slavernij en de uiteindelijke bevrijding. ­Kortom: bij de gedeelde geschiedenis met de voormalige koloniën, en de blijvende verbondenheid. Bewustwording, saamhorigheid, lekker eten: wat valt daar nu over te zeiken? Nou, lokale VVD-leider Yola Hopmans wist nog wel wat: “In mijn omgeving vraagt iedereen zich af of er geen belangrijkere dingen zijn waar we onze tijd aan moeten besteden.” Goh: een VVD’er die denkt dat haar eigen bevoorrechte omgeving de norm is. “Je moet de dingen in hun tijd zien.” Ja, vroeger was slavernij vast een gezellig uitje voor het hele gezin. “Daarmee wil ik de slavernij niet goedpraten, maar we moeten ook door.” Hopmans is de aardige mevrouw op de plan­tage, die altijd van die lekkere limonade maakt voor de slaven. “Bovendien moeten we niet vergeten dat de slavernij ons ook veel welvaart heeft gebracht.” Het stond er allemaal echt. De slavernij heeft ‘ons’ ook veel welvaart gebracht. Hier kwam Hopmans tot de kern: wie ‘ons’ is, blijft volgens haar en velen stevig afgebakend. Val je daarbuiten, hou dan je bek. Laat je tractor en spandoek thuis. Luid nooit de klok. Blijf ­onzichtbaar. Doe gezellig mee en wees vooral dankbaar. Ahmed Aboutaleb heeft dat heel goed begrepen. Hij gehoorzaamt. Maar goddank zegt een nieuwe generatie luid en duidelijk: ik dacht het niet. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/yola-hopmans-is-de-aardige-mevrouw-op-de-plantage-die-lekkere-limonade-maakt-voor-de-slaven~bdf7ca14/
2022-07-01||Vissers krijgen compensatie voor verloren visgrond door windmolens||Waar windturbines verschijnen, mag niet gevist worden. De netten zouden de stroomkabels kapot kunnen trekken. Dat betekent dat vissers ruimte moeten inleveren. Zij moeten genoegen nemen met ‘een paar postzegeltjes’ aan visgrond en voelen zich door de regering genegeerd. Met deze compensatie komt daar verandering in. Het geld komt uit het Klimaatfonds en is onderdeel van de 1,7 miljard euro die het kabinet eerder uittrok voor meer windenergie op zee. Het bedrag is gebaseerd op het inkomensverlies dat zij daardoor naar verwachting lijden, meldt landbouwminister Henk Staghouwer. Daarmee is de komende jaren in totaal 444 miljoen euro beschikbaar voor verkleining en verduurzaming van de vissersvloot. Eerder werd al 200 miljoen euro voor de sector opzij gezet vanuit een potje dat bedoeld is om bedrijven te helpen zich aan te passen aan de veranderde situatie door de Brexit. Vanuit het Noordzeeakkoord was ook al 45 miljoen euro beschikbaar gesteld. Voor behoud van de visserijsector is zowel krimp als verduurzaming ‘cruciaal’, zegt Staghouwer. “Daarom moeten we de komende tijd grote stappen zetten: schonere motoren en vangsttechnieken met minder impact op de natuur. Een kleinere sector, maar een die wel beter voorbereid is op de toekomst en waarmee een goede boterham is te verdienen.”||https://www.parool.nl/nederland/vissers-krijgen-compensatie-voor-verloren-visgrond-door-windmolens~bac95dee/
2022-07-01||Waar zijn de tenten van straatmuzikant Rob Bril en zijn hond gebleven?||Al tientallen jaren slaapt Bril in tenten in en rond de stad. Zijn oude tent in het Amsterdamse Bos is niet lang geleden afgebrand. Met zijn nieuwe tent bivakkeerde hij eerder deze maand drie dagen op het gras van het Kleine-Gartmanplantsoen tussen de toeristen, cafébezoekers en winkelend publiek, maar daar werd hij door handhavers weggestuurd. Wildkamperen is namelijk verboden, op straffe van een boete of inbeslagname van de tent. Op zijn nieuwe stek op het Eerste Weteringplanstoen kreeg Bril donderdag een nieuwe tegenslag te verwerken: de nieuwe tenten voor hem en zijn hond waren ineens verdwenen. Ook de hondenmand en het voer waren weg, net als enkele persoonlijke spullen. Op het plantsoen is een bord achtergelaten met de vraag of iemand weet waar de tenten zijn gebleven. Wie de tenten heeft weggehaald - handhaving, de politie of buurtbewoners - is onduidelijk. “Dit is heel droevig,” vertelt een bekende van Bril, voormalig gemeenteraadslid Gonny van Oudenallen. “Hij is behoorlijk aangeslagen en zijn hond Shaffy ook. Rob was net weer een beetje aan het bijkomen. En dan was er gisteren ook nog een gigantische regenbui.” Samen met buurtbewoners en bekenden van Bril is Van Oudenallen een inzameling gestart om nieuwe tenten voor hem en zijn viervoeter te kopen. “En als hij besluit toch naar de opvang te gaan of de cel in moet, kunnen we het geld gebruiken om zijn hond weer uit het asiel te krijgen. Hij bedoelt het allemaal goed. Hij is een prettig mens, maar slaat af en toe door.” De politie kan niet bevestigen dat zij de tenten hebben weggehaald, maar een woordvoerder meldt wel dat de man vrijdagochtend is aangehouden. “Hij mocht zich een maand lang niet op bepaalde locaties begeven,” zegt de politiewoordvoerder. “Dat verbod heeft hij overtreden.” Maandag wordt Bril voorgeleid. “We zijn heel druk met deze meneer bezig. De buurtregisseur heeft in samenspraak met hem een nieuwe tent voor hem gehaald en zodra de man vrijkomt, zetten we de tent op, op een plek die hij zelf ook wil.” Waar de tent zal worden opgeslagen, wil de woordvoer niet zeggen. “Het gebeurt op een plek waar het gedoogd wordt.”||https://www.parool.nl/amsterdam/waar-zijn-de-tenten-van-straatmuzikant-rob-bril-en-zijn-hond-gebleven~b83cbf13/
2022-07-01||Kabinetsplan tegen lerarentekort: bonus voor parttime docenten die meer gaan werken||De maatregelen staan in een nieuw plan waarmee onderwijsministers Robbert Dijkgraaf (D66) en Dennis Wiersma (VVD) het lerarentekort willen aanpakken. Opeenvolgende onderwijsministers hebben hun tanden al op dat hardnekkige probleem stukgebeten. “Als dat allemaal niet genoeg is, is er dus meer nodig,” zegt Wiersma. “We gaan een aantal dingen beter doen.” Dijkgraaf: “We gaan er nu met z’n tweeën aan trekken.” Ondanks alle eerdere pogingen om extra docenten voor de klas te krijgen is het probleem alleen maar groter geworden. Het wordt ‘elke dag groter’, erkennen de bewindspersonen. Er is nu een tekort van 9100 voltijdsbanen op basisscholen en ongeveer 1700 op middelbare scholen. Dat zijn in werkelijkheid nog méér leraren, omdat in het basisonderwijs ongeveer 40 procent van de docenten parttime werkt. Het kabinet wil stimuleren dat zij meer uren voor de klas gaan staan, liefst fulltime. Al eerder werd een bonus geopperd, maar het College voor de Rechten van de Mens zag vorig jaar juridische bezwaren omdat voor zo’n bonus onderscheid gemaakt wordt tussen werknemers ‘op grond van arbeidsduur’. Toch zet het kabinet het plan nu door. Hoe hoog de bonus wordt voor leraren die meer uren of voltijds gaan werken, is nog onduidelijk. Al eerder besloot het kabinet het salaris van basisschoolleraren gelijk te trekken met hun collega’s op de middelbare school. Deze zomer zien zij de salarisverhoging voor het eerst op hun loonstrookje. Wiersma: “We kijken nu of je nóg meer geld kunt krijgen als je meer uren maakt.” Dijkgraaf en Wiersma zetten ook in op maatregelen die al hebben bewezen te werken. Zo laten steeds meer mensen zich omscholen tot leerkracht. Waren dat er in 2017 nog een kleine 500, afgelopen jaar was dat aantal al gegroeid tot 2000. In twee jaar tijd krijgen ze dan een opleiding terwijl ze ook al voor de klas staan. Er bestaat al een subsidie voor deze zijinstromers. Dat bedrag gaat omhoog. Vanaf volgend jaar krijgt een school geen 20.000 euro maar 25.000 euro om zo’n overstapper te begeleiden. Ook komt er extra geld om onderwijsassistenten op te leiden tot leraar. Dijkgraaf, die over de lerarenopleidingen gaat, wil ook studenten ‘verleiden om leraar te worden’ door de opleiding flexibeler te maken: “We moeten ook startende studenten behouden.” Die haken nu nog vaak af. In de vijf grote steden mogen scholen waar het tekort aan docenten heel nijpend is, één dag per week geen leraar voor de klas zetten. Op die dagen geeft bijvoorbeeld een kunstenaar schilderles of een techneut uit de buurt techniek. Zo heeft een school 20 procent minder bevoegde leraren nodig en dat geeft lucht, stellen de ministers. Zo’n vierdaagse schoolweek ziet Wiersma ‘liever niet’. “Maar het gebeurt soms wel, dan liever georganiseerd.” Het kabinet kijkt ook of de manier waarop scholen bekostigd worden op de schop moet. Scholen concurreren nu nog vaak met elkaar door bijvoorbeeld leraren weg te kapen. De ministers kijken ‘of het wenselijk is’ om met ‘andere financiële prikkels’ scholen te dwingen samen te werken aan de aanpak van het lerarentekort in een regio. Wiersma: “Als er bij de ene school in de regio een groot lerarentekort is en bij een andere niet, dat je dan niet zegt: nou, sterkte ermee, maar dat je dan helpt door het door elkaar te husselen.”||https://www.parool.nl/amsterdam/kabinetsplan-tegen-lerarentekort-bonus-voor-parttime-docenten-die-meer-gaan-werken~bbd24169/
2022-07-01||Bij elke gang een ander sapje: veel restaurants bieden nu ook een non-alcoholisch arrangement aan||Terwijl Philip Oudshoorn (29) kersen door de sapcentrifuge perst en het sap daarna door een passeerdoek zeeft om het zo ‘soepel en zuiver’ mogelijk te maken, zet Isabelle Mollinger (27) thee van venkel. Ze maken kersensap met rozenpikkelvocht, venkelthee en zeewier. Het zal bij het hoofdgerecht – kwartel of maitake (paddestoel) met zomergroente – geschonken worden. Met zijn helder donkerrode kleur lijkt het net wijn. Maandag is sapdag bij restaurant Choux op de De Ruijterkade, een modern en duurzaam restaurant waar voornamelijk vegetarisch gekookt wordt. Dan maken en bedenken ze de kombucha’s, soda’s, groente- en vruchtensappen voor die week. Zoals zwarte knoflook met granny smith en espresso, of rabarbersap met rozemarijn. Allemaal voor hun speciale non-alcoholische arrangement; bij elk gerecht een alcoholvrij drankje. Een uitkomst voor wie geen alcohol wil maar wel iets bijzonders wil drinken bij het meergangendiner. Assistent-sommelier Philip Oudshoorn en restaurantmanager Isabelle Mollinger vormen het sapteam van Choux: samen bedenken en maken ze het arrangement. Bij steeds meer restaurants kun je tegenwoordig kiezen voor alcoholvrije dranken. Dat restaurants deze keuze maken is niet gek. De bewustwording van het drinkgedrag neemt toe. Het aantal mensen dat geen alcohol drinkt, of niet meer dan een glas per dag, is gestegen van 37,4 procent in 2014 naar 41,5 procent in 2020, meldt de Nationale Drug Monitor van het Trimbos-instituut (in 2021 werd deze enquête verstoord door de coronacrisis). Bij vrouwen is dit zelfs 50 procent. De betere restaurants stoppen veel tijd en moeite in het ontwikkelen van hun gerechten en willen daarbij iets anders serveren dan standaard frisdrank, bronwater of alcoholvrij bier. Voor Choux is het de hoofdreden om een non-alcoholische pairing aan te bieden. “Als je bij ons eet, op hoog niveau, en je tafelgenoten drinken heerlijke wijnen die het eten complementeren en jij hebt een cola: dat klopt gewoon niet,” zegt Mollinger. De populariteit van het alternatief neemt toe, zien ze bij Choux. Oudshoorn schat dat 10 procent van hun gasten het alcoholvrije arrangement neemt. “Vooral in het weekend kiezen mensen voor wijn, maar op dinsdag en woensdag kiezen heel veel mensen voor sap.” Choux heeft nog een tweede reden om een non-alcoholisch arrangement te ontwikkelen: het restaurant streeft ernaar zo min mogelijk te verspillen en voor de sappen worden veel restproducten uit de keuken gebruikt. Zo maken ze van aspergeschillen kombucha, een gefermenteerde thee. “Op die manier is het meteen een weerspiegeling van wat we in het menu serveren.” Een ander mooi voorbeeld is de overgebleven tomaat. Die wordt voor zijn sap door een passeerdoek gedrukt. De pulp die daarbij overblijft wordt gedroogd en daar wordt thee van gezet om kombucha mee te maken. En van de kombucha die in het fermenteren te alcoholisch is geworden maken ze azijn. “Dan hebben we een full circle van de tomaat,” zegt Oudshoorn. “Je hebt tomatensap, tomatenkombucha en tomatenazijn bij je tomaat.” Ook financieel is het voor restaurants aantrekkelijk om een alternatief te bedenken voor gasten die anders de hele avond water drinken. Als steeds minder mensen wijn drinken, waarop de marges hoog zijn, word je vooral ‘arm gegeten’ en ‘niet rijk gedronken’. Met sap verdien je er tenminste nog wat aan. Bij Choux betaal je 6 euro voor een glas sap, een arrangement van vijf glazen kost dus 30 euro. Al valt de winst volgens Mollinger mee: “Je moet sap eerder zien als eten, een gerecht erbij. Natuurlijk verdienen we er meer aan dan als mensen water drinken en dat is leuk, maar het leukst is dat die mensen nu iets interessants kunnen drinken.” Per week gaan er bij Choux 140 glazen sap doorheen. Ter vergelijking: Mollinger schat dat er ongeveer 700 glazen wijn per week via het wijnarrangement worden geschonken – en dat is nog zonder de losse flessen en glazen wijn die besteld worden. Ze schenken het sap in wijnglazen van 90 ml; frisdrank zit vaak in flesjes van 200 ml. Mollinger: “Maar het is echt genoeg. En een glas sap drink je niet om de dorst te lessen, het is er om je eten te begeleiden.” Mara Grimm, culinair journalist en restaurantrecensent van Het Parool, ziet de trend ook. “Vooral ook in het hoge segment van de gastronomie. Een goed gekozen wijn kan een gerecht naar een hoger plan tillen, maar een sap kan dat in het beste geval ook. Dat vergt kennis en kunde, maar het kan zeker. De laatste keer dat ik bij Noma (het befaamde sterrenrestaurant in Kopenhagen, red.) was, proefde ik een alcoholvrij arrangement dat zelfs minstens zo goed was als het wijnarrangement.” Mollinger bevestigt hoe lastig het is. “Het is hetzelfde als koken. Je moet veel uitproberen en proeven, en er gaat vaak iets fout. Van de tien sappen mislukken er drie, zijn er vijf wel oké en zijn er een of twee spot on.” Het streven is een herhaalbaar recept, maar de natuur werkt niet altijd mee. Het basisproduct is elke keer anders. “Dan heb je een recept gemaakt en zoveel mogelijk variabelen vastgelegd; smaakt je aardbei opeens heel anders dan vorige week.” Oudshoorn schudt zijn hoofd. “Het is bijsturen, compenseren en creatief zijn.” Mollinger vult aan: “Zelfs het weer is van invloed. Nu is het heel warm, dan gedragen de sappen zich anders. Ze fermenten sneller, en zijn minder lang houdbaar.” Het kersensap is inmiddels klaar. Mollinger zet het tevreden op de plank. Wie het deze week zal bestellen is volgens haar niet van tevoren in te schatten. Al zijn het niet de jonge, hippe Amsterdammers, zoals je misschien zou verwachten. “Die kiezen allemaal voor onze natuurwijnen.”||https://www.parool.nl/ps/bij-elke-gang-een-ander-sapje-veel-restaurants-bieden-nu-ook-een-non-alcoholisch-arrangement-aan~b441d84b/
2022-07-01||Toekomstmuziek biedt beginnende muzikanten een podium (en soep)||Bij binnenkomst in een loods aan de Houthavens zijn het podium en de lange bar niet te missen. Wat ook gelijk opvalt is het futuristische lichtwerk. Eigenaar Kian Ho (39) noemt het zelf lichtkunst: “Met een kleine toevoeging kun je een ruimte authentiek maken, maar toch verbinden met het grotere geheel.” De recruitmentondernemer én muzikant vond de huidige muziekindustrie niet duurzaam en eerlijk genoeg. Voor beginnende muzikanten is er volgens hem nauwelijks een podium. En zo werd Toekomstmuziek geboren, een plek waar dit wel het geval moet zijn. De toegang is gratis. Wel kunnen bezoekers middels een tikkie vrijwillig een bijdrage doen. De opbrengst hiervan gaat geheel naar de optredende artiesten. Daarnaast delen artiesten mee in de op die avond gedraaide bar- en keukenomzet. Kian: “Ik wil artiesten de mogelijkheid geven om te doen wat ze leuk vinden. Namelijk, muziek maken.” Kian denkt niet in hokjes en wil dat zijn broedplaats voor iedereen toegankelijk is. “Toekomstmuziek moet uitgroeien tot een inclusief platform met een eerlijke waardering en beloning.” Behalve dat je er kan kijken en luisteren, kan er bij Toekomstmuziek ook worden geproefd. Zo eet je er een saoto (€7) en worden er natuurwijnen (per glas €5,75) geschonken. Toekomstmuziek deelt graag het leven met jonge muzikanten. In deze boodschap valt ook nog wat te halen voor ‘toekomstige’ bezoekers. Kian: “Wanneer je ons motto vermeldt bij je bestelling, ontvang je 10 procent korting aan de bar.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/toekomstmuziek-biedt-beginnende-muzikanten-een-podium-en-soep~bd9b96c7/
2022-07-01||Twintigduizend voor een ‘kleine rat’: twintigers verdacht van mislukte moordaanslag in Oost  ||De 27-jarige Hamza A. beleefde op 22 augustus 2020 hachelijke momenten. Toen hij omstreeks half twaalf ’s avonds in de omgeving van zijn huis in Amsterdam Oost stond, kwam er een man op hem afgelopen die een pistool op hem richtte. Drie keer werd de trekker overgehaald. Drie keer klonk er een klik. Toen de man vervolgens het wapen doorlaadde, sprintte Hamza A. keihard weg. In een café aan de Dapperstraat vroeg hij om hulp. In de aangifte liet Hamza er geen misverstand over bestaan wat het doel van de man met het pistool was: “Het was echt: shoot to kill.” Een mogelijk motief voor de moordaanslag noemde A. ook: in het criminele milieu zou zijn naam in verband worden gebracht met een ripdeal. Sporen van de mislukte moordaanslag, zoals bijvoorbeeld kogels, kon de politie niet vinden. Het enige bewijs dat er iets aan de hand was geweest kwam van camerabeelden uit de omgeving van het café aan de Dapperstraat. Daarop was een keihard voorbij rennende persoon te zien. Door het schaarse bewijs leek de zaak aanvankelijk op een plank in het politiebureau te belanden, maar in maart 2021 leek er ineens beweging in de zaak te komen: Nederlandse opsporingsinstanties slaagden erin de onder criminelen populaire berichtendienst Sky ECC te kraken. In de oneindige stroom berichten van Sky ECC werd volgens het Openbaar Ministerie ook communicatie tussen de telefoons van de 29-jarige Sharoz Y. en de 27-jarige Leroy J. gevonden. “Heb je boys die een klus willen doen? Een vieze rat uit Oost moet ik straffen,” zou Sharoz Y. op 22 juli 2020 gestuurd hebben. “20 voor een kleine rat.” Nadat er prijsafspraken waren gemaakt zou Leroy J. zijn gaan zoeken naar het doelwit. Sharoz Y. zou hem een nieuwe klus in het vooruitzicht hebben gesteld: “Ik heb gelijk daarna een nieuwe pieuw pieuw voor je.” Tot een nieuwe opdracht kwam het niet. Een uur na de mislukte aanslag zou Sharoz Y. zich zorgen hebben gemaakt. “Wat is er gebeurd?”, vroeg hij. “Dit wordt nieuws hè?” In deze en andere berichten ziet het Openbaar Ministerie het bewijs dat Sharoz Y. en Leroy J. zich schuldig hebben gemaakt aan een poging tot liquidatie. Daarnaast wordt Y. verdacht van het witwassen van een Rolex van 80.000 euro. Leroy J. wordt naast de moordplannen verdacht van handel in drugs en wapens. Volgens justitie had Sharoz Y. grote problemen in Nederland. Die zouden er voor hebben gezorgd dat hij met spoed naar Dubai emigreerde. “Y. verkeert in zwaar criminele kringen,” aldus de officier van justitie tijdens een pro forma zitting op vrijdag. “Zo lang de problemen niet zijn opgelost, bestaat het gevaar dat hij op de vlucht slaat.” Volgens Leon van Kleef, de advocaat van Y. is dit pertinente onzin: “Mijn client heeft met niemand problemen." Advocaat Van Kleef vroeg aan de rechtbank of Y. zijn proces in vrijheid mocht afwachten, omdat zijn familie zwaar te lijden heeft onder diens detentie. De raadsman refereerde aan een overval op de woning van de vader van Y. enige tijd geleden: “Daarbij is met hamers op lichamen en hoofden geslagen." Een zichtbaar ontstemde Y. voegde daar aan toe dat de daders van die overval inmiddels wél op vrije voeten zijn. Micha Jonge Vos, de advocaat van Leroy J., noemde de zaak ‘een bijzonder matig dossier’. Ook hij vroeg om de vrijlating van zijn cliënt. Daar ging de rechtbank niet in mee. Zowel Leroy J. als Sharoz Y. blijft in elk geval vastzitten tot de volgende pro-formazitting in september. De zaak wordt waarschijnlijk pas volgend jaar inhoudelijk behandeld.||https://www.parool.nl/amsterdam/twintigduizend-voor-een-kleine-rat-twintigers-verdacht-van-mislukte-moordaanslag-in-oost~b73efcaa/
2022-07-01||Noord-Holland maakt als eerste provincie excuses voor het slavernijverleden||De excuses werden aangeboden bij de opening van een tentoonstelling over het koloniaal verleden in het provinciehuis in Haarlem, op de dag dat de afschaffing van de slavernij wordt herdacht en gevierd. Commissaris van de Koning Arthur van Dijk greep de gelegenheid aan om namens de provincie Noord-Holland excuses aan te bieden ‘aan de nazaten van de tot slaaf gemaakten, excuses voor wat onze gezagsdragers toen hebben aangericht in het leven van onschuldige mensen’. Noord-Holland is de eerste provincie die overgaat tot het maken van excuses voor het koloniaal verleden. In het afgelopen jaar gebeurde dat ook al door de gemeentebesturen van Amsterdam, Rotterdam en Utrecht, terwijl Den Haag dat gebaar heeft aangekondigd. Vrijdag bood De Nederlandsche Bank excuses aan voor het aandeel in slavenhandel en slavernij, eerder dit jaar deed ABN Amro dat al. In een studie over het koloniaal verleden van ABN Amro vielen harde woorden over Henry Hope, de neef van Thomas Hope die geldt als oprichter van de bank Hope & Co. Henry Hope is de belangrijkste schakel tussen de provincie en het slavernijverleden. De Amsterdamse bankier liet in 1857 in Haarlem Paviljoen Welgelegen bouwen, het huidige provinciehuis. De bank van de familie Hope vervulde als verstrekker en beheerder van leningen een spilfunctie in de financiering van plantages in Suriname en het Caribisch gebied. “Welgelegen is met veel vakmanschap en passie gebouwd,” zegt commissaris Van Dijk in een toelichting. “Dat moest ook de rijkdom van Henry Hope etaleren. Tegenwoordig zouden we spreken van bloedgeld.” Het provinciebestuur nam in 1930 zijn intrek in het buitenverblijf. Voor die tijd diende het gebouw onder meer als woning van Lodewijk Napoleon en onderkomen van een Koloniaal Museum. Van Dijk spreekt van een erfenis waarmee het provinciebestuur zorgvuldig wil omgaan. “Er is in ons geval geen sprake van schuld, wel van een verantwoordelijkheid om dit deel van het verleden te kennen en te erkennen.” Dat gebeurt onder meer door een nieuwe tentoonstelling die de verborgen sporen van slavernij in de provincie belicht. Van Dijk: “Die sporen zijn niet alleen in Amsterdam te vinden. We kennen ook de buitenplaats Beeckestijn in Velsen van de familie Trip, bestuurders van de West-Indische Compagnie. In Enkhuizen staat het Snouck van Loosenhuis. De eigenaars regelden slaventransporten van Afrika naar Suriname en Curaçao.” Van Dijk hoopt dat de excuses het startsein vormen voor een gesprek over het koloniaal verleden. “Zeker voor de overheid geldt dat we het soms moeilijk vinden gevoelige onderwerpen, zoals het slavernijverleden, aan te roeren uit angst om verkeerd te worden begrepen. Het is mijn ervaring dat het bevrijdend kan werken als mensen het gesprek met elkaar aangaan en bereid zijn naar elkaar te luisteren.” Het hele proces werd in gang gezet door een motie uit 2020, ingediend door Denk en aangenomen door een meerderheid van de Statenleden. Van Dijk: “Normaal zeggen we dan dat we de motie als afgedaan beschouwen. Maar wat mij betreft wordt deze motie nooit afgedaan. We gaan hem inlijsten en ophangen, als een geheugensteuntje dat er nog veel moet gebeuren.”||https://www.parool.nl/amsterdam/noord-holland-maakt-als-eerste-provincie-excuses-voor-het-slavernijverleden~b026a5e6/
2022-07-01||Extra dagelijkse trein van Amsterdam naar Londen vanaf september ||De trein vertrekt op doordeweekse dagen van Amsterdam Centraal om 07.47 uur en vanaf Rotterdam om 08.28 uur. Vanaf Amsterdam duurt de reis naar Londen iets meer dan vier uur. De toenemende vraag geeft volgens Eurostar aan ‘dat zowel zakenreizigers als vakantiegangers reizen met Eurostar waarderen.’ Eerder deze maand was er sprake van dat de de Eurostartrein de komende jaren niet meer van Amsterdam Centraal Station zou vertrekken vanwege een geplande verbouwing; de plek waar nu de speciale vertrekhal staat, zou nodig zijn als bouwwerf. Een alternatieve vertrekhal is volgens staatssecretaris Vivianne Heijnen van Infrastructuur en Waterstaat ‘niet zomaar voorhanden’. De Amsterdamse verkeerswethouder Melanie van der Horst verwacht echter dat trein gewoon blijft rijden. Volgens de wethouder ligt de verantwoordelijkheid voor de lijn bij het rijk, ProRail en de NS, maar gaat zij zich namens het stadsbestuur inzetten voor een oplossing. “Ik zie het heel positief in, ook dat er een oplossing gevonden gaat worden.”||https://www.parool.nl/amsterdam/extra-dagelijkse-trein-van-amsterdam-naar-londen-vanaf-september~bb4a8ae6/
2022-07-01||Tim van Rijthoven sleept ook zijn derde wedstrijd op Wimbledon binnen||“Tim serveerde goed, maar ik vond hem soms een beetje te relaxed,” zei zijn coach Igor Sijsling. “Die jongen had de hele wedstrijd problemen met zijn service en ik had gehoopt dat Tim eerder zou aanzetten voor een vroege break. Helaas gebeurde dat niet en in de eerste acht games vond ik het niveau niet al te hoog. Maar Tim heeft weer laten zien dat hij hartstikke goed is op de big points, want dan stond hij er. En hij sleept gewoon weer die wedstrijd binnen.” Op baan 12 maakte Van Rijthoven het af op zijn eerste wedstrijdpunt, op de service van Basilasjvili. De 25-jarige Nederlander, die zijn debuut maakt op een grandslamtoernooi, heeft nu al acht duels op rij gewonnen en is dit grasseizoen nog ongeslagen. Vorige maand schreef hij het ATP-toernooi in Rosmalen op zijn naam. Van Rijthoven had in de eerste set aan een break in de negende game voldoende voor setwinst en hij liep in de tweede set snel uit naar 5-1. Zijn tegenstander kwam nog terug tot 5-3, maar mede dankzij een aantal sterke services nam de Nederlander een voorsprong van 2-0 in sets. In de derde set kwam Van Rijthoven snel een break voor, maar die leverde hij weer in door een aantal slordigheden. De nummer 3 van Nederland serveerde iets minder, maar herpakte zich snel en profiteerde in de laatste game van een aantal missers van de 30-jarige Georgiër. Sijsling: “Het was lastig om ritme te krijgen voor Tim. Dan speelde zijn tegenstander weer geweldig en dan maakte hij weer een fout. Bovendien stond er best wat wind.” Van Rijthoven sloeg liefst 21 aces, tegenover slechts twee voor zijn tegenstander. Hij kwam ook tot dertig winners en won liefst twintig punten meer dan Basilasjvili: 95 om 75. Van Rijthoven is de eerste Nederlandse man die de vierde ronde van Wimbledon weet te bereiken in achttien jaar. In 2004 was Sjeng Schalken de laatste die de tweede week van het grandslamtoernooi in Londen haalde. Vier jaar geleden baarde Kiki Bertens opzien door in het vrouwentoernooi tot de laatste acht door te dringen. De volgende wedstrijd van Van Rijthoven is zondag, op de zogenoemde ‘Middle Sunday’. Die dag gold traditioneel als vrije dag op Wimbledon, maar dat is vanaf dit jaar verleden tijd. In die vierde ronde neemt Van Rijthoven het op tegen de Servische titelhouder Novak Djokovic. (ANP)||https://www.parool.nl/sport/tim-van-rijthoven-sleept-ook-zijn-derde-wedstrijd-op-wimbledon-binnen~b8bc390a/
2022-07-01||Umei Sushi levert écht kundig bereide sushi, vol verse ingrediënten||Als doorgewinterde maaltijdbesteller word ik regelmatig gevraagd om tips. Meest gehoord: waar vind ik de lekkerste sushi? Dat die vraag zo vaak voorbijkomt, begrijp ik: het is nog altijd een van de populairste gerechten om thuis te laten bezorgen. Volgens data van een bekende bezorgdienst bestelden Nederlanders in 2020 maar liefst 4,5 miljoen keer sushi. Interessant: de variant met zalm (overigens niet een Japanse, maar Noorse ­uitvinding!), komkommer en avocado belandt het vaakst in de winkelmand. Wat de queeste bemoeilijkt, is dat het overgrote deel van de sushitenten op het oog overeenkomt. Logo’s met knalrode of appeltjesgroene letters en vrijwel identieke menu’s, aangeprezen via schreeuwerige sites met in lettertype Tahoma geschreven opvulteksten en generieke foto’s die uit dezelfde stockfotobank lijken te komen. Maar wat wil nu het geval – en ik spreek uit ervaring: zo’n wanstaltige website zegt niets over de kwaliteit van het eten. Het is een kwestie van flink zoeken naar een parel, waarbij je er rekening mee moet houden waarschijnlijk eerst een aantal keer bot te vangen. Jazeker. Umei Sushi in de Zeilstraat is zo’n zaak waar ik qua digitale uitstraling voorbij had geswipet. Met het onderzoek over stereotiep kiesgedrag in m’n achterhoofd koos ik de vooraf samengestelde sushi match box. 42-delig mét twee bijgerechten, afgeprijsd van €55,80 naar €44,64. Niet de goedkoopste in de stad, ook zeker niet de duurste. Het blijkt een klassiek gevalletje don’t judge a book by its cover: dit is namelijk écht kundig bereide sushi, vol verse ingrediënten. En dat in combinatie met een snelle levering: op een drukke zondagavond kon ik binnen een half uur aan tafel. Deze bonte proeverij is uitstekend voor twee beginners (of gewoontedieren), want: goed, maar veilig. De hoofdrollen worden vertolkt door zalm, garnalen, komkommer en surimi – en de rijst natuurlijk, die mooi gegaard is. De edamame en wakame (zeewiersalade) zijn niet erg spannende, maar prima smakende bijgerechten. Vrijwel alles smaakt me goed, alleen over de tonijn ben ik niet enthousiast. Die is smakeloos en taai, en zou je eigenlijk sowieso niet meer moeten willen eten. Helaas mag er binnen zo’n fixed box niet gewisseld worden, al probeerde ik het eigenwijs tóch (‘Graag de flamed salmon in plaats van de tuna!’). Dat resulteerde in een afwijzing in de vorm van een kattebelletje op een post-it – en alsnog één nigiri met geflambeerde zalm cadeau. Attent! Ook aan te raden: de spring roll salmon (€7,20). Zes formidabel gevulde rijstvellen met sla, rijst, zalm en avocado. De ragfijn gesneden munt geeft deze frisse rollen een extra oppepper. Een ideale lunch of licht avondmaal. Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/umei-sushi-levert-echt-kundig-bereide-sushi-vol-verse-ingredienten~bbf19d47/
2022-07-01||Bekende coronabetogers mengen zich nu tussen de boeren: ‘Demonstreer voor dingen die me aangaan’||‘Een grote ploeg vanuit Nieuw Amsterdam is er toch in geslaagd naar de grensovergang te komen. Beelden had u nog tegoed.’ Te zien is een filmpje van een paar seconden op een snelweg waar het verkeer muurvast staat nadat boeren met tractoren de doorgang blokkeerden. ‘Maak de ME moe’, reageert een kijker op de Facebookpagina van Onrecht TV. ‘En nu heel Nederland dicht tyfen,’ klinkt het. Onrecht TV was er vaak bij tijdens de coronaprotesten, maar nu die op een lager pitje staan, schakelt het moeiteloos over naar de boerenprotesten. Op de Facebookpagina, met zo’n 35.000 volgers, staan tientallen filmpjes, berichten en compilaties van de acties. Eind vorig jaar haakte dit platform ook al aan bij de rellen op de Coolsingel in Rotterdam. Marco Buis, die daar filmde voor Onrecht TV, kwam erdoor in het nieuws toen hij werd geraakt door een politiekogel. Afgelopen dinsdag dook hij ook weer op in Den Haag bij de boerenprotesten. Waarom hij nu deelneemt? “Zonder boer geen voer. Ik heb geen zin om straks 8 euro voor een karbonaadje te betalen. En ik demonstreer voor dingen die me aangaan. Een team, één taak, zeg ik dan.” Heel lang demonstreerde Buis dinsdag niet, hij werd opgepakt omdat hij een gebiedsverbod heeft voor de omgeving van de Tweede Kamer. “Ik ben tegen dat verbod in beroep gegaan, maar ze hebben me toch meegenomen.” Na een paar uur op het politiebureau kon hij weer naar huis. “Maar ik moet nu wel voor de rechter komen hiervoor.” Onrecht TV is zeker niet de enige die zich nu stort op de boerenprotesten. Ook Hannie Descendre is geregeld aanwezig, getooid met een rode boerenzakdoek om haar hals. Zij is geen boerin, maar komt uit de Spoorwijk in Den Haag. Descendre werd in 2019 bekend toen ze deel uitmaakte van de gelehesjesdelegatie die door premier Rutte werd ontvangen in het Torentje. Zij was de vrouw die, al bellend, langs de uitgestoken hand van Rutte naar binnen liep. Op haar Facebookpagina deelt ze een oproep van de boeren om maandag Nederland plat te leggen. ‘Persoonlijk zal ik doorpakken... Put onze (r)overheid maar uit,’ schrijft ze erbij. Nog een bekend gezicht dat in actie komt: Michel Reijinga van Nederland in Verzet. Tijdens de coronapandemie organiseerde hij, onder het mom van ‘koffiedrinken’, tientallen demonstraties op het Amsterdamse Museumplein. Die bijeenkomsten eindigden meerdere keren met charges van de ME. Nu roept hij ‘alle Nederlanders’ op om vrijdagavond naar Harderwijk te komen voor een protestmars. Die zou in eerste instantie langs het huis van stikstofminister Christianne van der Wal voeren, maar omdat daar inmiddels een noodverordening geldt, is de route aangepast. “Ik voer al sinds 2018 actie tegen wanbeleid van het kabinet. Vorig jaar noemden ze me een coronawappie, nu zal ik wel een stikfstofwappie zijn, maar ik ga door.” Sommige coronabetogers die nu de boeren steunen, hebben een bedenkelijke reputatie. Zo is Onrecht TV een bekend fenomeen in radicale (corona)actiekringen. De oprichter van het platform kreeg eerder dit jaar nog vier maanden cel omdat ze een livestream verzorgde van weer een andere anti-overheidsactivist die met een brandende fakkel voor het huis van Sigrid Kaag stond. Het zijn dergelijke acties waarvoor veiligheidscoördinator NCTV eerder waarschuwde. De dienst sprak toen van ‘een radicale onderstroom onder de coronademonstranten’. Leden van die onderstroom lijken zich nu ook aan te sluiten bij de boerenprotesten. In april schreef de NCTV nog dat ‘binnen de radicale onderstroom tegen het gevoerde coronabeleid aanwijzingen zijn voor verdere radicalisering. Hierbij wordt de geweldsdreiging voornamelijk gevormd door individuen en kleine groepen die vatbaar kunnen zijn voor opruiende (online) complottheorieën.’ LTO Nederland laat weten dat alle steun uit de samenleving welkom is, wat de reputatie ook is. “Iedere burger die geen boer is en die ons op een waardige, positieve manier wil steunen en zich aan de regels wil houden, vinden wij alleen maar heel goed. De toekomst van de boeren staat op het spel en daar maken veel boeren zich zorgen over,” zegt woordvoerder Wytse Sonnema. Maar misdragingen zijn onaanvaardbaar. “Boeren en tuinders zitten niet te wachten op onruststokers, wie dat ook zijn. Dat trekt alleen maar de aandacht weg bij waar het echt om gaat, namelijk de kaalslag op het platteland.” Bart Kemp van Agractie wil geen commentaar geven op de groepen die zich aansluiten bij de boerenprotesten. “Ik heb geen mening over wie zich wel of niet bij ons aansluit. Dat is niet iets wat ons raakt of bezighoudt. Wij zijn ook op geen enkele manier betrokken bij wilde acties. Wij focussen ons op de inhoud.”||https://www.parool.nl/nederland/bekende-coronabetogers-mengen-zich-nu-tussen-de-boeren-demonstreer-voor-dingen-die-me-aangaan~b68c0b7e/
2022-07-01||Dylan Groenewegen mag weer sprinten tegen de wereldtop: ‘Ik zit echt op het niveau waar ik wil zijn’||Die tinteling in het lijf zo vlak voor de Tour de France. Die adrenaline in het lichaam tijdens een massasprint. Die stress vlak vóór een massasprint. De aandacht, het spierballen rollen met die andere apen op de sprintersrots. De frustratie na afloop, of juist die ongekende kick. Dylan Groenewegen (29) heeft het gemist. Het is inmiddels drie jaar geleden dat hij de Tour reed. Toen, in 2019 in Brussel, leek hij voorbestemd om de eerste gele trui te pakken. Maar hij viel en het geel ging naar zijn lead-out en kamergenoot Mike Teunissen. Een paar dagen later won Groenewegen alsnog, zijn vierde Tourrit in totaal. Er is daarna veel gebeurd, heel veel. Die afgrijselijke crash met Fabio Jakobsen tijdens de Ronde van Polen in 2020 natuurlijk, zijn schorsing van negen maanden die daarop volgde. De bedreigingen, de weg terug om weer te proberen de topsprinter van vroeger te worden. Het voelt als een lange periode, maar ook weer niet, zegt Groenewegen. Als een flits ging het, heen en weer geschud tussen emoties. “Het was moeilijk om de Tour de afgelopen twee keer te moeten missen,” zegt Groenewegen vlak voor zijn vijfde deelname. In 2020 was hij er, zo vlak na het ongeluk, niet. Vorig jaar werd Groenewegen niet geselecteerd door zijn toenmalige ploeg Jumbo-Visma. “Als je in de Tour zit, denk je: wat doe ik hier? Midden in de mediahype, in de stress. Het is slopend, fysiek en mentaal. Maar als je er niet bent, denk je: was ik maar in de Tour. En nu overheerst vooral dat laatste gevoel.” Groenewegen won recent een rit in de Ronde van Slovenië. Eerder dit seizoen de Veenendaal-Veenendaal Classic, een etappe in de Ronde van Hongarije en twee ritten in de Saudi Tour. Winnen is winnen, maar het zijn vanzelfsprekend niet zijn droomkoersen. In de Dauphiné zagen we Groenewegen, omringd door zijn ploeggenoten, vooral achter de sterkste renners áán rijden. Het past in het plan dat hij met zijn nieuwe Australische werkgever BikeExchange-Jayco uitstippelde. “Nadat mijn schorsing vorig jaar mei was afgelopen, heb ik niet heel veel wedstrijden gereden. En ook niet veel geklommen. Daarom wilden we de laatste maanden een redelijk vol programma hebben, met ook veel moeilijke ritten. Om sterker en harder te worden.” En dan, gevraagd naar zijn vorm, volgt er een overtuigend en verrassend antwoord. “Ik ben weer helemaal terug. Het gevoel, de waardes op trainingen. Conditioneel. Positie kiezen, keuzes maken. De ultieme bevestiging daarvan moet nog komen ja, dat klopt. Winnen in de Tour zou die bevestiging zijn. Het kan, ik weet dat het erin zit.” De komende weken komt hij ook Fabio Jakobsen weer tegen. Hun namen zullen altijd aan elkaar verbonden blijven door die zwarte augustusdag in Katowice, toen Jakobsen zwaargewond raakte doordat Groenewegen hem de hekken in had gedwongen. Ze reden nadien al tegen elkaar, maar in de Tour ligt het duel opnieuw onder een vergrootglas. Twee van ’s werelds beste sprinters, Nederlanders, met die geschiedenis. “Voor mij is het heel fijn geweest dat Fabio weer is teruggekomen op een heel hoog niveau. We hebben voor het ongeluk mooie duels gehad en hopelijk nu ook weer.’’ Na zes jaar Jumbo-Visma rijdt Groenewegen nu in het lichtblauw van BikeExchange-Jayco. “Bij Jumbo had ik nooit meer een volledige ploeg om me heen, doordat het team andere ambities had. Daarom werd het een moeilijk verhaal om daar op mijn oude niveau terug te keren. Het is spannend om uit je comfortzone te stappen, maar ik voelde dat ik nieuwe prikkels nodig had. Met Jumbo zal ik altijd een speciale band houden. Zo spreek ik Merijn Zeeman (de ploegleider) nog vaak.” Maar de komende weken is Jumbo de concurrent, zeker nu die ploeg zich met Wout van Aert nog nadrukkelijker op de sprints en de groene trui richt. Groenewegen is samen met de Australiër Michael Matthews kopman bij BikeExchange. “Mijn ploeggenoten staan achter me, heb ik gemerkt. Ze zijn relaxed, maar weten ook precies wat er van hen verwacht wordt.” Het moet zaterdag in Nyborg, de eerste kans op een massasprint, leiden tot een explosie van vreugde.||https://www.parool.nl/sport/dylan-groenewegen-mag-weer-sprinten-tegen-de-wereldtop-ik-zit-echt-op-het-niveau-waar-ik-wil-zijn~befc5fbd/
2022-07-01||Rapper Chivv (27) uit Zuidoost verdachte in grote Belgische zaak om online oplichting||De populaire rapper uit Amsterdam-Zuidoost is inmiddels vrijgelaten in afwachting van het nadere onderzoek. Het is onduidelijk op welke termijn de Belgische autoriteiten de dossiers zullen verstrekken, dus zijn advocaat Manon Aalmoes heeft nog weinig zicht op de bewijzen die de autoriteiten in Oost-Vlaanderen denken te hebben. “Dat hij alweer is vrijgelaten, zegt wel wat,” zegt Aalmoes. “Het schijnt om iets heel ouds te gaan.” Het Openbaar Ministerie laat weten dat ‘de verdenking tegen de door België opgeëiste persoon tot op de dag van vandaag geldt’, en dat de raadkamer van de rechtbank Pala heeft vrijgelaten omdat geen vluchtgevaar geldt, niet omdat de verdenking niet sterk zou zijn. “Dat hij is vrijgelaten, zegt niets over de ernst van het misdrijf,” meldt een woordvoerder. De Nederlandse politie arresteerde op verzoek van België op dinsdag 21 juni acht mannen en een vrouw, 25 tot 36 jaar oud en afkomstig uit Amsterdam, Almere, Rotterdam, Spijkenisse en Deventer. In 24 panden werden doorzoekingen gedaan, waarbij onder meer een vuurwapen, dure merkkleding, exclusieve horloges en tienduizenden euro’s in beslag zijn genomen. Nadien zijn nog zeven verdachten gearresteerd. De ‘criminele organisatie’ wordt beschuldigd van phishing (vissen naar bijvoorbeeld bankgegevens), internetoplichting en witwassen. Volgens de Belgische politie zijn tientallen Belgische slachtoffers benaderd via e-mail, sms en WhatsApp om vervolgens, via een ‘phishinglink’, naar een nagemaakte (bank)website te worden geleid. ‘Zo kreeg het netwerk toegang tot hun rekeningen en hebben ze naar schatting meerdere miljoenen euro’s kunnen buitmaken,’ schreef de politie vorige week in een persbericht. Het Amsterdamse Openbaar Ministerie kreeg een Europees onderzoeksbevel op grond waarvan de verdachten werden aangehouden en hun woningen zijn doorzocht. Het is de bedoeling dat de verdachten aan België worden overgeleverd, al zullen sommige advocaten ook vragen of ze bijvoorbeeld (eerst) in Nederland kunnen worden verhoord. Chyvon Pala werd begin vorig jaar ook gearresteerd vanwege een vete met andere rappers in Zuidoost.||https://www.parool.nl/amsterdam/rapper-chivv-27-uit-zuidoost-verdachte-in-grote-belgische-zaak-om-online-oplichting~bbd26c8f/
2022-07-01||Graven in de archieven van Jules Deelder, met zijn dochter Ari: ‘Ik koester de verhalen achter zijn spullen’||“Het was pats-boem in één dag voorbij,” vertelt Ari Deelder(37). “We dachten dat hij een kou had gevat. Maar op aanraden van een bevriende arts moest hij naar het ziekenhuis. Daar zei hij: ‘Nou stort het hele kaartenhuis in.’ Toch hebben we daar ‘s middags nog grappen zitten maken met de dokters. Over Londen, de gezondheidszorg, weet ik veel. Het was heel surrealistisch, Jules in een hospitaal. Maar ‘s avonds werden we opgebeld. Hij ging snel achteruit. En toen is hij gewoon in slaap gevallen, op de tonen van Charlie Parker, en niet meer wakker geworden.” Op het zonovergoten Rotterdamse terras van café Steijn op de Nieuwe Binnenweg vertelt Ari Deelder, dochter van Jules Deelder, over de laatste uren van haar op handen gedragen vader op 19 december 2019. Kort daarvoor was de nachtburgemeester van Rotterdam uitgebreid gefêteerd in de Doelen voor zijn 75ste verjaardag. Een week eerder was hij er nog bij op die roemruchte schrijversgroepsfoto van de De Bezige Bij te Amsterdam. De performancedichter leek het recept voor onsterfelijkheid te bezitten. Altijd strak in het pak, eeuwige vlinderzonnebril, zwarte flamenco-enkellaarsjes, Yardley-brilliantine in het haar zodat hij een perfect strakke windhundenkopf had. En dichtregels die werden uitgespuwd als venijnige kersenpitten, met de kracht van een mitrailleur. Ari – genoemd naar Jules’ vader Arie – werd meermaals door hem vereeuwigd, onder andere in het beroemde gedicht Ari: Lieve Ari / Wees niet bang / De wereld is rond / en dat istie al lang. De theater- en filmmaakster en dj werkt aan een biografie van Deelder. Maar eerst is er nu een ABCDeelder, klaar met de hulp van A.M.C. Fok, de ‘eeuwige verloofde’ van Deelder, met wie hij 45 jaar een latrelatie had. Het is een persoonlijke grabbelton vol rariteiten en parafernalia uit de privébezittingen van Deelder, van zijn dassencollectie en zijn brillen via zijn readymades tot zijn ‘hardgin’, zijn plasticverzamelingen of wat er zoal in en op zijn bureau lag. Natuurlijk ook foto’s en jeugdherinneringen. En er is de wereldoorlog die door alles heen spookt, net als die zwarte humor, het improviserende ritme van de jazz en zijn favoriete voetbalclub Sparta. “Het zijn lijnen die samen zijn gekomen. Bijna een jaar voor Jules overleed, zijn we verhuisd. Ik woonde in het souterrain met mijn partner en mijn ouders woonden daarboven. Dat was naast het Westerpaviljoen aan de Mathenesserlaan. Na twintig jaar zat daar wel wat binnengestouwd, ook verhuisdozen die al drie verhuizingen meegingen. En dan kom je helemaal te gekke dingen tegen, als je door die spullen zit te rauschen. Later, toen hij dood was, bedacht ik dat ze een goede leidraad konden vormen voor dit boek.” “Ik ben iemand die altijd dingen uitstelt tot aan de deadline. Ook hier was dat zo. Alles krijgt nog meer waarde als iemand overlijdt: een beschilderd ei met Bismarck erop, dat witte uiltje dat zo lang op zijn schrijftafel stond, het bloemetjesoverhemd dat hij bij zijn debuutoptreden in 1966 droeg. Ik koester de verhalen erachter. Maar ik heb mijn gevoelens in toom gehouden. Het ging erom: wat voelde Jules er zelf bij, bij al die spullen?” Ari Deelder stond erg dicht bij haar vader. Vaak fungeerde ze zelfs als buffer. “De laatste vijftien jaar hadden Jules en ik een werkrelatie. Ik verzorgde zijn management. Dat voelde goed. Ik waardeerde mijn vader als kunstenaar. En ik dacht na: hoe kon zijn werk zo goed mogelijk naar buiten worden gebracht?” “Kijk, als ze iemand met meer afstand willen, dan moet De Bezige Bij maar een andere biograaf zoeken. Een biografie kun je op allerlei manier invullen, als dochter, als lezer of met meer afstand. Dat moet ik nog uitzoeken. Toen ik kort na zijn dood – in volle coronatijd – toch met getuigen begon te praten, kostte me dat veel moeite. Ik zag ertegenop omdat het ook een vorm van hoogverraad was om zo snel al over Jules in de verleden tijd te spreken. Intussen kan ik daar beter mee omgaan.” Ari’s manier om hem uit te zwaaien na zijn dood was nauw verbonden met zijn rituelen in de stad. “Ik herinner me haarfijn de dag waarop we de as van Jules gingen ophalen bij het crematorium. Het was ineens heel lekker weer, zomaar in de winter. En overal op de Binnenweg stonden foto’s van Jules in de etalage.” “Ik had een zwart tasje mee, waarin de urn zat, het leek wel een wijnfles. Kijk, zei ik, Jules, hier hang je, daar hang je. A.M.C. en ik waren een laatste wandeling aan het maken, samen. We zaten in zijn café met de as. En nog steeds, als ik bij mijn moeder langsga waar die urn nu staat, roep ik als ik binnenkom: ‘Hoi Jules!’ Precies zoals ik dat vroeger deed.” “Ik had heel erg de drang om tot het laatst overal bij te zijn. Een kwestie van ‘samen uit, samen thuis’. Zo was ik ook bij de crematie aanwezig, toen hij de oven inging. Ik wou zelf die knop indrukken, om de vlammen in gang te zetten. We stonden langs de met zwarte pianolak geverfde kist.” “Toen dat luik openging, schoof hij langzaam in een soort pizzaoven, allemaal geautomatiseerd, ja. Dan voel je die immense hitte. Mijn moeder en ik zagen dat vuur en de vonken die er door die vernis afspatten. En ik kon alleen maar zeggen: ‘Wow.’ Ja, dat was een perfect einde voor Jules, dat opflakkeren.”||https://www.parool.nl/kunst-media/graven-in-de-archieven-van-jules-deelder-met-zijn-dochter-ari-ik-koester-de-verhalen-achter-zijn-spullen~b92db949/
2022-07-01||Hard ingrijpen tegen boeren die Schiphol willen blokkeren: trekkers worden van A4 geweerd ||Met welk materieel en hoe de boeren eventueel worden tegengehouden, kan woordvoerder Marcel Duyvestijn van de gemeente Haarlemmermeer nog niet zeggen. Duidelijk is wel dat de gemeente, in samenwerking met onder meer de marechaussee, geen tractoren op de A4 zal tolereren. “Op de snelweg mag je sowieso niet rijden met een tractor, maar we gaan het ook niet door de vingers zien als het wel gebeurt. Schiphol is een gebied waar veel cruciale dingen samenkomen.” Wellicht dat opritten naar de snelweg worden afgesloten als er tractoren aankomen, maar dat wil Duyvestijn ‘niet met zoveel woorden zeggen’. “Er liggen draaiboeken klaar, want het is ingewikkelder om landbouwvoertuigen tegen te houden. Maar zeker is dat we niet lijdzaam gaan toekijken hoe er trekkers naar het vliegveld gaan, ze blijven ver van Schiphol. We gaan er alles aan doen om te zorgen dat de luchthaven openblijft.” Schiphol adviseert reizigers maandag zo veel mogelijk met het openbaar vervoer te komen om eventuele blokkades te omzeilen. Een woordvoerder van de Koninklijke Marechaussee bevestigt dat men in gesprek is met de gemeenten waar Schiphol, Rotterdam The Hague Airport en Eindhoven Airport in liggen. “Het is ongewis hoe de acties er precies uit komen te zien, maar er liggen verschillende scenario's over welke mensen en welk materieel we inzetten. We hebben bepaalde eenheden en middelen achter de hand.” Veel concreter wil de woordvoerder niet zijn. “We gaan niet zeggen hoe we demonstrerende boeren en hun trekkers gaan tegenhouden, maar we zorgen ervoor dat de veiligheid van de luchthavens gewaarborgd blijft.” Er is vooralsnog geen demonstratie aangemeld bij de gemeente Haarlemmermeer, maar deze is wel bereid om een protestactie te faciliteren. “Het staat mensen vrij om te demonstreren, daar zijn mogelijkheden voor binnen de gemeente.” Alleen die trekker, die kan de boer dan maar beter thuis laten. Komende maandag zijn er mogelijk weer heftige protesten in verschillende delen van het land. Boeren roepen in hun eigen communicatiekanalen op om dan met een grootschalige actie ‘heel Nederland plat te leggen’. De oproep, die massaal wordt gedeeld en onderschreven, voorziet in acties bij onder meer Schiphol en de vliegvelden in Eindhoven en Rotterdam. Ook de Rotterdamse havens, alle distributiecentra voor levensmiddelen en alle grote vervuilers van Nederland zouden mogelijk te maken krijgen met blokkades. Wat er maandag staat te gebeuren, zegt Bart Kemp, voorman van actiegroep Agractie Nederland, niet te weten. “Dat ontstaat in de regio’s en is ongecoördineerd en niet geregeld door organisaties. Wij hebben dus net zo min een idee als anderen. Ook van de acties eerder deze week waren wij niet op de hoogte. De plannen daarvoor ontstaan in allerlei groepen in het land.” Donderdagavond zei minister Dilan Yeşilgöz (Justitie en Veiligheid) dat de politie maandag klaarstaat om in te grijpen als het nodig is. Ook zei ze dat de politie de beschikking krijgt over onder meer defensievoertuigen, zodat kan worden opgetreden tegen trekkers en ander landbouwmaterieel. Stikstofminister Christianne van der Wal roept boeren op niet mee te doen aan blokkeeracties. Defensie staat klaar om luchthaven Schiphol maandag te helpen, zei minister Ollongren vrijdag na de ministerraad. “Als het nodig is dan springt Defensie bij”, zei de bewindsvrouw. “Schiphol is vitaal. Dat moet kunnen doordraaien.” Ze riep de boeren op niet naar Schiphol te komen om te betogen. De wegen naar de luchthaven moeten vrij blijven. De Koninklijke Marechaussee is verantwoordelijk voor de beveiliging van Schiphol. De marechaussee heeft al zwaar materieel zoals pantservoertuigen naar de luchthaven gebracht in verband met de aangekondigde actie, aldus een woordvoerder van het ministerie van Defensie. Ook heeft Defensie zware vrachtwagens met opladers klaar staan zodat in beslag genomen tractoren kunnen worden afgevoerd. Eerder deze week heeft de krijgsmacht de politie ook al op deze wijze ondersteund.||https://www.parool.nl/nederland/hard-ingrijpen-tegen-boeren-die-schiphol-willen-blokkeren-trekkers-worden-van-a4-geweerd~bd5ee2f4/
2022-07-01||Wat deden die F35’s zo laag boven de stad?||Het was even schrikken voor de Amsterdammers. Overvliegende Boeings of Airbussen zijn ze wel gewend, maar vier laagvliegende straaljagers boven de hoofdstad is toch andere koek. Op sociale media regent het reacties over het plotse kabaal. De vliegtuigen waren onderdeel van de jaarlijkse herdenking van omgekomen luchtmachtpersoneel van Defensie. Die vindt traditiegetrouw op 1 juli plaats, de dag van de oprichting van de luchtmacht. Dat gebeurt door het uitvoeren van een fly-by in zogenaamde missing-manformatie vanuit vliegbasis Soesterberg. Hierbij verlaat één toestel van een groep van vier F-35's de formatie en vliegt steil naar boven. Dit als eerbetoon aan de gevallenen. Hoewel de reacties op Twitter anders doen vermoeden, zijn de straaljagers niet door de geluidsbarrière gebroken. “Dat mag niet boven Amsterdam,” legt een woordvoerder van Defensie uit.||https://www.parool.nl/amsterdam/wat-deden-die-f35-s-zo-laag-boven-de-stad~b590b249/
2022-07-01||Slavernijverleden herdacht tijdens Keti Koti, DNB-president Klaas Knot biedt excuses aan||De nationale herdenking van de afschaffing van de slavernij heeft er in de afgelopen jaren een nieuwe functie bijgekregen: die van landelijk podium voor het aanbieden van excuses. Vorig jaar meldde burgemeester Femke Halsema zich in het Oosterpark om namens het stadsbestuur excuses te maken voor het aandeel van vroegere regenten in slavenhandel en slavernij, dit jaar was de beurt aan directeur Klaas Knot om namens De Nederlandsche Bank sorry te zeggen voor de duistere praktijken van zijn voorgangers. Halsema sprak haar historische woorden uit op een besloten editie van de herdenking, die vanwege corona zonder publiek werd afgewikkeld. Knot sprak tot een groot gehoor dat zich rond het monument van Erwin de Vries had verzameld. Het lijkt drukker te worden op de herdenking, en dat is aanleiding voor de gemeente om te kijken naar maatregelen om de ruimte rond het slavernijmonument uit te breiden. Het was goed dat er weer publiek was: dit keer wilde een mevrouw luidkeels weten van de DNB-directeur wanneer de inheemsen van Suriname hun goud terugkrijgen. Met een stevige speech over het gebruik van de oprichters van de bank om tot slaaf gemaakten te beschouwen als handelswaar in de inventaris, werkte Knot toe naar een publiek excuus aan alle nazaten van de tot slaaf gemaakten. “Excuses aan alle mensen die door de persoonlijke keuzes van mijn voorgangers herleid werden tot hun huidskleur.” De gesprekken die de financiële topman over het onderwerp had gevoerd, hadden hem tot het inzicht gebracht dat ‘het leed van lang geleden nog niet geleden is, en de strijd nog niet gestreden’. Een klaterend applaus maakte duidelijk dat het gebaar op prijs werd gesteld. Knot was ook niet met lege handen naar het Oosterpark gekomen. Hij maakte bekend dat de bank vijf miljoen euro uittrekt voor de financiering van sociaal-maatschappelijke projecten in Nederland, Suriname en het Caribisch gebied. Nog eens vijf miljoen euro gaat naar de verspreiding van kennis over het slavernijverleden. Het nieuwe slavernijmuseum dat in Amsterdam moet komen kan in elk geval rekenen op een bijdrage uit dat fonds. Door de koppeling van een schuldbekentenis aan een pakket maatregelen was het excuus van DNB een excuus uit het boekje. In haar speech had voorzitter Linda Nooitmeer van het slavernij-instituut Ninsee gewaarschuwd voor inflatie van de excuses die plots van alle kanten lijken te komen. “We moeten ervoor waken dat we ons niet verliezen in symboliek. Excuses mogen niet de spiegeltjes en kraaltjes van de 21ste eeuw worden. Het doel is historisch besef dat moet leiden tot gedragsverandering en, uiteindelijk, systeemverandering.” Ook burgemeester Femke Halsema had gekozen voor een toespraak met peper en zuur. Zij keek naar het Amsterdam van nu en zag nog allerlei sporen van het koloniale systeem van vernedering, overheersing en superioriteit. “Armoede komt onevenredig vaak voor onder kinderen van kleur. Dezelfde kinderen krijgen, ook bij bewezen talent en intelligentie, te vaak een te laag schooladvies. Tussen Nederlanders van kleur en witte Nederlanders bestaan aanzienlijke verschillen in kansen op de arbeidsmarkt, op de woningmarkt en zelfs in gezondheid.” Dat zijn geen kleine problemen om op te lossen. Tijdens het traditionele plengoffer voor de voorouders bij het monument, vroeg wintipriesteres Marian Markelo om bijstand van boven bij het tot stand brengen van verandering. “Voorouders, ga in het hoofd van de intellectuelen en help ons heel Nederland te bevrijden van het slavernijverleden,” klonk haar oproep door het park. “Er is nog veel strijd te leveren. Het is een echte strijd. Laten we samen van Nederland het mooiste land van Europa maken.” Daarbij wordt ook gekeken naar het kabinet, dat minister voor Rechtsbescherming Franc Weerwind had afgevaardigd. De oud-burgemeester is ook oud-voorzitter van het Ninsee en speelde een thuiswedstrijd, helemaal toen hij beloofde dat het kabinet nog voor het einde van het jaar met een officieel standpunt komt over de omgang van het slavernijverleden. Over eventuele excuses hield de minister de kaken op elkaar, maar de halsbandparkieten in de bomen riepen luid en duidelijk: volgend jaar, volgend jaar.||https://www.parool.nl/amsterdam/slavernijverleden-herdacht-tijdens-keti-koti-dnb-president-klaas-knot-biedt-excuses-aan~bc8b0c6d/
2022-07-01||Bart Vos schreef een boek voor stadse niet-vogelaars: ‘Ik vergelijk de blauwborst met Elvis’||“Op een foto in Het Parool, ja, maar eigenlijk was hond Cosmo er eerder, en werd toen Ruby geboren. Zo’n hond moet er elke dag uit, en hoe groot het park ook is waar we naast woonden, die loopjes worden dan toch een beetje saai. Zo kwam het vogelen in beeld.” “Dat ben ik wel geworden ja, ik trek er nu op uit met een telelens. In het begin probeerde ik gewoon een fotootje te maken van een ijsvogel, want dat is de heilige graal onder vogelaars. Na maanden zoeken wees iemand van de plantsoenendienst me aan waar ze zaten, maar mijn foto mislukte. De tweede keer had ik alleen een iPhone bij me, dus liet ik Ruby en de hond alleen, rende naar huis, sjeesde terug, en toen had ik ’m.” “Plus de bijvangst, nog eens een dozijn vogels. Maar de big five zijn de boomklever, de grote bonte specht, de putter, de blauwborst en dus de ijsvogel.” “De blauwborst, die laag in het riet zit, maar luidkeels zingt op de toppen van het riet. Ik vergelijk hem met Elvis. Zo is hij ook getekend.” “Ze is nu tweeënhalf, maar ze herkent zichzelf in de illustraties. Als ik een boek weggeef, vindt ze dat niet goed: het zijn haar boeken.”||https://www.parool.nl/ps/bart-vos-schreef-een-boek-voor-stadse-niet-vogelaars-ik-vergelijk-de-blauwborst-met-elvis~bf80e78b/
2022-07-01||Onze uittips voor komende week in Amsterdam: oude rockers, een radicale Vondelbewerking, Zuid-Afrikaanse dans en een jazzmarathon ||Tom Jones is een van de laatste relikwieën van een gouden generatie in de rock-’n-roll. Jones, die nog zong met Elvis en Frank Sinatra, zou zijn 80ste verjaardag vieren met een grootschalige tournee. Corona kwam er tussen, maar gelukkig lijkt Jones – inmiddels 82 – in de bron van de eeuwige jeugd gevallen en verschijnt hij woensdag gewoon alsnog in de Ziggo Dome.Woensdag 6 juli, 20.00 uur, Ziggo Dome Net als in 2003 werd er een Rolling Stones-concert in de Arena op het laatste moment afgelast. Toentertijd had Mick Jagger keelontsteking, dit keer corona. Maar de frontman (78) is hersteld en is met de Stones in nieuwe samenstelling (met Steve Jordan in plaats van de overleden Charlie Watts op drums) terug in Amsterdam. Voor de derde keer in korte tijd, want ook de repetities voor Sixty Tour vonden hier plaats.Donderdag 7 juli, 19.30 uur, Johan Cruijff Arena Doorbraakhit Daar gaat ze is inmiddels 33 jaar oud. In Nederland volgde in de jaren 90 nog een handvol hits (Passie, Domino, Laat me nu toch niet alleen), maar in Vlaanderen bleef de groep van de broers Koen en Kris Wauters decennia lang aan de top. Paradiso is voor de twee dus een relatief kleine zaal. Het Amsterdamse duo Friday verzorgt het voorprogramma.Vrijdag 8 juli, 19.30 uur, Paradiso In deze radicale bewerking van Vondels Lucifer toont Collectief Blauwdruk hoe de mens omgaat met het verliezen van zijn privileges. Collectief Blauwdruk hertaalt oude meesters en maakt er een vrolijke nieuwe versie van. Dit voorjaar stonden ze op festivals met Een ingebeelde ziekte, naar Molière. En dat altijd op locatie, zoals nu bijna een maand lang op het Stenen Hoofd.T/m 17 juli, Het Stenen Hoofd Dwars door de 20ste eeuw leren we tien personages kennen. Of ze nu dansen in een broeierige New Yorkse club in de jaren zeventig of de laatste minuten op de Titanic beleven in 1912: allen zijn op zoek naar verbinding. De musical Hello again is gebaseerd op het wereldberoemde en destijds (de vorige eeuwwisseling) controversiële toneelstuk Reigen van Arthur Schnitzler, waarin de seksuele moraal van Wenen wordt geanalyseerd en bekritiseerd. T/m 10 juli, DeLaMar West ‘Mensen die altijd opgewekt zijn, moet je wantrouwen,’ zegt Tom Barman, frontman van de Belgische band Deus, in Joy Enjoy Joy. Maar na een paar zware jaren is er behoefte aan lucht en licht, vindt choreograaf Ann Van den Broek. In Joy Enjoy Joy , die wordt uitgevoerd in het kader van Julidans, viert ze het leven.Donderdag 7 en vrijdag 8 juli, De Meervaart, in het kader van festival Julidans Critici wonden er na het zien van Via Katlehong Dance tijdens Julidans 2018 geen doekjes om: wie naar een show van deze dansgroep uit de Zuid-Afrikaanse townships gaat, krijgt een theaterbeleving die nog lang nazindert. Voor de nieuwste creatie ging de dansgroep een samenwerking aan met twee aan de weg timmerende Europese dansmakers, Amala Dianor en Marco da Silva Ferreira.Donderdag 3 en maandag 4 juli, Theater Bellevue, in het kader van festival Julidans In de 25 jaar dat AkzoNobel kunst verzamelt, is een indrukwekkende collectie van 1800 stuks aangelegd. De werken hangen en staan doorgaans in de verschillende kantoren van de verfgigant maar worden ook regelmatig in bruikleen gegeven aan musea. Voor de jubileumtentoonstelling in het hoofdkantoor (gratis te bezoeken) is gekozen voor de mens als leidend thema. Er is werk te zien van onder andere Koos Buster, Niels Post, Gijs Frieling, Koen Vermeule, Pieter Vermeersch en Esiri Erheriene-Essi.T/m 29 september in AkzoNobel Art Foundation, Christian Neefestraat 2 Toen kunstinstellingen door corona gedwongen werden de deuren te sluiten, dachten ze bij WG Kunst: dan gaan we naar buiten! Verspreid over het hele Wilhelmina Gasthuisterrein werden vijftig felgele kastjes geplaatst om kunst in te presenteren. Deze worden nu weer ingezet voor de tweede van drie tentoonstellingen om het 25-jarig bestaan te vieren. Te zien is werk van kunstenaars uit Oud-West en omgeving. De kastjes zijn voorzien van een QR-code en staan op zicht­afstand van elkaar, maar wie dat wil, kan een genummerde plattegrond raadplegen of deelnemen aan een rondleiding. Het thema is ‘toekomst’, want WG Kunst is vast van plan er nog minstens een kwarteeuw aan vast te plakken.T/m 21 september op WG-terrein Het is nu hartje zomer en de natuur toont zich in volle kracht, maar over een paar weken zet het verval weer in en begint het jaarlijkse grote sterven. Geen kunstenaar die deze cyclus zo vaak in zijn werk aanhaalt als herman de vries, de inmiddels 90-jarige munter van de frase ‘natuur is kunst’, die zijn eigen naam steevast met kleine letters schrijft als teken dat hij niet verheven is boven wat of wie dan ook. In een verstilde presentatie spiegelt de kunstenaar ons de eindigheid voor. Niet als iets afschrikwekkends of treurigs, maar als logisch en vanzelfsprekend. Want, zo stelt hij: “als het leven ophoudt, gaat het leven verder, onophoudelijk.”T/m 28 augustus in Museum Tot Zover, Kruislaan 124 Hoewel velen het zich niet zullen realiseren, kent vrijwel iedereen het werk van Rudi van de Wint. De grote, abstracte schilderijen die in de Tweede Kamer hangen en tijdens bijna iedere Journaaluitzending in beeld komen, zijn van hem. Van de Wint overleed heel plotseling in 2006 en is daarna in de vergetelheid geraakt. Stedelijk Museum Alkmaar organiseert nu een eerste overzicht van zijn oeuvre waarin schilderkunst, architectuur en sculptuur met elkaar versmelten. Wie tijd over heeft, doet er goed aan door te treinen naar Den Helder, waar Van de Wint in duingebied De Nollen een geweldige beeldentuin heeft gebouwd.T/m 30 oktober in Stedelijk Museum Alkmaar, Canadaplein 1, Alkmaar De Franse meesterabsurdist Dupieux schudt elk jaar schijnbaar moeiteloos een nieuw vervreemdend avontuur uit zijn mouw. Ditmaal over een stel dat een tijdreisgat in zijn huis aantreft. Wie meteen behoefte heeft aan meer Dupieux: in Lab111 is vanaf 2 juli vier dagen zijn vorige film Mandibules te zien.Te zien in Het Ketelhuis, Eye Filmmuseum, Rialto, Rialto VU, Kriterion, LAB111 In deze Japanse klassieker uit 1966 (de laatste film in Kriterions Modern Classics-programma van juni met de veelzeggende titel ‘Fake It Till You Make It’) verleidt een zakenman die na een ongeluk ene nieuw gezicht kreeg aangemeten, zijn eigen vrouw, die hem niet herkent.Te zien op zaterdag om 16.30 uur in Kriterion In het eerste deel van het semi-autobiografische The Souvenir blikte de Britse filmmaker Joanna Hogg terug op de giftige relatie die zij als vroege twintiger had met een oudere, aan heroïne verslaafde man. Deze opvolger richt zich op de nasleep van die traumatische relatie, en hoe hoofdpersoon Julie die op haar beurt weer verwerkt in een film. Een prachtig spiegelpaleis, dat zich ook prima los van dat eerste deel laat bekijken. Al hoeft dat niet: alle theaters waar de nieuwe film te zien is, vertonen ook de voorganger.The Souvenir: Part II is, na twee speciale vertoningen van het filosofische Malmkrog (de laatste is deze zaterdagochtend), de eerste ‘volwaardige’ release in Previously Unreleased. Dit jaarlijks terugkerende zomerprogramma van Eye Filmmuseum haalt films die hier geen reguliere release kregen alsnog naar Nederland.Te zien in Eye Filmmuseum, De Filmhallen, Lab111, Studio/K De nieuwe jonge talenten van de jazzafdeling van de Muziekschool Amsterdam zijn zondag te bewonderen in verschillende bands, ensembles en bigbands. De Peter Guidi Jazzmarathon werd vernoemd naar de oprichter, docent en bandleider, die in 2018 overleed. Zondag 3 juli, 13.00 uur, Bimhuis Deze kindervoorstelling voor de allerkleinsten neemt je mee in de wondere wereld van vlinders. Kinderen van een tot vijf kunnen onder begeleiding van Agnieszka Czekierda tijdens de voorstelling kennismaken met de kleurrijke en beweeglijke wereld van vlinders. Aan het eind is iedereen welkom op het toneel om vlinders te maken en te zoeken.Zaterdag 2 en zondag 17 juli, 10.00 uur, Black Cat Theatre, Schakelstraat 2 Javaplein Vintage Markt is terug na twee jaar coronapauze. Zo’n twintig vintage specialisten zetten hun kramen op rondom het voormalige Badhuis in Oost. Met duurzame design meubels, lampen, accessoires, kleding en bric-à-brac. De toegang is gratis en de aangeboden spullen zijn vooral mid century (jaren ’40 tot en met ’60). Zaterdag 2 juli vanaf 10.00 uur, Javaplein Vorig jaar was Chin Chin een van de weinige festivals die door mocht gaan, met aardig wat coronabesmettingen tot gevolg. Dit weekend zijn ze terug. Het festival wordt georganiseerd door de Chin Chin Club en dat zie je terug op de podia. Iedere organisatie host een eigen stage, waardoor de wekelijkse clubavonden bij elkaar worden gebracht op dit zomerse festival. Met onder andere Idally, Sjaak en Gotu Jim.Zaterdag 2 juli vanaf 13.00 uur, Tuinen van West||https://www.parool.nl/ps/onze-uittips-voor-komende-week-in-amsterdam-oude-rockers-een-radicale-vondelbewerking-zuid-afrikaanse-dans-en-een-jazzmarathon~b0ec64fe/
2022-07-01||In de Lange Leidsedwarsstraat, een jaar na de moord op Peter R. de Vries: ‘Het blijft een slechte film’ ||Shulesca de la Croes, die door Peter R. de Vries werd bijgestaan na de moord op haar 28-jarige nichtje Rosleny Magdalena in 2016 in Zuidoost, zul je niet snel in de Lange Leidsedwarsstraat zien verschijnen op 6 of 15 juli om er een bloemetje te leggen. “Ik mis Peter heel erg. Hij gaf me hoop en kracht en was er emotioneel voor me. Ik brand die dagen een kaarsje voor hem en mijn nichtje. De straat betekent alleen maar pijn.” Zo zouden bewoners van de Lange Leidsedwarsstraat het zelf misschien niet omschrijven, maar dat hun straat niet meer de straat is van vóór 6 juli, toen De Vries er werd neergeschoten, staat vast. Genoeg passeerde de afgelopen twintig jaar de revue: steekincidenten, vechtpartijen en mishandelingen van portiers of uitgaanspubliek. En zelfs, in 2011, een liquidatie van een Israëlische crimineel, voor de wasserette vlak bij de plek waar Peter R. de Vries werd neergeschoten. Een van de bewoners zegt er min of meer gewend aan te zijn. “In mijn plantenbak heb ik al twee keer een mes gevonden.” Nee, het zijn doorgaans geen klagers. Maar de gebeurtenissen van 6 juli zijn van een andere orde. Sinds die dag is de straat verbonden met Peter R. de Vries. Preciezer: verbonden met het geweld, de kille afrekening van Peter R. de Vries in hún woonstraat. Nu, bijna een jaar later, blikken ze nog altijd niet graag terug. De getuige die kort na de schietpartij uit haar huis naar De Vries liep houdt de media verre van zich. Praten wil ze niet, zo maakt ze al duidelijk voordat de vraag nog is gesteld. “Het antwoord is nee,” roept ze resoluut vanaf een afstandje. “Ik heb veel camera’s onder mijn neus geduwd gekregen.” De moord liet de straat getraumatiseerd achter. Het begon die avond met vijf harde pistoolschoten. Stipt om 19.30 uur verscheen een bericht in de WhatsAppgroep van de straat. Een bewoner beklaagde zich over het schieten op katten in de tuin. Een bewoner van een nabijgelegen etage keek uit zijn raam en zag een man op de grond liggen, een vrouw zat naast hem. “Ik keek er niet van op. Er gebeuren in deze buurt wel meer incidenten,” zegt hij. Evelien Eshuis, die al veertig jaar in de straat woont, was die dag niet thuis. “In onze appgroep kwam een golf berichten op gang. Zelfs met een foto erbij. Van mijn overbuurman hoorde ik dat de kogelhulzen tot voor mijn deur lagen. Hoe erg het was, wist ik op dat moment niet.” Omwonenden haalden thuis handdoeken of bleven bij De Vries staan. Osama Botros, eigenaar van restaurant Antonio’s, hoorde het geschreeuw en zag dat zijn straat in een mum van tijd vol stond met politie. “Ik moest halsoverkop mijn terras leegmaken. Alle klanten moesten snel weg.” Bewoner Jonas, die net terugkwam van een wandeling met de hond, zag dat de straat was afgezet. “Het was ineens een crime scene geworden.” In de groepsapp viel na enkele minuten de naam van Peter R. de Vries. Voor de Braziliaanse Camille Perches was dat een schok. “Ik zag hem altijd in de straat lopen. Hij groette altijd als hij voorbijliep. Zo’n sympathieke man. In Brazilië was ik wel wat gewend, ik kreeg daar een paar keer een gun op mijn hoofd. Dat criminelen dit doen in het centrum van Amsterdam is shocking voor mij.” De straat liep dagenlang vol met mensen die bloemen kwamen brengen bij de plek. “De berg bloemen, kaarsjes, kaarten en teksten groeide met de dag,” zegt een andere bewoner. “Heel Nederland kwam hier. Mensen waren geraakt. Het leek wel een bedevaartsoord.” Jonas: “We werden lastiggevallen door cameraploegen en journalisten, tot uit het buitenland aan toe. Het werd entertainment. Mensen komen nog steeds langs, soms met telefoon in de hand om de precieze plek te zoeken. Ze doen een dagje Amsterdam en komen ook nog even hiernaartoe. De Vries werd een volksheld alsof hij Robin Hood was.” Toen na het overlijden van De Vries op 15 juli een petitie werd opgesteld met een oproep aan de gemeente om de straat om te dopen tot Peter R. de Vriesstraat, waren veel bewoners daar geen voorstander van. Jonas: “Ik vind dat zwakke symboliek. Zorg dat de rechtsstaat sterker wordt.” Ze zien graag de relatieve rust terugkeren. Perches stoort zich aan de tourgidsen die langskomen. “Laatst was er een gids op de fiets. Hij wees naar de plek en stond er vijf minuten te praten. Bizar.” Een vrouw van een winkel trekt zuchtend haar wenkbrauwen op. “Onlangs liep een klas met hun meester voorbij. Ik hoorde de woorden ‘doodgeschoten’ en ‘parkeergarage’ vallen. Het is allemaal ramptoerisme. Straks is het een jaar geleden en dan gaan we weer. Wij zijn er intussen klaar mee.” Dat de impact op de straat tot de dag van vandaag groot is, weet ook Denise Jonker van Slachtofferhulp. Zij was de ochtend na de schietpartij in de straat en sprak met bewoners. “De reacties waren divers: van huilbuien en angstgevoelens tot ‘mijn leven ligt overhoop’. Vooral mensen die het hadden gezien waren geëmotioneerd. Het feit dat iemand op klaarlichte dag midden op straat zomaar wordt neergeschoten, kwam hard aan.” Dat de bewoners de straat niet als bedevaartsoord willen, begrijpt Jonker. “De plaats van de schietpartij werd een rouwplek, de straat werd van de bewoners afgepakt. Ze werden continu aan de gebeurtenis herinnerd. En iedere keer weer als de schietpartij in het nieuws kwam. Daar is geen ontsnappen aan. Ze blijven daardoor in die slechte film zitten.” Een gedenkteken, zoals eerder werd geopperd, zien veel bewoners niet zitten. “Een monument op een moordplek? Je moet geen moordplek herdenken. Het is een plaats delict,” zegt Evelien Eshuis resoluut. Ze zag Peter R. de Vries vroeger niet als held. “Hij is voor mij wel een grotere held geworden. Het was een journalist die zijn best deed, een mooi, integer mens, dat godverdomme door klootzakken is vermoord.”||https://www.parool.nl/amsterdam/in-de-lange-leidsedwarsstraat-een-jaar-na-de-moord-op-peter-r-de-vries-het-blijft-een-slechte-film~b27ce2a8/
2022-07-01||Vertragingen en personeelstekort zorgen voor kofferchaos Schiphol||Schiphol erkent dat reizigers soms lang op hun bagage moeten wachten. De luchthaven belooft er alles aan te doen om de problemen op te lossen. Reizigers doen via verschillende kanalen hun beklag over de problemen, die onder andere in de nacht speelden. Een woordvoerster van de luchthaven legt uit dat als een vlucht vertraagd is, er extra druk op de afhandelaars kan komen te staan omdat dan meerdere vluchten tegelijk afgehandeld moeten worden. Dat zorgt ervoor dat sommige reizigers langer op hun bagage moeten wachten. Reizigers die hun bagage kwijt zijn of niet wilden wachten op hun spullen, wordt aangeraden contact op te nemen met de betreffende luchtvaartmaatschappij. De verantwoordelijkheid voor het nazenden van bagage ligt doorgaans bij de maatschappijen en afhandelaars, aldus Schiphol. Door de personeelstekorten bij de bagageafhandeling en de luchtvaartmaatschappijen blijven er de afgelopen dagen opvallend veel koffers in de ruimte bij de bagagebanden liggen. Schiphol zegt bezig te zijn met het vinden van een plek voor deze bagage, zodat reizigers er geen last van hebben. Soms blijft bagage achter doordat passagiers hun overstap nét weten te halen, maar het de medewerkers niet lukt hun koffers op tijd van het ene in het andere vliegtuig te krijgen. Ook speelt het annuleren van vluchten, al weken schering en inslag vanwege personeelstekorten, een rol bij de verstoringen. Technische problemen in de bagagesystemen van Schiphol voegen daar nog wat achtergebleven koffers aan toe, maar daarvan waren er volgens de woordvoerster ‘niet meer dan normaal’.||https://www.parool.nl/nederland/vertragingen-en-personeelstekort-zorgen-voor-kofferchaos-schiphol~b4f0d3d7/
2022-07-01||Amsterdam in top tien populairste werkplekken||Uit het onderzoek van Intelligence Group blijkt dat vooral jongeren Amsterdam wel zien zitten als werkplek. Van de groep die in Amsterdam wil werken, is 40 procent jonger dan 35 jaar. Deze categorie is daarmee volgens de onderzoekers oververtegenwoordigd. Daarbij is de hoofdstad vooral in trek bij administratieve en financiële beroepen. Ook IT’ers zouden relatief vaak in Amsterdam willen werken. Vooral Polen, Grieken en Slovenen hebben een meer dan gemiddelde voorkeur voor Amsterdam. “Het is echt de aantrekkingskracht van Amsterdam, als place to be,” zegt Geert-Jan Waasdorp van Intelligence Group. “Niet omdat het in Nederland ligt, juist andersom. Als ASML bijvoorbeeld software-engineers zoekt, werkt het om te zeggen dat het één uur vanaf Amsterdam ligt. Eindhoven zegt potentiële werknemers uit andere Europese landen niets.” Vanwege de coronapandemie heeft New York, ondanks zijn toppositie, aan populariteit ingeboet. De Amerikaanse stad moest zijn eerste plek afstaan aan Londen. Volgens de onderzoekers lijkt de Brexit geen afbreuk te hebben gedaan aan de populariteit van de Britse hoofdstad. De aanlokkelijkheid van Engeland als geheel heeft daar volgens Intelligence Group wél onder geleden. Nederlanders die in het buitenland willen werken, zouden dat ook het liefst in Londen doen. Barcelona en New York maken de Nederlandse top drie compleet.||https://www.parool.nl/nieuws/amsterdam-in-top-tien-populairste-werkplekken~bd07d8b9/
2022-07-01||Paolo Nutini is terug, met zijn beste werk tot nu toe||Acht jaar en twee maanden heeft Paolo Nutini voorbij laten gaan voor hij zijn derde album Caustic Love opvolgt. Een eeuwigheid in de hedendaagse popmuziek waarin hitartiesten geacht worden bijna elke drie maanden nieuwe muziek te laten streamen. Maar Nutini (nog altijd pas 35) is dan ook geen gemiddelde artiest. Toen hij in 2005 doorbrak met het album These Streets en de aanstekelijke festivalhits Jenny Don’t be Hasty en New Shoes zag hij naast zich generatiegenoten als Newton Faulkner, Kaiser Chiefs of Razorlight de podia bestormen. Namen die inmiddels klinken als voltooid verleden tijd. En dat terwijl er naar het vierde album van Nutini, Last Night in the Bittersweet, al jaren gespannen wordt uitgekeken. De reden van dit verschil kan niets anders zijn dan buitengewoon talent. De Schotse zanger slaagde er in met zijn rasperige soulstem en meeslepende festivalrock een uniek geluid te fabriceren. Toen erin mei een eerste proeve van het nieuwe werk verscheen, was meteen weer voelbaar hoe groot zijn reikwijdte is. Nutini kan op het eerste gehoor eenvoudige liedjes niet één, maar wel twee of drie niveaus hoger tillen met de intensiteit waarmee hij ze vertolkt. Through the Echoes is waarschijnlijk een van de beste liedjes die dit jaar zullen verschijnen. De instrumentatie is summier: een akoestische gitaar, een baslijntje, lieflijke percussie. Ook de tekst zal de wereld niet schokken: een verhaal over liefde die alles overwint. Maar wat zingt Nutini het belachelijk goed. Dat het verscheen in de week van het Songfestival was wellicht een onbedoeld statement: kijk, zo doe je dat dus, een lied zingen. Last Night in the Bittersweet gaat verder waar voorganger Caustic Love eindigde: bij het vermengen van festivalrock met soul, blues en psychedelica. Caustic Love kende met Iron Sky een song – met een sample uit de speech van Charlie Chaplin uit The Great Dictator – die sindsdien jaarlijks de hoogste regionen uit de Top 2000 haalt. Als er een song van Nutini’s nieuwe plaat ook voor die status in aanmerking komt is het Shine a Light, dat is opgebouwd als een song van indierockformatie The XX. Onderkoeld gespeeld, maar met een dreigende ondertoon. Een glorieus refrein transformeert die schaduw echter naar de volle zon. Dit is een song om een grootse festivalset in de avondzon mee af te sluiten. Acid Eyes is bijna net zo’n verslavende indiesong. Sober geïnstrumenteerd en gezongen, maar niettemin meeslepend. Petrified in Love is weer raszuivere britpop. Een stuwende gitaarriff, een meanderend orgeltje en een refrein dat klinkt alsof het al 40 jaar op de radio is. Opmerkelijk is Nutini’s keuze het album 16 songs te laten bevatten. De geluidscollage waarmee de plaat opent klinkt vooral verwarrend en ook de psychedelica van Heart Filled Up ontspoort en raakt niet meer terug op de juiste route. Toch is Nutini’s vierde zijn beste werk. Een geestverruimende trip met een adembenemend slot. Writer is een Simon & Garfunkel-achtig akoestisch gitaarpopliedje waar Nutini bewijst ook te kunnen ontroeren door een nummer klein te houden. ‘Baby, I promise that I’ll never change,’ zingt hij. Ook tegen de luisteraar? We hopen het.||https://www.parool.nl/kunst-media/paolo-nutini-is-terug-met-zijn-beste-werk-tot-nu-toe~b3308ede/
2022-07-01||Stekelenburg verlaat trainingskamp Ajax||De blessure is niet ernstig, Stekelenburg verwacht volgende week weer te kunnen trainen. De doelman miste een groot deel van het afgelopen seizoen door een ernstige blessure aan zijn heup, maar was de laatste wedstrijden weer beschikbaar en maakte zodoende het kampioenschap van Ajax mee. Ajax sluit zaterdag het trainingskamp in De Lutte af met een oefenwedstrijd tegen het Duitse Paderborn, aanvang 13.00 uur. De club komt uit in de Tweede Bundesliga, de Duitse eerste divisie. Eerder deze week versloeg Ajax het Duitse Meppen met 3-0 – het debuut van de nieuwe Ajaxtrainer Alfred Schreuder. De internationals zijn nog op vakantie, waardoor vooral jeugdspelers een kans krijgen zich te bewijzen. Met name Naci Ünuvar, Sontje Hansen en Mohamed Ihattaren vielen op in de wedstrijd tegen Meppen, dat in de derde divisie speelt. Owen Wijndal, de beoogde nieuwe aanwinst, speelt morgen ook nog niet mee. De transfer van de linksback van AZ is nog niet afgerond. Wijndal sluit zich mogelijk volgende week aan bij de Ajaxselectie, die dan in Amsterdam traint. Daarna reist Ajax af naar Oostenrijk voor een nieuw trainingskamp. Dan zullen ook internationals als Daley Blind, Dusan Tadiç en Davy Klaassen zich melden. Luister ook naar onze Branie-podcast||https://www.parool.nl/sport/stekelenburg-verlaat-trainingskamp-ajax~b5ee07db/
2022-07-01||Man aangehouden die baksteen door ruiten Thaise restaurants gooide||De politie toonde een aantal maanden geleden beelden van de verdachte, die bij drie vernielingen is vastgelegd. Een tip naar aanleiding van de beelden heeft geleid tot de aanhouding, meldt een woordvoerder van de politie na berichtgeving van AT5. De man sloeg telkens op eenzelfde manier toe bij restaurants in het centrum van de stad. Hij kwam aangefietst, haalde een baksteen uit zijn tas, gooide deze richting het restaurant en fietste daarna rustig weg. Zo werden onder meer snackbar Bird op de Zeedijk en Thais eethuis O-Cha op de Binnen Bantammerstraat getroffen. Over het motief van de verdachte, die geen vaste woon- of verblijfplaats in Nederland heeft, en waarom telkens juist Thaise restaurants werden vernield, wil de woordvoerder niets kwijt. De politie gaat uit van een eenmansactie.||https://www.parool.nl/amsterdam/man-aangehouden-die-baksteen-door-ruiten-thaise-restaurants-gooide~b478afe9/
2022-07-01||EU legt cryptomarkt aan banden: ‘Einde aan wildwestpraktijken’||De EU-lidstaten en het Europees Parlement bereikten donderdagavond een akkoord over de maatregelen. “Recente ontwikkelingen in deze snel evoluerende sector hebben laten zien dat we dringend behoefte hebben aan Europese wetgeving,” aldus de Franse minister van Financiën Bruno Le Maire in een persbericht. “De nieuwe regels zullen EU-burgers die hebben geïnvesteerd in deze valuta beter beschermen en misbruik voorkomen, maar innovatie in deze sector niet belemmeren. Deze verordening is een mijlpaal en zal een einde maken aan de wildwestpraktijken.” Op dit moment hebben gebruikers van cryptovaluta amper recht op bescherming, zeker wanneer de transacties buiten de EU plaatsvinden. Met de nieuwe wetgeving moeten dienstverleners voldoen aan strenge regels rond de bescherming van klanten, ook tegen frauduleuze praktijken. Ze worden tevens aansprakelijk gesteld wanneer ze cryptoactiva van hun klanten kwijtraken. Volgens de Nederlandse Europarlementariër Paul Tang (PvdA) is in 2021 meer dan 8 miljard euro witgewassen door middel van cryptomunten. “Na jaren over zich heen te hebben laten lopen, neemt Europa het heft weer in handen. We stellen paal en perk aan de excessen van de cryptosector, waar criminelen en sjachelaars vrij spel hebben.” De nieuwe wetgeving eist onder meer dat dienstverleners in deze branche informatie publiceren over hun financiële positie en hun bedrijfsstructuur en IT-systemen op orde brengen, zodat ze cyberaanvallen kunnen afslaan. Dit kan de hoeveelheid scams tegengaan – de afgelopen jaar zijn klanten volgens Tang voor meer dan 7 miljard euro opgelicht.||https://www.parool.nl/wereld/eu-legt-cryptomarkt-aan-banden-einde-aan-wildwestpraktijken~bb380378/
2022-07-01||Cocaïnelijn naar Curaçao opgerold met invallen in onder meer Amsterdam||De politie deed verder invallen in onder meer Hengelo, Enschede, Vlaardingen, Delft en IJmuiden. Ook in Vreden, net over de Duitse grens, werd een doorzoeking gedaan. Politie en justitie zeggen door deze invallen een grote cocaïnelijn op te rollen en zo een bijdrage te leveren aan ‘het vergroten van de maatschappelijke weerbaarheid en veiligheid’. Bij de opsporingsactie werden speciale drugshonden ingezet en werkte de politie samen met een zoekploeg van defensie. Deze wordt ingezet bij moeilijke operaties, bijvoorbeeld als gezocht moet worden in zeer kleine, donkere ruimtes of bij onveilige situaties. Het defensieteam maakt onder meer gebruik van een grondradar, waardoor tot enkele meters in de bodem kan worden gekeken. Hoeveel cocaïne er is gevonden, wil de politie op dit moment niet bekendmaken.||https://www.parool.nl/nederland/cocainelijn-naar-curacao-opgerold-met-invallen-in-onder-meer-amsterdam~b53de04f/
2022-07-01||Halsema blijft voorstander van nieuwe proef met preventief fouilleren, raad niet overtuigd	||De burgemeester kondigde begin deze maand een nieuwe proef met preventief fouilleren aan. Ze wil dit middel gaan inzetten op plekken waar met regelmaat wapenincidenten zijn en waar de politie ziet dat het onveilig is. Volgens de burgemeester moet dat leiden tot een hogere opbrengst in wapens. Een groot deel van de gemeenteraad was tijdens commissievergadering van donderdagavond, waar Halsema haar plannen toelichtte, sceptisch over het instrument. D66-raadslid Rob Hofland is bang voor etnisch profileren, zijn GroenLinks-collega Imane Nadif zei stellig deze pilot liever helemaal niet te zien en Carla Kabamba van Bij1 vroeg zich af hoe wordt gecontroleerd of de agenten zich aan de regels houden. Denkvoorman Sheher Khan noemde de duizend uren die de politie voor preventief fouilleren inzet ‘kostbaar’ en zei de vorige controles niet succesvol te vinden, aangezien er nul vuurwapens waren gevonden. De proef kon ook rekenen op kritiek van de SP: Remine Alberts verwees naar haar eigen politieke geschiedenis en noemde het debat een herhaling van zetten. Volgens Halsema was dat niet het geval. “In het verleden werd preventief fouilleren volstrekt anders toegepast. Veel grootschaliger, algemener, in grotere delen van de stad, en er waren veel minder controles op de politie. Het ging op een manier die voor mij niet aanvaardbaar is en waarvan de opbrengst veel te klein was. Daarom hebben we het nu heel secuur in de vorm van twee achtereenvolgende pilots gegoten, in veel kleinere gebieden, met veel meer controle.” De burgemeester verwees naar de pilots die vorig jaar plaatsvonden. In september werd een maand lang in vijf wijken in de stad geëxperimenteerd met preventief fouilleren. Bij slechts 3 procent van de 2368 gefouilleerde personen werd iets in beslag genomen, maar omdat buurtbewoners zich door deze controles veiliger voelen, wil Halsema de proef verlengen. Dat de opbrengst destijds zo laag was, heeft volgens politiechef Frank Paauw te maken met het ‘circus’ eromheen. Er keken journalisten mee, burgerwaarnemers (betrokken Amsterdammers die toezicht hielden op de controles), raadsleden en ook nog eens vertegenwoordigers van politievakbonden die op hun beurt weer de waarnemers controleerden. Bij de volgende proef zal het een stuk rustiger zijn. Wel kijken onafhankelijke onderzoekers mee, die een rapport met hun bevindingen opstellen. Naar aanleiding daarvan gaat de burgemeester nog een keer in debat met de raad over de inzet van dit instrument. De proef moet lopen vanaf oktober dit jaar tot januari 2023 en in totaal zullen er 25 wapencontroles worden gehouden. Gekozen is om te controleren in de ‘donkere maanden’, omdat in deze periode meer straatroven en woninginbraken plaatsvinden. De kwestie tussen de burgemeester en de meerderheid van raad speelt al bijna twee jaar. PvdA, VVD, JA21 en CDA zijn voorstander van de proef terwijl D66, GroenLinks, Partij voor de Dieren, Denk, SP en Bij1 tegen zijn. Tweemaal vroeg de meerderheid ook aan Halsema om de proef preventief te fouilleren niet door te zetten, maar Halsema hield voet bij stuk. Ook als de volgende proef door de driehoek positief wordt beoordeeld, is het nog maar de vraag of Halsema er wederom voor kiest beleid uit te voeren waar de meerderheid van de raad op tegen is of dat ze zich voegt bij de keuze van de volksvertegenwoordigers. Luister ook eens naar onze podcast Amsterdam wereldstad.||https://www.parool.nl/amsterdam/halsema-blijft-voorstander-van-nieuwe-proef-met-preventief-fouilleren-raad-niet-overtuigd~bcc65c2c/
2022-07-01||Ella Fitzgerald klinkt spectaculair op lang vergeten opnames||Is it Ella or is Memorex? Het was begin jaren zeventig de slagzin van een reclame voor een cassettebandje. We zagen Ella Fitzgerald met haar krachtige stem een glas kapotzingen. De kwaliteit van de cassette zou zo goed zijn dat bij afspelen van de opname met Fitzgerald ook meteen de glazen zouden knallen. Kon Ella Fitzgerald (1917-1996) echt glazen kapotzingen? Het lijkt sterk, maar ze beweerde dat het bij het maken van de commercial echt zo was gegaan. Dat ze een geweldige jazzzangeres was, horen we nog eens op Ella at the Hollywood Bowl, een album met opnames van een concert dat ze in 1958 gaf in Los Angeles. Ze komen uit de nalatenschap van platenbaas Norman Granz. Twee jaar geleden werden daar ook opnames gevonden van een concert dat Fitzgerald in 1962 gaf in Duitsland. Wat in 2020 bij het verschijnen van The Lost Berlin Tapes gold, geldt nu ook weer bij Ella at the Hollywood Bowl: onvoorstelbaar dat zulke mooie en belangrijke opnames zo lang stof hebben liggen te vergaren. Een paar maanden voor het concert verscheen van de zangeres het album Ella Fitzgerald sings The Irving Berlin Songbook. Dat repertoire horen we nu live: sfeervol en warm, maar vooral spectaculair gezongen. Ballads overheersen, maar als er wordt geswingd, wordt er ook echt geswingd: de uitvoering van Heatwave is om het heet van te krijgen.||https://www.parool.nl/kunst-media/ella-fitzgerald-klinkt-spectaculair-op-lang-vergeten-opnames~b448f494/
2022-07-01||Van der Poel, alleskunner, tijdrijder en schaduwfavoriet – Stunt hij met geel in Denemarken?||De elf kasseistroken op weg naar Arenberg. Mathieu van der Poel heeft er nu al zin in. Als het meezit is in die vijfde Touretappe de gele trui nog altijd binnen bereik, droomt hij hardop. Want geel in Denemarken wordt lastig, zo denkt Van der Poel. Een openingstijdrit van ruim 13 kilometer en twee vlakke etappes, die zonder wind zomaar kunnen eindigen in massasprint, zijn niet de uitgelezen kans. “Misschien kan het in de Roubaixetappe nog wel. Dan verwacht ik wat meer tijdsverschillen. De fiets moet het houden, maar daar kijk ik echt naar uit.” Niet dat Van der Poel verstoppertje speelt daags voor de openingstijdrit in Kopenhagen. Dat doet hij nooit, zijn status van superster op twee wielen is daarvoor ook te groot. En zijn tijdritstatistieken spreken voor zich. Zonder dat Van der Poel zich specifiek toelegt op deze discipline is hij al uitzonderlijk goed. Zijn meest recente resultaten zijn het bewijs. Afgelopen Giro werd hij nog tweede in de tijdrit in Boedapest, voor Tom Dumoulin en nog een handvol erkende hardrijders. Op de slotdag in Verona werd hij derde als uitroepteken na een Giro waarin hij aanvallen tot kunst had verheven. In de Tour van vorig jaar verdedigde Van der Poel zijn gele trui met verve in een uitmuntende tijdrit. Hij werd vijfde, een tel langzamer dan specialist Wout van Aert. Dumoulin is allerminst verrast dat Van der Poel zo hard gaat op een tijdritfiets. “Als je ziet hoeveel wattages hij rond kan draaien, dan maakt het niet uit dat hij niet helemaal aerodynamisch op zijn fiets zit. Zijn positie kan nog wel wat beter en dat zal hij wel gaan doen. Want als Van der Poel daarmee wedstrijden kan winnen, laat hij het niet liggen.” Dat Van der Poel tijdritten rijdt als de beste is niet iets van de laatste jaren. Sinds zijn juniorentijd – 2012, Van der Poel is dan 17 jaar – meet hij zich al met de top. Van de 23 tijdritten die hij sindsdien gereden heeft, finisht hij 14 keer bij de top 10. “Bij de junioren en beloften reed Mathieu in de tijdrit al heel goed. Hij heeft toen heel wat rondjes kunnen winnen door zijn goede tijdrit,” zegt vader Adrie. “Het is vooral een kwestie van wattages kunnen trappen. Het finetunen met de fiets, wielen, versnellingen, stuur, kleding, helm, kousen en pak, is er allemaal later pas bijgekomen. Vroeger legde ik er weleens speciale tubes op om hem te motiveren. Of dan kreeg hij een aerohelm van Christoph. Maar hij trainde er ook toen maar weinig op, want die fiets stond nooit bij ons thuis.” Christoph Roodhooft, coach en ploegleider, dreunt de tijdritcijfers van Van der Poel door de jaren heen moeiteloos op. Het tekent volgens hem vooral de intrinsieke klasse van Van der Poel. “Mathieu kan het, maar tijdrijden is in de loop der jaren steeds complexer en moeilijker geworden. Mathieu heeft dat een hele tijd niet ontwikkeld terwijl de renners tegen wie hij vroeger reed dat wel hebben gedaan. Mathieu is dan weer met de mountainbike bezig geweest.” Cross en mountainbike gecombineerd met de laatste vier succesjaren op de weg maken dat er maar weinig ruimte is in het programma van Van der Poel om zich ook nog volledig toe te leggen op de tijdrit. De wil is er overigens wel. Zo zou Van der Poel dit voorjaar voor het eerste met fietsfabrikant Canyon gaan testen. Coronabesmettingen bij de fabrikant bepaalden anders. Maar Roodhooft – vorig jaar in de Tour tot het laatste moment bezig met aanpassingen aan de tijdritfiets – zit zelf ook niet stil. “Je kunt ook dingen doen zonder windtunnel. We hebben geprobeerd op gevoel en met logisch nadenken dingen te veranderen om de positie wat te verbeteren en comfortabeler te maken. Uiteindelijk gaat het ook om topvorm, die heeft hij nodig.” Daarbij verschijnt Van der Poel bij de tijdrit aan de start in een nieuw ontwikkeld pak van zijn kledingsponsor dat tijdwinst moet opleveren. En het parkoers met veel bochten past hem. Maar dat hij tijdrijden leuk vindt, is misschien wel het belangrijkste. “Ik hou ervan. Het gaat meer en meer op de Formule 1 lijken in sommige opzichten. Tijdrijden is iets speciaals. Je hebt de laatste technologie en de beste aeropositie nodig om te winnen. Kracht alleen is niet meer genoeg. Dat maakt het wel cool. Ik heb de power om het te doen en dat brengt me vaak in de top 10. Maar om tussen de beste te komen, moet je inzetten op de marginal gains. Echt het hele jaar mee bezig zijn. Dat is nu niet het geval bij mij. Dus om hier echt de specialisten te verslaan, daar geloof ik niet in.” Nu niet misschien, maar vader Adrie sluit niet uit dat de jongste Van der Poel in de toekomst nog eens een doel maakt van het wereldkampioenschap tijdrijden. “Al is er nu een hele sterke generatie tijdrijders. Hij zit er nu niet mee in zijn hoofd. Maar het kan misschien over paar jaar een doel zijn, want bij Mathieu weet je het nooit.”||https://www.parool.nl/sport/van-der-poel-alleskunner-tijdrijder-en-schaduwfavoriet-stunt-hij-met-geel-in-denemarken~b4022890/
2022-07-01||Keti Koti in het Oosterpark: wat gaat er vandaag gebeuren?  ||Vrijdag is het 1 juli, de dag waarop de afschaffing van de slavernij wordt gevierd en het slavernijverleden wordt herdacht. Dit gebeurt traditiegetrouw in het Oosterpark. De feestelijkheden beginnen om 11.00 uur met de Bigi Spikri: een kleurrijke optocht waarin mensen in traditionele kleding van het Waterlooplein naar het Oosterpark lopen. Rond 13.00 uur start de officiële herdenkingsdienst. Dit gebeurt bij het Nationaal Monument Slavernijverleden en Erfenis aan de kant van het OLVG-ziekenhuis. Direct na de herdenking gaat het Keti Koti Festival van start. In het Oosterpark treedt een breed scala aan bands, kunstenaars en spoken word-artiesten op verschillende podia op. Grote blikvanger dit jaar is de Jamaicaanse band Inner Circle, die in 1992 een nummer 1-hit scoorde met het nummer Sweat (A La La La La Long). Om 22.00 uur loopt het programma in het Oosterpark op zijn einde. Naast genodigden uit de Surinaamse en Antilliaanse gemeenschap zijn er bij de herdenkingsdienst ook altijd politici aanwezig. Dit jaar zullen onder meer de ministers van Curaçao, St. Maarten en Aruba er zijn. Ook de ambassadeurs van Suriname, Ghana en Zuid-Afrika komen naar het Oosterpark. Vanuit de Amsterdamse politiek woont burgemeester Halsema de herdenking bij. Maar de viering is niet alleen voor genodigden. De organisatie van Keti Koti festival hoopt juist een breed publiek naar het Oosterpark te trekken. “Jong en oud, zwart én wit,” zo benadrukte organisator Ivette Forster al in de podcast Amsterdam wereldstad. “Het is onze gedeelde geschiedenis, daar moeten we samen bij stilstaan.” De Nationale herdenking is dus in het Oosterpark, maar op steeds meer plekken in Nederland worden er op 1 juli evenementen georganiseerd. Zo zijn er ook herdenkingsdiensten, festivals en optochten in onder meer Rotterdam, Groningen en Utrecht. Maar dat is Nederland. Keti Koti is van oorsprong een Surinaamse feestdag. Daar worden de samenkomsten over twee dagen verspreid: op 30 juni wordt het slavernijverleden herdacht en op 1 juli wordt de vrijheid gevierd. Vergelijkbaar dus met de manier waarop in Nederland 4 en 5 mei wordt georganiseerd. Nee, dat is niet de verwachting. Er zullen bij de herdenkingsdienst wel ‘afgevaardigden van het kabinet’ aanwezig zijn, maar zij zullen geen officiële excuses maken. Gefluisterd wordt dat dit volgend jaar, tijdens de editie van 2023, wél gaat gebeuren. Het is dan precies 160 jaar geleden dat de slavernij werd afgeschaft (1863) en 150 jaar geleden dat de tot slaaf gemaakten daadwerkelijk vrij waren (1873). Een groeiend aantal Amsterdamse organisaties en bedrijven vindt dat 1 juli een nationale feestdag moet worden en sluit zich aan bij de hashtag #1julivrij. Op de website van De Goede Zaak staan zo’n tachtig organisaties die hun personeel al vrij geven op deze dag. Ook zijn er een aantal bedrijven waar medewerkers hun officiële vrije dagen kunnen inzetten op dagen die bij hen passen. Op die manier kan een medewerker bijvoorbeeld zijn vrije dag met kerst inruilen voor een vrije dag tijdens het Offerfeest of kan iemand doorwerken met Hemelvaart, om zo met Keti Koti een betaalde vrije dag op te kunnen nemen. Voorlopig blijven dit soort tussenoplossingen nodig, want een nationale vrije dag op 1 juli is nog ver weg. Een petitie met het voorstel werd vorig jaar 60.000 keer ondertekend, maar de motie sneuvelde in de Tweede Kamer. Met de hashtag #1julivrij geven Nederlanders aan dat ze vrij nemen tijdens Keti Koti, omdat ze vinden dat 1 juli - de dag dat in 1863 de slavernij formeel werd afgeschaft in Nederlandse koloniën - een nationale feest- en herdenkingsdag moet zijn. Een werkgever en werknemer vertellen. Sharily Ortela (34): “Ik werk sinds kort voor koptelefoonmerk Bose, en ik heb een vrije dag aangevraagd op 1 juli. Voor zover ik weet ben ik één van de weinigen in het team, maar er werd heel goed op mijn besluit gereageerd. Ik heb uitgelegd dat 1 juli een belangrijke dag is voor de zwarte gemeenschap. We nemen een moment om de slavernij te herdenken, om stil te staan bij de pijn van onze voorouders en tegelijk te vieren wat er sinds de slavernij is bereikt. Op het Keti Koti festival wil ik zoveel mogelijk mensen ontmoeten en gesprekken voeren over wat onze volgende stappen zijn. Daarom kijk ik vooral uit naar de sprekers, zoals Jerry Afriyie en Mitchell Esajas. Zij geven altijd hele mooie, inspirerende toespraken die echt een soort oppepper zijn: we hebben de afgelopen jaren veel bereikt, en we kunnen nog veel meer bereiken. Zelf heb ik Curaçaose roots, en ik zet me er graag voor in dat onze community iets meer in de schijnwerpers staat rond Keti Koti. Maar uiteindelijk maakt het niet uit of je Surinaams, Curaçaos, zwart of wit bent: de slavernij heeft op iedereen impact gehad.” Thalia Posthumus (31): “De eigenaressen van het bedrijf waarvoor ik werk hebben besloten om van 1 juli een vrije dag te maken. Ik werk voor het casting- en managementbureau A Million Faces, waar diversiteit en inclusiviteit hoog in het vaandel staan. Dat mijn bazen ervoor kiezen om iedereen vrij te geven om Keti Koti te vieren vind ik heel tof. Ze nemen het heft in eigen hand, want als we op de overheid moeten wachten dan kan dat lang duren. Ik ben trots dat we op dit gebied voorlopers zijn, ik heb dit nog niet eerder meegemaakt bij mijn vorige werkgevers. Met deze actie laat ons bedrijf echt zien waar wij voor staan. Zelf ben ik half Taiwanees; weinig Nederlanders hebben kennis over onze geschiedenis, maar dat kan ik me nog voorstellen, er zijn niet veel Taiwanezen in Nederland. Maar de geschiedenis van Suriname en Nederland is zo met elkaar vervlochten, en toch is de informatie over die geschiedenis eenzijdig. Des te belangrijker dat mensen leren over wat er allemaal is gebeurd. Met een vrije dag op 1 juli komt er meer aandacht voor en kennis over.”||https://www.parool.nl/amsterdam/keti-koti-in-het-oosterpark-wat-gaat-er-vandaag-gebeuren~be19e992/
2022-07-01||Zij nemen 1 juli vrij om Keti Koti te vieren: ‘Stilstaan bij het leed en vieren wat er is bereikt’||“Ik werk sinds kort voor koptelefoonmerk Bose, en ik heb een vrije dag aangevraagd op 1 juli. Voor zover ik weet ben ik één van de weinigen in het team, maar er werd heel goed op mijn besluit gereageerd. Ik heb uitgelegd dat 1 juli een belangrijke dag is voor de zwarte gemeenschap. We nemen een moment om de slavernij te herdenken, om stil te staan bij de pijn van onze voorouders en tegelijk te vieren wat er sinds de slavernij is bereikt. Op het Keti Koti festival wil ik zoveel mogelijk mensen ontmoeten en gesprekken voeren over wat onze volgende stappen zijn. Daarom kijk ik vooral uit naar de sprekers, zoals Jerry Afriyie en Mitchell Esajas. Zij geven altijd hele mooie, inspirerende toespraken die echt een soort oppepper zijn: we hebben de afgelopen jaren veel bereikt, en we kunnen nog veel meer bereiken. Zelf heb ik Curaçaose roots, en ik zet me er graag voor in dat onze community iets meer in de schijnwerpers staat rond Keti Koti. Maar uiteindelijk maakt het niet uit of je Surinaams, Curaçaos, zwart of wit bent: de slavernij heeft op iedereen impact gehad.” “De eigenaressen van het bedrijf waarvoor ik werk hebben besloten om van 1 juli een vrije dag te maken. Ik werk voor het casting- en managementbureau A Million Faces, waar diversiteit en inclusiviteit hoog in het vaandel staan. Dat mijn bazen ervoor kiezen om iedereen vrij te geven om Keti Koti te vieren vind ik heel tof. Ze nemen het heft in eigen hand, want als we op de overheid moeten wachten dan kan dat lang duren. Ik ben trots dat we op dit gebied voorlopers zijn, ik heb dit nog niet eerder meegemaakt bij mijn vorige werkgevers. Met deze actie laat ons bedrijf echt zien waar wij voor staan. Zelf ben ik half Taiwanees; weinig Nederlanders hebben kennis over onze geschiedenis, maar dat kan ik me nog voorstellen, er zijn niet veel Taiwanezen in Nederland. Maar de geschiedenis van Suriname en Nederland is zo met elkaar vervlochten, en toch is de informatie over die geschiedenis eenzijdig. Des te belangrijker dat mensen leren over wat er allemaal is gebeurd. Met een vrije dag op 1 juli komt er meer aandacht voor en kennis over.”||https://www.parool.nl/nederland/zij-nemen-1-juli-vrij-om-keti-koti-te-vieren-stilstaan-bij-het-leed-en-vieren-wat-er-is-bereikt~ba4b1b4a/
2022-07-01||En weer worden er miljoenen uitgetrokken voor ventilatie op scholen: ‘Jammer dat we het er nog steeds over hebben’||Nutsschool Zorgvliet in Den Haag heeft geluk en pech. Geluk omdat de school in een prachtige monumentale villa zit. Pech omdat het ventilatiesysteem, dat bij een renovatie in 2007 werd geïnstalleerd, maar heel minimaal werkt. Er komt, zegt Jeroen Paas, een van de ventilatie-experts van kenniscentrum Ruimte-OK, dus niet genoeg frisse lucht naar binnen. En dat is nodig om de lucht te verversen die bij elke uitademing door de kinderen gevuld wordt met CO2. Te veel van deze koolstofdioxide is sowieso niet heel gezond, maar het zorgt er ook voor dat virusdeeltjes zich kunnen ophopen in de lucht. In tijden van corona is dat precies wat scholen níet willen, weet leerkracht Guido van Luijk. Zelf raakte hij al drie keer besmet met het virus. “Ik denk dat dat hier is gebeurd,” vertelt hij aan minister Dennis Wiersma (Primair- en Voortgezet Onderwijs, VVD). Dat het klimaat in de klas voor verbetering vatbaar is, weet hij al meer dan tien jaar. “Het is eigenlijk wel jammer dat we het er nu nog steeds over hebben.” In het begin van de coronapandemie kwam ventilatie op scholen weer volop in de schijnwerper te staan. Twee jaar geleden trok Wiersma’s voorganger Arie Slob al 360 miljoen euro uit om het binnenklimaat in klaslokalen te verbeteren. Als scholen bijvoorbeeld een nieuw ventilatiesysteem aanschaften, betaalde het Rijk 30 procent. “De grootste meerderheid van de scholen heeft het nu op orde,” zegt Wiersma. Maar een aantal scholen bleek niet in staat om de resterende 70 procent zelf bij te passen, erkent Wiersma. “Daarom bieden we nu extra hulp aan.” Die hulp bestaat uit CO2-meters in elke klas (Wiersma: “Ze hangen nog lang niet overal.”), 140 miljoen euro extra – in plaats van 30 procent neemt het kabinet nu 60 procent van de kosten voor zijn rekening – en ventilatieteams die op verzoek langsgaan bij scholen om advies te geven. 534 scholen klopten al aan voor hulp, 214 kregen van een expert bijvoorbeeld al te horen dat zij de ramen niet de hele dag open hoeven te zetten – zeker niet als het buiten koud is – en voor 150 scholen staat al een afspraak in de agenda. Dat betekent dat 170 scholen nog in de wacht staan. Terwijl Wiersma scholen juist oproept om hun gebouw nu ‘ventilatieklaar’ te maken. “Gebruik de zomervakantie daarvoor, straks is het weer winter.” Deskundigen waarschuwen dat er in het najaar mogelijk weer een nieuwe coronagolf kan komen. Probleem is alleen: het is al bijna juli, aannemers zitten vaak al maandenlang volgeboekt, aan ventilatiesystemen hangt een groot prijskaartje en ook naar extra experts voor Wiersma’s ventilatieteams wordt nog naarstig gezocht. “We moeten in deze tijd door heel veel hoepeltjes springen,” verzucht de VVD-bewindsman. En in sommige, verouderde schoolgebouwen is geen goede ventilatie mogelijk zonder nieuwbouw of renovatie. Wiersma wil dat gemeenten voor die scholen haast maken met de bouw van nieuwe panden. Maar in scholen die met relatief simpele aanpassingen wel hun ventilatie op orde kunnen krijgen, wil Wiersma voorkomen kinderen dit najaar weer ‘met de jas aan in de klas zitten’. Leerling Thijs mocht afgelopen winter niet eens zijn jas aan. “En ik zit dicht bij het open raam. Dan draaide ik stiekem de verwarming open,” vertelt hij aan minister Wiersma. “Maar dat mocht niet van de juf.” De juf in kwestie, Aimée de Jager, verklapt dat ze tegen het gekoukleum soms de ramen weleens dicht liet – hoewel de CO2-meter in de klas dan meteen rood uitsloeg. “Liever even op rood dan allemaal blauwe vingertjes.” Als de minister weer is vertrokken, zegt schooldirecteur Sylke Bosch dat de ventilatie-experts wel kunnen zeggen dat de ramen niet de hele dag open hoeven, maar dat in de praktijk de CO2-meter dan meteen uitslaat. Volgens ventilatie-expert Paas komt dat ook omdat de meters vaak te scherp staan afgesteld. “Een oude school kan nooit aan de norm van nieuwbouw voldoen. Je moet vooral op het juiste moment ventileren.”||https://www.parool.nl/nederland/en-weer-worden-er-miljoenen-uitgetrokken-voor-ventilatie-op-scholen-jammer-dat-we-het-er-nog-steeds-over-hebben~bfe6a2c7/
2022-07-01||Onderwijs gaat ook bij slechtste coronascenario niet meer helemaal op slot||In de stukken, die in handen zijn van deze krant, schrijven de betrokken ministers: ‘Het vorige kabinet heeft meermaals besloten tot een sluiting van kinderopvang en onderwijs. Een belangrijke verandering in het uitgangspunt van dit kabinet is dat wij een sluiting van deze sectoren te allen tijde willen voorkomen.’ De sectorplannen, een leidraad voor onderwijsbestuurders, werken volgens vier scenario’s: donkergroen (basismaatregelen zoals goede ventilatie), groen (basis plus extra aandacht voor kwetsbare mensen), oranje (contactbeperking via afstand houden, mondkapjes, looproutes, gespreide pauzes en alleen nog maar onderwijs in de school) en rood (helft van de leerlingen is nog maar op school). Zelfs in dat heftigste scenario gaan kwetsbare kinderen nog wel fysiek naar school. Als het kabinet besluit om een scenario in werking te laten treden, dan geldt voor scholen dat zij de maatregelen zo snel mogelijk invoeren, maar uiterlijk binnen één werkweek. ‘Omdat snelle wisselingen in de geldende maatregelen het draagvlak voor naleving sterk verminderen, blijven deze maatregelen vervolgens minimaal twee weken geldig,’ staat toegelicht in de leidraad. Het kabinet wil het liefst dat de helft van de leerlingen om de dag naar school gaat bij code rood. De kinderen die thuisblijven, krijgen afstandsonderwijs. Het is niet verplicht voor scholen om gelijktijdig fysiek en digitaal onderwijs te geven. Zo kunnen leerlingen ook thuiswerkopdrachten mee krijgen. Wat betreft bescherming tegen het virus wil het kabinet behouden dat onderwijsmedewerkers eventueel weer met voorrang kunnen worden getest, maar in het stuk wordt niets vermeld over voorrang bij vaccinatie. ‘Iedereen die op dat moment in aanmerking komt voor een vaccinatie, kan deze tijdig ontvangen. Dit geldt uiteraard ook voor docenten en leerlingen,’ staat er slechts. Tot slot krijgen scholen mee fysieke open dagen en dergelijke activiteiten niet meer in de winterperiode te organiseren, maar ‘op momenten waarop de kans het grootst is dat deze daadwerkelijk plaats kunnen vinden’. De sectorplannen COVID-19 onderwijs hebben de steun van bijna alle onderwijspartijen, alleen de handtekening van de Algemene Onderwijsbond (AOb) ontbreekt. Volgens de bond ontbreken ‘effectieve en afdwingbare’ coronamaatregelen en inkomensbescherming voor personeel met long covid. Een woordvoerster van de AOb wil inhoudelijk niets zeggen over de nog geheime plannen, maar verwijst naar een opinieartikel dat vrijdag in het AD verschijnt. Daarin bekritiseert de bond het gebrek aan effectieve bescherming tegen het virus en aan een vangnet, voor als mensen onverhoopt tóch ziek worden. “Als het onderwijs hoe dan ook open moet blijven, waarom dan niet onderwijspersoneel opnemen in vaccinatiestrategie?” vraagt AOb-voorzitter Tamar van Gelder zich af. “Waarom is de bewindsman (minister Kuipers, red.) bijvoorbeeld niet echt aan de slag gegaan om deze zomer alle scholen goed geventileerd te krijgen? Had een plan bedacht, samen met de bouwsector!” In de sectorplannen staat inderdaad dat het moeilijk zal worden om alle scholen optimaal geventileerd te krijgen. Het kabinet schrijft: ‘Tegelijkertijd is een deel van de schoolgebouwen moeilijk aan te passen waardoor simpele ventilatie-ingrepen niet afdoende zijn om te kunnen ventileren volgens de arbo-normen. Van schoolbesturen wordt in die gevallen verwacht dat zij altijd de CO2-gehaltes meten en advies vragen.’ De bond vindt per saldo de plannen oude wijn in nieuwe zakken, waarbij ‘contactbeperking’ wederom de boventoon voert als het virus uit de klauwen loopt. Het kabinet geeft dat ook min of meer toe in de bijgevoegde Kamerbrief. ‘Het vertrekpunt zijn de maatregelen die in het verleden geldig waren. Hierbij is het wiel niet opnieuw uitgevonden, maar zijn wel lessen getrokken uit de opgedane ervaringen.’ Er ligt overigens ook een concreet sectorplan corona klaar voor het mbo en het hoger onderwijs. Daarin is veel extra aandacht voor vaccinatievoorlichting en (preventief) zelftesten. In het slechtste scenario – rood – mag straks nog maar maximaal 50 procent van de studenten en het onderwijspersoneel gelijktijdig aanwezig zijn in afzonderlijke ruimtes en op de locatie. Hogescholen, universiteiten en mbo’s kunnen zelf bepalen welke onderwijsactiviteiten dan nog fysiek plaatsvinden. Daarbij worden ‘de sociale functie van het onderwijs’ en de positie van kwetsbare groepen studenten nadrukkelijk meegenomen, meldt het plan.||https://www.parool.nl/nederland/onderwijs-gaat-ook-bij-slechtste-coronascenario-niet-meer-helemaal-op-slot~bc8a477e/
2022-07-01||Verhuurders worstelen met rookmelderplicht: ‘We komen niet bij iedereen binnen’||Rookmelders redden levens, daarom kondigde de overheid vorig jaar aan dat rookmelders per 1 juli zowel in huur- als koophuizen op elke verdieping verplicht worden. Huiseigenaren moeten dat zelf regelen, maar bij een huurwoning ligt die taak bij de verhuurder. Vrijwel geen enkele woningcorporaties of verhuurder gaat die deadline echter halen, zo blijkt uit een rondgang. Het percentage huizen zonder rookmelder schommelt bij verhuurders tussen de 15 en 25 procent. Brandmelders zijn er doorgaans genoeg, slechts een enkele verhuurder geeft aan dat er door leveringstekorten geen melder verkrijgbaar is. Ook aan de capaciteit om de brandmelders te plaatsen schort het bij de meeste verhuurders niet. Volgens Pim de Ruiter van woningcorporatie Rochdale is het niet kunnen bereiken van huurders het grootste obstakel: “We hebben geen sleutels, het moet met in- en toestemming van bewoners gebeuren.” Met name in de Amsterdamse wijken Noord, Nieuw-West en Zuidoost is het volgens De Ruiter ingewikkeld om met huurders in contact te komen. “Het is een terugkerend probleem.” Het zijn de buurten waar de meeste woningen van Rochdale staan, maar ook waar relatief de armste doelgroep woont. De Amsterdamse brandweer herkent dat. Volgens communicatieadviseur van de brandweer Leena Jaarsveld zijn bewoners uit deze wijken moeilijker te bereiken via reguliere kanalen. Om elke Amsterdammer bewust te maken van de gevaren van brand, startte de brandweer een jaar geleden specifiek in de kwetsbare wijken de actie ‘Brandveilig leven’. Bij het initiatief wordt gewezen op de gevaren van brand en de noodzaak van brandmelders. De afgelopen maanden werden huurders zonder brandmelder actief per mail en brief benaderd dat ze kosteloos een brandmelder kunnen laten plaatsen. Volgens een woordvoerder van corporatie Lieven de Key viel de aankondiging van de maatregel samen met de nieuwste coronagolf. Dat bracht voor- en nadelen met zich mee. Enerzijds waren huurders meer thuis en was een afspraak daarom makkelijker te maken. Anderzijds waren huurders voorzichtiger met het binnenlaten van bezoek: “Sommigen vonden het risico op een besmetting te groot.” Ook nu merken ze bij Lieven de Key dat dit probleem bij sommige huurders speelt. Daarom zijn deze week brandmelders per aangetekende brief naar de resterende huizen verstuurd, inclusief een handleiding, . Zelf installeren is volgens de Amsterdamse brandweer ‘supermakkelijk’. Een rookmelder kan met tape of een magneetstrip aan het plafond worden bevestigd. Met een batterij die tien jaar meegaat heeft de brandmelder een lange levensduur en is goedkoop in gebruik. Wooncorporaties en verhuurbedrijven verwachten de overige 15 tot 25 procent van de huurhuizen de aankomende weken van een brandmelder te kunnen voorzien. Er wordt hierbij voornamelijk ingezet op het actief blijven benaderen van huurders. De Ruiter: “We blijven bellen, bellen, bellen.” Wouter Langeveld van wooncorporatie Alliantie onderzoekt een andere weg. “Omdat wij niet altijd gemakkelijk toegang tot een woning krijgen, onderzoeken we nu of we via een juridische weg binnen kunnen komen.” De gemeente Amsterdam geeft aan de nieuwe wettelijke verplichting te gaan handhaven. Een woordvoerder laat weten eerst in gesprek te gaan met eigenaars. Een vervolgstap is een last onder dwangsom. De hoogte hiervan hangt af van de mate van het achterstallig onderhoud.||https://www.parool.nl/nederland/verhuurders-worstelen-met-rookmelderplicht-we-komen-niet-bij-iedereen-binnen~b37090de/
2022-07-01||Zweden en Finland maken Navo sterker: ‘Ze hebben moderne tanks die andere Europese landen al hebben wegbezuinigd’||“Met de toetreding van Finland en Zweden wordt het noordoostelijke deel van het bondgenootschap sterker. Nu is het nog zo dat de Baltische staten tamelijk geïsoleerd liggen. Dat maakt ze kwetsbaar. Als er een conflict uitbreekt, kan Rusland deze landen vrij makkelijk afsluiten van andere Navo-landen. Als Zweden en Finland straks bij de Navo horen, komen er meer aanvoerlijnen naar de Baltische landen. Troepen en materieel kunnen, als het nodig is, ook via deze landen naar de Baltische staten. “Er ontstaat bovendien één groot noordelijk blok. Noorwegen en Denemarken zitten al bij de Navo en daar komen nu de resterende twee Scandinavische landen bij. Beide landen hebben een hele lange kust aan de Oostzee en een eventuele Russische aanval is daarvandaan makkelijker te counteren.” “Jazeker. Omdat zij militair altijd op eigen benen hebben gestaan, is hun defensie goed op orde. De Finnen kunnen heel snel honderdduizenden militairen op de been brengen. Zij hanteren bovendien een total defence-concept. In Nederland hebben politie, douane en de krijgsmacht duidelijk te onderscheiden taken, maar in Finland is het optreden van al deze groepen ook verbonden aan de verdediging van het land. De hele maatschappij is voorbereid op oorlog. Om die reden zijn energiebedrijven en communicatiekanalen adequaat beveiligd. “Finland beschikt over veel goede artillerie, in allerlei soorten en maten, en heeft grote aantallen pantservoertuigen en tanks. Verder hebben ze moderne tanks die andere Europese Navo-landen al hebben wegbezuinigd. Ze hebben ook een eigen defensie-industrie. Zweden is vooral sterk op het water en in de lucht. Logisch, want ze hebben geen landgrens met Rusland. Beide landen zijn technologisch sterk ontwikkeld.” “Beide landen verhogen hun budget. Finland zit al dicht bij de 2 procent en Zweden heeft toegezegd dit zo snel mogelijk te realiseren, uiterlijk in 2028. Binnen de Navo is de afspraak dat iedereen in 2024 op dat niveau zit. Nederland en bijvoorbeeld Duitsland gaan dat halen na de recente stijging van hun budgetten. Onder meer België, Spanje en Italië blijven onderpresteren.” “Risico’s zijn er altijd. Maar de voordelen overtreffen de nadelen ruimschoots. Er komt een nieuwe grens tussen Rusland en de Navo met een lengte van 1340 kilometer. Dat is militair gezien een zorg. Het betekent dat de Navo-landen ook collectief verantwoordelijk zijn voor de veiligheid langs die grens. Als een lidstaat wordt aangevallen moeten de bondgenoten in actie komen. “Uiteraard zien de Russen deze uitbreiding als een provocatie. Nu de oorlog in Oekraïne gaande is hebben ze geen mogelijkheden om grote aantallen troepen naar de grens met Finland te brengen, maar als die achter de rug is zullen ze daar wel zo nu en dan oefeningen gaan houden. Dat is niet anders dan in het verleden aan de randen van het Navo-gebied.” “Dat verwacht ik niet. Ooit is met de Russen afgesproken dat er geen permanente militaire Navo-aanwezigheid zal zijn in de nieuwe lidstaten. Daaraan houdt de Navo zich nog steeds door troepen van diverse landen te laten rouleren, zoals Nederland dat doet in Litouwen. Dat zou in Finland ook kunnen, maar ik denk niet dat de Finnen daarom gaan vragen want ze willen de lijnen met Rusland open houden en zij hebben zelf een goed leger.”||https://www.parool.nl/wereld/zweden-en-finland-maken-navo-sterker-ze-hebben-moderne-tanks-die-andere-europese-landen-al-hebben-wegbezuinigd~b7cf3491/
2022-07-01||Illustrator Annemarie van Haeringen durft alles op papier: ‘Laten zien dat je er bent, maar ook dansen’||“Mijn beste werk ga ik nog wel maken, hoor,” zegt Annemarie van Haeringen (63) glimlachend. Ze is een van Nederlands bekendste illustratoren. Ze won talloze prijzen met haar tekeningen en schilderingen en maakte haar eigen prentenboeken. In het Allard Pierson hangt een deel van haar collectie nu sfeervol uitgelicht in een van de marmeren zalen. Binnen de tien overkoepelende thema’s Eenling, Herhaling, Mensen met koffers, Spanning, Dans, Contrast, Olifant, Nat in nat, Rozerood en Werelden zijn de illustraties tentoongesteld die Van Haeringen het meest representeren. “Door ze te bundelen gaan de werken met elkaar spelen. Zo had ik er nog niet eerder naar gekeken.” Het ‘papier’ uit de naam van de tentoonstelling, komt ook terug in het uiterlijk. Alle illustraties zijn per onderwerp op uitgerolde vellen papier opgehangen. In een apart hoekje aan de linkerkant van de ruimte ligt op een tafel een aantal van de prentenboeken waar de illustraties vandaan komen. Links daarvan hangt een televisie met een geluidsinstallatie met beeld van Van Haeringen aan het werk. Er is geen tekst te horen, alleen de krassen die ze op papier zet en de föhn waarmee ze haar werk droogt. “Het past helemaal bij wie ik ben en wat ik doe, zo zonder tekst.” In de eerste klas van de basisschool zat Van Haeringen heel verlegen op een stoel en zei ze niets. Tekenen was haar uitlaatklep. Als zelfportret koos Van Haeringen ooit de ezel uit het thema Eenling, een reeks portretten van belangrijke figuren uit haar illustraties. “Het laat onzekerheid zien en een soort aarzeling.” Later verhuisde ze naar Amsterdam voor de Gerrit Rietveld Academie. “In deze grote stad kon ik niet verlegen zijn,” zegt ze. En op papier durft Van Haeringen alles. “Laten zien dat je er bent, maar ook dansen.” Dat laatste doet ze in het echte leven liever niet als er anderen bij zijn. In het midden van de ruimte staan twee tafels met een vitrine met onder meer schoteltjes verf en schriften met schetsen die een tijdlijn vormen. Van Haeringen begint iedere tekening met een storyboard dat zij vervolgens uitwerkt in schetsboekjes. “Maar ik heb geleerd dat ik niet elke keer al m’n kruit moet verschieten in zo’n schetsboekje, ik moet soms ook gewoon gelijk gaan tekenen.” Haar tekeningen moeten voor zich spreken. Haar teksten zijn dan ook niet gedetailleerd, er is ruimte voor interpretatie. “De kijker moet er een eigen draai aan kunnen geven.” Bij een gedicht van Sjoerd Kuyper binnen het gelijknamige thema Mensen met koffers maakte Van Haeringen portretten van vluchtelingen. Hoewel de tekst 25 jaar oud is, kwam er in 2020 een prentenboek. Het onderwerp is van alle tijden. Een van de beelden toont een man in een blauwe omgeving met een blauwe kleur voor zijn ogen. Het is de zee die veel vluchtelingen oversteken. Dure vellen met mislukte tekeningen gebruikt Van Haeringen om kwasten op uit te proberen. De helft van de vluchtelingenportretten maakte ze op dit hergebruikte papier. “Vluchtelingen worden vaak niet als volwaardig gezien.” De portretten zijn overschilderde werken. “De beelden tonen dat iemand in een nieuw land helemaal opnieuw moet beginnen. De laag eronder is het verleden dat ze altijd meedragen.” Een van de belangrijkste technieken van Van Haeringen is verwerkt in het thema Nat in nat. Ze maakt het papier nat waardoor onderdelen in elkaar overlopen en uitvloeien. In het natte deel kun je ook weer tekenen. “De techniek laat wat aan het toeval over. Een mooi voorbeeld is de illustratie van een schrijvende walvis. Onder water gebruikt hij de inkt van inktvissen. “Het toont de lol die ik in het werk heb.” Voor kinderen biedt de tentoonstelling de speurtocht Olifantastisch. Olifanten zijn verwerkt in bijna alle thema’s. Maar ook zijn er extra kaartjes met olifantjes verstopt in de expositieruimte. Achteraf is er een beloning bij de balie. Zo hoopt Van Haeringen dat kinderen ook echt naar haar tekeningen gaan kijken. Tentoonstelling Op papier durf ik alles, t/m 25 september in het Allard Pierson, Oude Turfmarkt 127||https://www.parool.nl/kunst-media/illustrator-annemarie-van-haeringen-durft-alles-op-papier-laten-zien-dat-je-er-bent-maar-ook-dansen~b086df5b/
2022-07-01||Italië wacht waterrantsoen en voedselschaarste door ongekende droogte||Boeren kunnen hun mais en suikerbieten niet voldoende irrigeren, waterkrachtcentrales werken op halve kracht en in tientallen gemeenten komt er ’s nachts bij de mensen thuis geen water uit de kraan, want grote delen van Italië hebben momenteel te maken met een ongekende droogte. Dagblad Corriere della Sera schrijft dinsdag: ‘Dit is een Italië dat enorme dorst heeft’. In het Zuid-Europese land regent het al maanden nauwelijks. Het gealarmeerde hoofd van de burgerbescherming, Fabrizio Curcio, vertelde maandag op televisie dat er 40 tot 50 procent minder water uit de hemel is gevallen in vergelijking met de afgelopen jaren. En er is tijdens de zachte winter 70 procent minder sneeuw dan gewoonlijk gevallen. Dat zorgt met name in Noord-Italië, waar een derde van alle Italianen woont en waar een derde van de landelijke landbouwproductie is geconcentreerd, voor grote problemen. In de 650 kilometer lange rivier de Po, die van Piemonte naar het oosten stroomt en uitmondt in de Adriatische Zee, staat 80 procent minder water dan gewoonlijk. Ook het midden van het land is veel te droog. Grote waterbassins, die bijvoorbeeld Rome van drinkwater voorzien, staan lager dan ooit gemeten; ter rantsoenering is de druk in de waterleidingen daarom verlaagd. Daarbij waren er in het kurkdroge Zuid-Italië het afgelopen weekeinde duizenden bosbranden. Daarbovenop komen nog eens de extreem hoge temperaturen, die aanzienlijk hoger dan normaal zijn; voor de Italianen voelt het deze maand alsof het al augustus is. Het schaarse water verdampt. Boeren voorspellen een financiële klap. Vooral de productie van mais, zonnebloemen, graan en suikerbieten is nu in grote problemen gekomen en krimpt fors. Bij gebrek aan voldoende water groeien de gewassen niet goed of verschroeien ze in de hete zon. De landelijke boerenbond Coldiretti schat de schade op minstens 1 miljard euro en waarschuwt dat de prijzen van groente en fruit binnenkort omhoog zullen schieten. Dorstige koeien zijn zo gestrest door de warmte dat ze stukken minder melk geven – en ook dat zal zich vertalen naar hogere prijzen. Veel experts denken dat deze droogte in Italië geen uitzondering zal zijn. “Het is een tendens die laat zien hoezeer ons land aan de effecten van klimaatverandering is blootgesteld,” zei Vito Felice Uricchio, die onderzoek naar de waterhuishouding doet, tegen weekkrant L’Essenziale. Hij ziet dat er niet minder regen valt, maar dat de frequentie en intensiteit ervan zijn veranderd. “Het regent misschien maanden niet en dan komt ineens de regen van een heel jaar naar beneden, met overstromingen en aardverschuivingen als gevolg. En we hebben te maken met extremere gebeurtenissen als stortbuien en verwoestende hagelbuien.” De aartsbisschop van Milaan is gaan bidden om regen. Burgemeester en regiobesturen zijn praktischer: zij zetten noodgedwongen de rem op de waterconsumptie. In Piemonte hebben de bewoners van tientallen gemeenten ’s nachts geen water meer. In Milaan is de toevoer naar fonteinen dichtgedraaid en wordt de inwoners gevraagd hun auto’s in de wasstraat te wassen in plaats van dat zelf te doen. In het noordoosten mogen de burgers hun (moes)tuinen niet met een tuinslang besproeien; druppelirrigatie mag nog wel. Fabrizio Curcio van de Burgerbescherming voorziet dat in sommige delen van het land het kraanwater binnenkort overdag op rantsoen zal gaan. Om de structurele problemen van zijn waterinfrastructuur te lijf te gaan, wil Italië bijna een miljard euro uit het coronaherstelfonds van de EU investeren in efficiëntere irrigatiesystemen, het verbeteren van de lekkende waterleidingen en de bouw van ondergrondse opslagplaatsen voor regenwater.||https://www.parool.nl/wereld/italie-wacht-waterrantsoen-en-voedselschaarste-door-ongekende-droogte~b89b953cd/
2022-07-01||Chef-kok Minevitus verzorgt catering voor NOS-ploeg tijdens Tour de France: ‘Ik zei meteen ja’||Chef-kok Minevitus Veltman, van restaurant Minevitus in Weesp, heeft een naam hoog te houden als norse mopperpot, maar deze dag is hij in een opperbest humeur. En dat komt niet omdat hij precies vijftig jaar is getrouwd met zijn Angelique (“Ik houd niet van jubilea!”), maar omdat hij op het punt staat naar Frankrijk te vertrekken, om daar de Tour de France mee te maken. marken en België. Pas volgende week donderdag komt de karavaan aan in Noord-Frankrijk, in de zesde etappe naar Longwy. Pas daar schuift Veltman aan. Hij heeft de klus gekregen via vriend en trouwe klant Walter Siegers, die al veertig jaar in de ­media werkt, en zelf ook mee gaat. Siegers: “Het is een logistieke operatie van hier tot Tokio. En ik vind het ook leuk om met die oude chagrijn op pad te zijn.” Veltman: “Hij weet niet waar hij aan begint.” De chef-kok staan lange dagen te wachten. Elke dag verhuizen naar de volgende etappeplaats, boodschappen doen, koken, vanaf 18.00 uur het eten serveren aan 25 à 30 mensen die op verschillende tijdstippen moeten eten, en dan nog opruimen. En de dag daarna weer. Veltman verheugt zich het meest op boodschappen doen op de lokale markten, zoals hij dat vroeger Franse topchefs zag doen in de kookprogramma’s op TV5, toen hij die zender nog kon ontvangen. De gerechten die hij van plan is te maken, ­verschillen per streek. “Het is aan mij het zo lekker te maken, dat een Nederlander het ook lust. Alleen, een biefstuk mooi saignant krijgen wordt lastig, zeker als ze om beurten gaan eten.” Boeuf bourguignon bij Bourgondië, paella in de Pyreneeën, geschnetzeltes in Zwitserland (“Een soort Zwitserse shoarma in roomsaus, heerlijk”), bouillabaisse in de Provence, sau­cisse lyonnaise in Lyon en cassoulet in Carcassonne. “Dat is een bonenschotel met gekonfijte eend. Je kunt het net zo duur maken als je wilt. Hier zou ik er eendenlever bij doen, maar dat zie ik daar niet gebeuren.” Ook moet hij er rekening mee houden dat de mensen waar hij voor kookt niet op vakantie zijn, maar aan het werk. Ze moeten sneller kunnen eten, minder relaxed. “En in Frankrijk ­gebruiken ze nogal wat knoflook. Dat zal ietsje minder worden.” Veltman hoopt alleen dat het niet te warm wordt; vorige week was het in Zuid-Frankrijk nog 42 graden. “We hebben wel een mooie foodtruck die aan twee kanten open kan, dus je staat in feite buiten te koken.” Siegers: “Ik heb mijn reanimatiediploma, ­gelukkig.” Het restaurant, dat in 2019 nog een 8 kreeg in de Paroolrubriek Proefwerk, blijft uiteraard gewoon open. Vity, de zoon van Veltman, heeft de zaak al een tijd geleden overgenomen. Hij serveert een Tour de France-menu van 3 of 4 gangen. Ondertussen snapt Veltman al die aandacht niet; zo meteen komt het WeesperNieuws ook al langs. Veltman: “Ik ga alleen maar naar de Tour de France, hoor.” Siegers: “Vitus, je hebt werkelijk geen idee wat je te wachten staat.” Veltman: “Dat is het leuke d’r aan.”||https://www.parool.nl/amsterdam/chef-kok-minevitus-verzorgt-catering-voor-nos-ploeg-tijdens-tour-de-france-ik-zei-meteen-ja~b3c7b334/
2022-07-01||De horeca drijft op arbeidsmigranten, maar ook zij staan niet te springen||Een baan in de horeca en een vijfsterrenhotelkamer op de koop toe. 40 Oost-Europese hotelmedewerkers bivakkeren al maanden in luxe kamers van Krasnapolsky op de Dam, waar ze overdag kamers schoonmaken en in de horeca of achter de balies werken. En ze zijn lang niet de enigen. “Hoeveel van mijn medewerkers wonen nu niét in een hotel?” stelt Rob Pellegrom van Arbex, een van de grotere horeca-uitzenders van Nederland, zichzelf de vraag. “Nul.” Dat is een gelukje bij het naijlende coronaongeluk: kamers staan leeg omdat hotels nog altijd een magere bezettingsgraad hebben, van 60 procent. Maar dat is eindig, in tegenstelling tot de obstakels die worden opgeworpen om arbeidsmigranten in reguliere woningen te huisvesten (zie kader). Arbex regelt voor onder meer de 36 hotels van de NH Group, maar ook voor The Grand en Doubletree van Hilton keuken- en bedienend personeel en personeel voor het schoonmaken van kamers. Het bedrijf heeft in Amsterdam nu driehonderd mensen in hotels werken. Eigenaar Pellegrom schat dat hij momenteel zeker het dubbele aantal nodig heeft om al zijn klanten te bedienen, nog afgezien van hotels die zich volgens hem in paniek melden omdat ze geen personeel meer vinden en die hij nul op het rekest moet geven. Werknemers in Nederland vinden is al helemaal lastig, en daarbuiten wordt het ook steeds moeilijker. “Nederlanders willen dit werk niet doen, hoewel 1,1 miljoen mensen thuis zitten die in ieder geval een beetje kunnen werken. Ik heb nu geen mensen met een Nederlands paspoort werken.” Ook arbeidsmigranten houden het hier voor gezien. Na de eerste coronalockdowns stopte hun werk en gingen de meesten naar huis. “En ze komen niet terug,” zegt Pellegrom. “Ze kiezen voor steden als Stockholm of Berlijn, waar ze wel worden gewaardeerd. Waar ze wel tegen een normale prijs in een normaal huis kunnen wonen en waar ze wel geld overhouden om thuis iets mee op te bouwen.” Onder Europese arbeidsmigranten staat Amsterdam er inmiddels slecht op. Laag loon, te duur, xenofoob. Pellegrom: “Als ik huizen voor mijn mensen regelde, kwamen de buren vriendelijk naar me toe om kennis te maken. Tot ik hen vertelde dat het voor mensen uit Polen of Roemenië was. Want Polen zuipen en Roemenen zijn lui.” Bovendien groeit in een aantal landen, Polen voorop, de loonkloof met Nederland snel dicht. “Door de groeispurt en de negatieve demografie in Oost-Europese landen stijgen de lonen daar harder dan in Nederland,” stellen economen van ABN Amro. “Dat maakt het minder aantrekkelijk om naar Nederland te vertrekken voor werk. De migratie vanuit Oost-Europa neemt de komende tijd waarschijnlijk niet toe, eerder af.” Pellegrom zoekt nu tot op de Filipijnen naar geschikt personeel, dat vervolgens hier aan het werk komt via een tussenpersoon in EU-landen die arbeidsmigratie makkelijker maken dan Nederland. “Maar wel met een erkend bureau daar. Ik wil geen gedonder.” Minke de Kruijff van Jam!, een van de grootste payrollbedrijven in de horeca, ziet nog wel animo onder mensen uit Zuid-, Midden- en Oost-Europa om hier in cafés of restaurants te werken. “Mensen willen wel, maar vinden hier geen onderdak. Dat is 100 procent een probleem. Ik heb nu een klant die zelf woonruimte wil opzetten, maar het niet voor elkaar krijgt.” De horeca drijft op arbeidsmigranten. “Ieder horecabedrijf staat daarvoor open, maar de pool waar de hele horeca en de rest van de arbeidsmarkt uit put, is eindig.” Jam! heeft 350 horecaklanten, waaronder Ron Blaauw, Harbour Club en club Air, en zoekt zich suf naar mensen. “We zetten nu de eerste stappen om onbenut arbeidspotentieel te vinden. Mensen met afstand tot de arbeidsmarkt, of vluchtelingen.” “Vorige week hebben we via de banenmarkt van de gemeente Amsterdam 40 Oekraïners ingeschreven die graag komen werken. In Rotterdam hebben we vorig jaar een speeddate gedaan voor statushouders. Daar vonden we op één dag 13 mensen.” Voldoende is het niet. “Wij hebben nu ongeveer 7000 mensen aan het werk. Als er genoeg personeel zou zijn, zouden we al boven de 9000 zitten. Ik ken zo vier klanten die vestigingen hebben gesloten omdat er geen personeel is.” Volgens het CBS waren er eind maart 44.300 vacatures in de horeca – per duizend horecabanen staan nu 112 arbeidsplaatsen open. Nooit eerder en nergens elders was die ‘vacaturegraad’ hoger dan 100. Volgens het UWV is het aantal ex-horecamedewerkers dat met een uitkering thuiszit gedaald van ruim 21.000 in mei vorig jaar naar nog geen 8000 een jaar later. Ruwweg tweederde van de horecamedewerkers die in coronatijd hun baan verloren, is weer aan het werk gegaan. Slechts 44 procent is echter teruggekeerd naar de horeca. “Degenen die naar een andere sector zijn overgestapt, gaan er bovengemiddeld op vooruit,” stelt een woordvoerder van het arbeidsbureau. “Hun uurloon en aantal gewerkte uren stijgen meer dan die van de werknemers die terugkeren naar de horeca.” Zo is het moeilijk opboksen tegen de zomerbonus die Schiphol in de strijd tegen personeelstekorten betaalt, of tegen de minimumlonen van 14 euro die in verschillende cao’s zijn afgesproken, zoals onlangs voor ambtenaren. Daarbij steekt de ondergrens van 10,67 euro per uur uit de horeca-cao schril af. Meer loon betalen is onvermijdelijk, zegt Minke de Kruijff van payrollbedrijf Jam!. “Als je meer betaalt, haal je mensen binnen.” Toch is het niet voldoende. “Ik zie bedrijven die goed betalen, maar toch personeel kwijtraken omdat het werk mensen afschrikt. In de horeca werk je in vergelijking met andere sectoren vaak harder en langer.” Er zit weinig rek in, zeker vanwege coronaschulden bij horecaondernemers. “In een gezond bedrijf zijn loonkosten een derde van de omzet. Als de lonen 50 procent stijgen, loopt dat mis. Dan kom je niet meer uit je kosten, laat staan dat je schulden kan betalen of als ondernemer geld overhoudt.” “Dan gaan de prijzen omhoog, met het risico dat je klanten en omzet verliest en het personeel niet meer betaald kan worden. Voor die vicieuze cirkel is iedereen bang.”||https://www.parool.nl/amsterdam/de-horeca-drijft-op-arbeidsmigranten-maar-ook-zij-staan-niet-te-springen~b8cdac36/
2022-07-01||Fred van der Leij (1939 - 2022): ‘De stad was zijn atelier en hij stadsmeubilair’||Op de Zeedijk, bij de Montelbaanstoren, meermaals langs de Amstel, de Noordermarkt en op de brug van de Reguliersgracht en Keizersgracht: enkele voorbeelden van de schildersplekken waar Fred van der Leij maanden, soms jaren, natuurgetrouwe stadsgezichten schilderde. Tom van der Leij (47): “Mijn vader was heel creatief én innovatief. Hij had een frame gemaakt voor op zijn fiets en daar hing zijn schildersezel aan.” Als de ezel eenmaal stond en de zon te fel was, hing van der Leij er een scherm boven, met de haringen tussen de klinkers. Fred ‘Freddy’ van der Leij werd geboren in de Spaarndammerbuurt in 1939 en was de middelste van drie zoons. Hij wilde van jongs af aan kunstschilder worden, maar zijn ouders zagen hem liever op de ambachtsschool. Hij werkte eerste voor het aannemersbedrijf van zijn vader, later als meesterstukadoor in restauratieatelier Uilenburg van Hans ’t Mannetje. In die tijd ging hij aan de slag bij de restauratie van het Trippenhuis op de Kloveniersburgwal, de sfinxen bij het Wertheimpark en de Trêvezaal op het Binnenhof. Collega bij Uilenburg Jan Verheijen (82): “Fred was een rustig persoon en erg toegespitst op zijn werk: als je gips aanmaakt, moet het dezelfde dag af.” Dat paste Van der Leij ook toe tijdens een klus in Paleis Huis ten Bosch. “Op een dag kwam de toenmalige koningin Beatrix binnen. De andere werklieden gingen van de steiger af, maar mijn vader bleef doorwerken en begroette haar vanaf de steiger. Anders werd zijn gips hard,” vertelt zijn zoon. In de jaren tachtig vond een ommekeer plaats in het leven van Van der Leij: door het faillissement van zijn opdrachtgever raakte hij overspannen. Na een lastige periode kwam het besluit zijn passie te volgen: de penselen op te pakken en een autodidacte kunstschilder te worden, met de hoofdstad als atelier. De liefde voor schilderen was nog niet bij iedereen in Van der Leijs omgeving bekend. Toen Verheijen en zijn vrouw een ommetje door de binnenstad maakten, kwamen ze hem tegen. Verheijen: “In een straatje van drie meter breed, palet op schoot, ezel erbij. Heel rustig zat hij onverstoord te werken terwijl allerlei mensen voorbij liepen. ‘Wat doe jij hier?’ ‘Ik schilder.’” En als hij dat deed, maakte hij met iedereen een praatje. Zo sprak hij geregeld met acteur Jos Brink en raakte bevriend met oud-hoofdcommissaris van de politie Eric Nordholt. Maar hij maakte geen onderscheid in met wie hij sprak. Tom van der Leij: “Als het gepraat hem toch te veel werd, zette hij zijn walkman met klassieke muziek op.” Voor de kunstschilder was het belangrijk dat iedereen van zijn schilderijen kon genieten. “Hij wilde iets toevoegen en nalaten aan de stad waarmee hij, en die met hem, zo verknocht was.” zegt Tom van der Leij. “We willen een overzichtstentoonstelling van zijn werk organiseren, het zijn er ongeveer veertig in totaal.” Het ging Van der Leij niet om het geld: toen George Clooney een schilderij van hem wilde kopen, wuifde Van der Leij hem weg. ‘Wat moet ik nou vragen voor een schilderij?’ zei hij dan. Fred van der Leij maakte zijn laatste werk aan de Amstel op de hoek van de Keizersgracht. Hij werd 82 jaar.||https://www.parool.nl/amsterdam/fred-van-der-leij-1939-2022-de-stad-was-zijn-atelier-en-hij-stadsmeubilair~be32e79b/
2022-07-01||Palestijnen in Masafer Yatta vrezen verdrijving: ‘Waar is Europa als je het nodig hebt?’||Verwrongen metaal en een hoop betonpuin, meer is er niet over van het huis van de zeventigjarige Palestijnse geitenhoedster Safa al-Najjar. “Het schilderwerk, de tegeltjes, alles is voor niks geweest,” zegt ze, terwijl ze midden in de ravage aanwijst waar tot voor kort de keuken en de badkamer stonden. Alles is weggebulldozerd door het Israëlische leger. “Nu woon ik met mijn familie hier,” wijst Al-Najjar in de richting van een gat in de grond. Een grot van enkele tientallen vierkante meters groot, met matrassen op de grond en een eenvoudig keukentje waar ze thee zet op een gasstel. De spelonken onder de heuvels, waar veel bewoners al generaties wonen, hebben de militairen nog met rust gelaten. Maar de bovengrondse bebouwing is in het gehucht van Al-Najjar met de grond gelijkgemaakt. Volgens Israël is dit gebied, het woestijnachtige Masafer Yatta, namelijk niet bedoeld om in te wonen. In de jaren tachtig werd het aangewezen als een oefenterrein voor het Israëlische leger, hoewel het in bezet Palestijns gebied ligt. Na een juridische strijd van tientallen jaren besloot het Israëlische hooggerechtshof vorige maand dat de Palestijnse bewoners van het gebied, meer dan duizend mensen, moeten vertrekken. Een van hen is de olijfboer Ali Jabareen. Met een tuinslang geeft hij zijn boompjes water uit een tank achter een oude tractor, terwijl zijn kleinzoon met een schop onkruid staat te wieden. “Knappe jongen die mij hier weg krijgt,” zegt hij. “Ik ben hier zestig jaar geleden geboren en ben niet van plan te vertrekken.” Het zijn de zinnen die je overal in de Palestijnse gebieden hoort: dit is ons land en we gaan niet weg. Maar landbouwer Jabareen maakt zich steeds meer zorgen of hij die woorden nog wel waar kan maken. “Natuurlijk vrees ik de toekomst. Als ze hier weg moeten, waar moeten mijn kinderen dan heen?” Hij hoopt op steun uit het buitenland: “Waar is Europa als je het nodig hebt? Als het om Oekraïne gaat, staan er veertig landen in de rij om te helpen, maar ons laten ze stikken.” De Verenigde Naties, de Europese Unie en de Verenigde Staten hebben de Israëlische plannen om de bewoners te verdrijven veroordeeld, maar de olijfboer heeft meer vertrouwen in hulp van boven: “Ik hoop dat ik nog meemaak dat Israël hier met hulp van God weggevaagd wordt.” Dat het Israëlische leger in het gebied de dienst uitmaakt, is goed te zien aan het grote aantal militaire voertuigen dat er rondrijdt. Nederlandse journalisten worden na legitimatie en een paar vragen met rust gelaten, maar Palestijnen worden veelvuldig aangehouden als ze zich over de nauwelijks begaanbare hobbelpaden begeven. Dat de wegen er zo slecht aan toe zijn, komt volgens bewoners doordat ze herhaaldelijk worden vernield door het Israëlische leger: het is immers verboden hier te wonen. In de jaren negentig werden al eens 700 bewoners door Israël gedeporteerd. Velen van hen keerden in de loop van de tijd weer terug naar wat er over was van hun gehuchten. Vanuit het dal, waar de Palestijnse dorpjes met hun school en een moskee liggen, zie je op de heuveltoppen stenen huizen en metalen geraamten van zendmasten staan. Het zijn Israëlische nederzettingen. Volgens internationaal recht zijn ze illegaal, maar jaar in jaar uit groeien ze door, onder voortdurende bescherming van het Israëlische leger. Aan de rand van een van de buitenposten wordt gebouwd aan een restaurant, dat uitkijkt over het gebied waar de Palestijnen wonen. Twee Joodse immigranten uit Nederland en Zuid-Afrika zetten er samen een sanitairblok in elkaar, terwijl binnen cappuccino wordt gezet. Vanaf het groene gazon naast het restaurant kijkt de leider van de kolonisten hier uit over de vallei. “Kijk, daar zie je de Palestijnse bouwsels liggen,” zegt Yohai Damri, terwijl de wind om hem heen giert. “Maar het probleem is dat de grond niet van hen is, en dus moeten ze vertrekken. Het is een juridische kwestie: het hooggerechtshof heeft nou eenmaal besloten.” Dat de regio volgens internationaal recht Palestijns gebied is, dat door Israël wordt bezet, maakt op de kolonistenleider geen indruk: “Lees de Bijbel er maar op na. Daar staat overal geschreven dat dit gebied toekomt aan het Joodse volk. De Arabieren horen ergens anders thuis.” Sinds de uitspraak van de hoogste Israëlische rechter zijn er al meerdere Palestijnse woningen vernietigd, zoals die van geitenhoedster Safa al-Najjar. Ook vonden er vorige week militaire oefeningen plaats. Activisten vrezen dat dit slechts het begin is, en dat alle bewoners verdreven zullen worden. Wat de oude vrouw betreft: zij weet niet of ze haar huis weer opnieuw zal opbouwen, zoals ze dat eerder al een paar keer deed. “We bouwen het op en dan slopen zij het weer, en zo gaat het maar door.” Ze schenkt een kopje thee in. “Maar waar moet ik nu weer het geld vandaan halen? Het houdt een keer op.”||https://www.parool.nl/wereld/palestijnen-in-masafer-yatta-vrezen-verdrijving-waar-is-europa-als-je-het-nodig-hebt~ba503e7a/
2022-07-01||Van tonijnburger tot spaghetti all’arrabbiata: vijf fijne gerechten||Tonijnburger 1. Pel de rode ui en hak fijn. Snijd de tonijn in grove stukken en hak in een keukenmachine fijn. Rasp de schil van de citroen erboven en schep samen met de kappertjes door het tonijnmengsel en schep 2/3 van de rode ui door de tonijn. Breng op smaak met peper en zout. Vorm burgers van ca. 1,5 cm dik en ter grootte van een broodje en plaats ze 30 min. in de koelkast. 2. Halveer de hamburgerbroodjes en rooster ze aan de snijkant in een droge koekenpan. Snijd de aubergine in plakken van ca. 1/2 cm dik. Bestrijk de aubergineplakken en aspergetips met de helft van de pesto en gril ze in een grillpan tot de groenten grilstreepjes krijgen. 3. Meng in een kommetje de zure room met de rest van de pesto tot een groene saus en zet apart. Haal de burgers uit de koelkast. Verhit de olijfolie in een koekenpan en bak de burgers in 3-5 min. rondom bruin. 4. Besmeer de onderste helft van het hamburgerbroodje met de pestosaus. Leg de tonijnburgers erop, verdeel de plakken aubergine en aspergetips erover, garneer met blaadjes sla en bestrooi met de overige fijngehakte rode ui. Leg het bovenste deel van de broodjes erop en zet eventueel vast met een prikker. Spaghetti all’arrabbiata 1. Verwarm de oven voor op 180ºC. Leg de cherrytomaatjes in een ovenschaal en rooster 20 min. in de oven. 2. Bereid de spaghetti volgens de aanwijzingen op de verpakking. Pel ondertussen de ui en de knoflook. Snipper de ui en snijd de knoflook in plakjes. Snijd de rode peper in ringen. 3. Verhit de olie in een pan en fruit de ui en de knoflook glazig. Voeg de rode peper toe en bak 2 min. mee. Voeg de tomatenblokjes toe en maak op smaak met peper en zout. Laat 15 min. koken op laag vuur. Rasp ondertussen de Parmezaanse kaas. 4. Pluk de blaadjes van de basilicum. Serveer de pasta met een flinke schep van de tomatensaus, cherrytomaatjes uit de oven en garneer met Parmezaanse kaas en blaadjes basilicum. Tortilla met entrecote en pico de gallo 1. Haal de entrecotes uit de verpakking en dek af met vershoudfolie. Laat op een bord op kamertemperatuur komen. 2. Begin met het maken van de pico de gallo. Pel en snipper de rode ui fijn. Halveer de avocado, haal de pit eruit en snijd het vruchtvlees in kleine blokjes van een halve cm. Snijd de tomaten in kleine blokjes en snijd de rode peper fijn. Pluk de blaadjes van de takjes koriander en houd wat blaadjes koriander apart. Meng alles in een mengkom met limoensap, rodewijnazijn en breng verder op smaak met peper en zout. 3. Pel de ui en snijd in partjes. Verhit olijfolie in een koekenpan en bak de ui 2-3 min. goudbruin. Haal uit de pan en zet apart. 4. Dep de entrecotes droog en bestrooi met peper en zout. Verhit de roomboter op hoog vuur in een koekenpan. Bak de entrecotes op hoog vuur 2-3 min. Keer ze halverwege. Neem het vlees uit de pan en leg op een bord, dek af met aluminiumfolie en laat 5 min. rusten. 5. Grill de tortilla’s kort in een droge hete pan. Besmeer de tortilla’s met guacamole. Snijd het vlees in plakjes en verdeel over de tortilla’s. Schep op elke tortilla een flinke eetlepel pico de gallo en beleg met de ui. Garneer met de overige koriander. Zalm in paprikasaus met geroosterde groenten 1. Verwarm de oven voor op 180°C. Pureer de geroosterde paprika’s met 2 el olijfolie, zout, peper, knoflook, chiliflakes en de blaadjes van 2 takjes peterselie tot een gladde saus. Giet de saus in een kleine ovenschaal. 2. Breng de zalmfilets op smaak met zout en peper en leg deze in de ovenschaal met paprikasaus. 3. Bekleed een bakplaat met bakpapier. Snijd de groene paprika in stukken en de courgette in plakken. Leg de paprika, courgette en trostomaatjes op één helft van de bakplaat en besprenkel met de resterende olijfolie en zout en peper naar smaak. Zet de ovenschaal met zalm op de bakplaat erbij. 4. Bak de groenten en vis in circa 25 min. in het midden van de oven gaar. Hak de resterende peterselie fijn en snijd de citroen in partjes. 5. Serveer de vis en groenten met de peterselie en citroen. Waldorfsalade met zelfgemaakte croutons 1. Snijd het brood in blokjes van 1,5 cm en pel en snipper de knoflook. Meng 50 ml olijfolie met de knoflook, peper en zout en schep de blokjes brood erdoorheen. Spreid uit over een bakplaat en bak 30 minuten op 160˚C krokant. 2. Pers de citroen en hak de dille fijn. Meng 50 ml olijfolie met de helft van het citroensap, de mosterd, kwark en dille en breng op smaak met peper en zout. 3. Rooster de walnoten 3 minuten in een droge koekenpan goudbruin en hak ze grof. Halveer de druiven, snijd de kaas in blokjes en de bleekselderij in boogjes. Snijd het klokhuis uit de appels, snijd in blokjes en meng met het overige citroensap. 4. Meng de eikenbladslamelange met de druiven, appels, rozijnen, walnoten, boerenkaas en bleekselderij. Serveer de salade met de dressing en de croutons. Ga naar www.eatertainment.nl voor nog meer recepten en inspiratie.||https://www.parool.nl/ps/van-tonijnburger-tot-spaghetti-all-arrabbiata-vijf-fijne-gerechten~b147cb63/
2022-07-01||Ira Kip regelt 20.000 gratis heri heri-maaltijden om afschaffing van de slavernij te vieren ||“In 2020 deelden we 4000 porties heri heri uit in Amsterdam. Het jaar daarna waren dat er al 17.000, verdeeld over vier provincies. En dit jaar zijn er 20.000 bordjes heri heri te vergeven in negen van de twaalf provincies.” “De actie wordt door heel veel mensen samen gedragen, van kleine lokale actiegroepen tot grote bedrijven en instanties als de Bijenkorf, Paleis op de Dam en ABN Amro, die wel graag iets willen doen met 1 juli, maar misschien zelf nog niet zo goed weten wat. Zich aansluiten bij onze actie geeft ook een beetje houvast.” “Daar doen wij het niet voor. Het is mooi als het gebeurt, maar wij vinden het voor nu belangrijker om het gesprek over de slavernij maatschappijbreed gaande te houden. En om de inclusiviteit van de 1 juli-viering te stimuleren. Wij zeggen bijvoorbeeld liever Emancipation Day dan Keti Koti, omdat dat een Surinaamse term is die veel mensen van de Antillen, waar ook veel tot slaaf gemaakten zaten, niet aanspreekt.” “Mijn vader. Het is zijn recept dat we elk jaar gebruiken. We kregen nu ook de vraag of er een vegan heri heri kon komen. Dat vond ik best lastig. Heri heri werd gemaakt van de beperkte middelen waar tot slaaf gemaakten beschikking over hadden, daar was natuurlijk geen ruimte voor veganisme. Maar toch zijn er dit jaar een paar plekken waar je het zonder de vis kan krijgen – de tot slaaf gemaakten zullen vast ook wel eens géén beschikking over bakkeljauw gehad hebben.”||https://www.parool.nl/ps/ira-kip-regelt-20-000-gratis-heri-heri-maaltijden-om-afschaffing-van-de-slavernij-te-vieren~bb8a490c/
2022-07-01||Weer is China de hond die met het bot wegloopt||Artikel 5. Een aanval op één is een aanval op allen. Het is de Navo-verklaring van solidariteit. Een uitspraak van koene ridders. Finland en Zweden gaan nu lid worden, daarvoor hebben we Turkije zo ongeveer moeten smeken. Het is het tijdperk van De Derde Honden die nieuwe botten naar hun mand brengen. Rusland en Navo vechten om Scandinavië en Turkije loopt ermee weg. Europa legt Rusland sancties op en China krijgt de olie voor een halve cent. Merkel en Engeland uit Europa weg en opeens neemt Frankrijk stoer de leiding. Nederland fungeert weer als piemeltje. Nu eens van de wereld, dan weer van Europa. We mogen een plasje doen, dat is het. Zijn we door de uitbreiding van de Navo nu veiliger geworden? Nog maar een paar maanden geleden zou ik dit onzin hebben gevonden. Waarom zou Rusland ons willen aanvallen? “Zodat wij communistisch worden,” riep mijn vader destijds hees van angst, “ze willen een wereldrevolutie ontketenen zodat wij gedwongen afstand moeten doen van bezit. Alles wat de revolutie kan bevorderen keuren de Russen goed. Ook geweld.” “Ach, onzin, pap.” Achteraf ben ik dolblij dat we die Navo-paraplu hadden. En nu denk ik ook dat het verstandig is dat Finland en Zweden zich bij de Navo aansluiten. Poetin lijdt aan ideologische waanzin. Hij ziet ons, Europa, als een ‘kolonie’ van Amerika. Het zou nog steeds kunnen dat hij ons wil ‘bevrijden’. Amerika, en dus de Navo, is zijn grote vijand. De gehypnotiseerde Russen volgen hem. Weer is China de hond die met het bot wegloopt. Ja, China wordt eveneens in de gaten gehouden vanwege cyberaanvallen, maar ze hebben niet al die raketten op ze gericht. Ik herinner me als de dag van gisteren dat we bezuinigden op de defensie. Er was een economische crisis. Volgens mij stevenen we nu ook af op een economische crisis. Nu is defensie weer in de mode. Gelukkig. Maar straks? Als de PvdA en GroenLinks iets willen doen voor de laagste inkomens en ze de belastingen niet meer kunnen verhogen? En wat gebeurt er als Baudet en Van der Plas de macht krijgen en alle boeren willen ontzien? Wat als er nog meer geld nodig is om de stikstofcrisis te lijf te gaan? Ruggengraten van politici buigen altijd naar hun electoraat. Veiligheid. Geen oorlog. Vrede. Soms haal ik diep adem en probeer daarmee ondanks alles mijn angst voor oorlog te onderdrukken. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/weer-is-china-de-hond-die-met-het-bot-wegloopt~b7d9af3c/
2022-07-01||Opinie: ‘Een links stadsbestuur is een garantie voor woningnood’||Werkzaamheden, hoe vervelend ook, zijn nodig willen we in een mooie stad blijven leven. En ja, er gebeurt veel tegelijk. Als we dat zo voelen, zal het zo zijn. Het kan ook anders. Nu begint en eindigt men vroeg. Dan krijg je het gekke fenomeen dat je rond de klok van vier uur ’s middags ziet – het is nog steeds een prachtige dag – dat voorbij de afscheidingsborden en -hekken niemand werkt. Geen kip te zien met zo’n fluorescerend hesje. Waarom niet een tweede ploeg inzetten om tenminste zestien of vijftien uur van de dag te gebruiken? Zeker in de zomer! Of is er ook hier een tekort aan werkkrachten? Dan zou je kunnen zeggen: we zetten dezelfde mensen op minder projecten en we werken tussen 06.00 en 22.00 uur. Ik denk dat veel Amsterdammers die langere geluidsoverlast graag tolereren tegenover een snellere afwikkeling van de klus. Goed voor ons allemaal. Pieter Bogaers, Amsterdam Wat een gotspe, een boer die twee koeien meeneemt waarvan er één direct naar het slachthuis gaat als de Tweede Kamer instemt met de stikstofplannen, omdat dat ‘aangeeft hoe een halvering eruit ziet’. Het is precies andersom. Als de stikstofplannen worden doorgezet en de veestapel gehalveerd zou worden, gaan er straks juist structureel, iedere dag, de helft van het huidige aantal koeien naar het slachthuis. Om over het terugdringen van ander dierenleed verbonden aan intensieve veeteelt nog maar te zwijgen. Jeroen Bos, Amsterdam Wanneer beginnen jullie eens, na weer gejammer over het tekort aan goedkope huurhuizen, met de echte oorzaak daarvan aan de kaak te stellen? Ik ben in 1966 geboren in Amsterdam, zolang ik leef in Amsterdam is er een tekort aan huurhuizen, leraren en zorgpersoneel. Zolang ik leef een links college. Een links stadsbestuur is een garantie voor woningnood en tekorten! Er mag namelijk geen geld worden verdiend. Oplossing voor de woningnood: benader pensioenfondsen, bijvoorbeeld die van de bouwvakkers. Geef ze een stuk grond in erfpacht, maar dan wel tegen een vergoeding waarmee ze 5 procent rendement kunnen maken voor de bouwvakkers. Ze bouwen er huurwoningen onder de 700 euro, zoveel als jullie maar willen. Maar wat is het echte probleem? De gemeente wil zelf de hoofdprijs voor de grond en de ambtenaren van grondzaken hebben maar één rekenmachine in het gebouw, dus een aanbieding duurt járen. Stop met huilen en vingerwijzen naar ‘kapitaal’. Kapitaal is juist de oplossing. Maurice Ensink, Amsterdam||https://www.parool.nl/columns-opinie/opinie-een-links-stadsbestuur-is-een-garantie-voor-woningnood~b661c315/
2022-07-01||Opinie: ‘Zorg ervoor dat meer Amsterdammers van toerisme profiteren’||De toeristen zijn terug. En daarmee ook de discussie wat Amsterdam daarmee moet. Het is overduidelijk dat het huidige wereldwijde toerisme niet houdbaar is, willen we ons aan de Parijse doelstellingen houden. De reisindustrie is wereldwijd goed voor 5% van de totale CO2 uitstoot. (UNWTO-UNEP-WMO. (2008)). Een mondiale aanpak waarin vervuiling veel duurder en daardoor onaantrekkelijk wordt is keihard nodig. Maar tot het zover is zullen toeristen komen en moet Amsterdam daar creatief mee omgaan. Een belangrijke vraag die niet wordt gesteld: voor welke maatschappelijke uitdagingen kunnen toeristen juist een (deel van) de oplossing zijn? Want ja, ze brengen geld in het laatje, maar in welk laatje? Amsterdam kent een levendige beweging van social enterprises. Bedrijven die hun maatschappelijke missie voorop zetten. Bedrijven als Fairphone en Tony’s Chocolonely zijn internationaal koplopers. Het nieuwe college erkent de waarde van deze maatschappelijk gedreven ondernemers: “Sociale ondernemingen dragen bij aan een gezonde economie en verschillende maatschappelijke doelstellingen, waaronder het stimuleren van de circulaire economie of het bevorderen van werkgelegenheid voor mensen met een afstand tot de arbeidsmarkt.” Hoog tijd om een koppeling te maken tussen sociaal ondernemerschap en de toerismeagenda. Want meer omzet voor deze ondernemers betekent meer Amsterdammers met een kwetsbare positie aan het werk, meer hergebruik van grondstoffen en sterkere buurteconomieën. Conscious consumerism is in opkomst en Amsterdam heeft de bewuste toerist veel te bieden. Op bezoek bij de fabriek van The Chocolate Makers, lunch bij Happy Tosti, de grachten schoon vissen met Plastic Whale, een bezoek aan de fabrieken van Makers Unite en Roetz Bikes en natuurlijk een biertje bij de Prael of de 7 Deugden. De gemeente kan dit concreet stimuleren door deze ondernemingen in de spotlights te zetten via I amsterdam (denk aan een speciale I amsterdam Social City Card) en andere kanalen, actief een koppeling te maken tussen hotels en deze ondernemers en financiering ter beschikking te stellen waarmee ondernemers (met name van buiten het centrum) hun aanbod aantrekkelijk kunnen maken voor toeristen. Ook congresacquisitie zou volledig in het teken moeten staan van het binnenhalen van duurzame events. Op deze manier haalt Amsterdam de bezoekers binnen die het wil. Leidt dit gelijk tot minder toeristen? Dat niet, wellicht zelfs het omgekeerde. Maar het zorgt ervoor dat meer Amsterdammers van het toerisme profiteren. En dat maakt het ook makkelijker om hardere maatregelen zoals een toeristenstop of toegangspoortjes te nemen, mocht dat nodig zijn. Stefan Panhuijsen, directeur Social Enterprise NL||https://www.parool.nl/columns-opinie/opinie-zorg-ervoor-dat-meer-amsterdammers-van-toerisme-profiteren~b10a0a38/
2022-07-01||Wie een koe recht in de ogen kijkt denkt: er moet een God zijn||Ik heb zojuist, naar aanleiding van een artikel in deze krant, besloten dat ik volgende week, verkleed als zwangere vrouw, uitputtend in discussie zal gaan met opdringerige aanhangers van de Pro Lifebeweging. Niet omdat vrouwen dat zelf niet kunnen, maar omdat ik graag in gesprek ga met mensen die anderen menen te moeten overtuigen van hun rotsvast geloof. Ik verheug mij. Wat altijd erg goed werkt bij Christendwepers is om een ander, volkomen particulier geloof voor hun neus te hangen. Zodra er volgende week ook maar één sprookjesfluisteraar mij het woord Bijbel of God voor de voeten werpt leg ik ze graag uit waar ik zelf in geloof. “U gelooft in Jezus Christus en zijn rebellenclub, maar dan vind ik het wel zo fair als ik ook mijn geloof even tegen u aan mag houden. Ik geloof dat mijn God achter onze koelkast woont. Hij laat zich, net als uw God, nooit zien, maar ik hoor hem wel kreunen en zoemen. Ik eer mijn God iedere dag door ’s nachts ijskoude Babi Pangang uit de koelkast te kanen. Zo eer ik Hij die koelt.” Om de tegenstander te verwarren zal ik per dag 9 verschillende geloven uitserveren. “Ja, daar ben ik weer. Ik geloof toch weer opeens in iets anders. Ik denk dat mijn God in de maag van een makreel woont en dan heel specifiek een makreel die nu, met zijn bek wijd open, wordt verkocht op de Albert Cuypmarkt. Dode vissen kijken je aan alsof ze ieder moment herrijzen uit de dood.” Tien minuten later: “Ben ik weer. Ik krijg net door dat mijn God volgend jaar in de jury van The Voice Of Holland zit omdat ze iemand van onbesproken gedrag zoeken. Die kruistochten en Urk vergeven we hem. Als mijn kind wordt geboren zie ik dat als een blind audition. Floep, eruit en daarna zijn of haar hele leven worden beoordeeld door figuren zoal u, de alleenrechtdenkers van de kampioenenkerk.” Ik doe wel netjes wat Femke Halsema heeft gezegd. Ik blijf op afstand en ik gun iedereen zijn eigen geloof, maar ik ga wel proberen mijn argumenten kracht bij te zetten door samen met een koe te verschijnen. Wie een koe recht in de ogen kijkt denkt: er moet een God zijn, maar dan wel een die even niet aan vliegen om het oog heeft gedacht. Daarna zie ik boeren 90.000 liter stront tegen een gevel spuiten en denk ik: als mijn God bestaat, dan hoop ik niet dat hij in die honderd afgezaagde wilgen zat. Nico Dijkshoorn schrijft wekelijks een column voor Het Parool en spreekt zijn bijdragen ook geregeld in. Reageren? n.dijkshoorn@parool.nl.||https://www.parool.nl/columns-opinie/wie-een-koe-recht-in-de-ogen-kijkt-denkt-er-moet-een-god-zijn~b7c33d22/
2022-07-01||Opinie: ‘Neem burgers mee in de besluitvorming over datacenters’||In Het Parool van vorige week donderdag betogen Rinie van Est en Gido van Rooijen van het Rathenau Instituut dat er eerst een maatschappelijke dialoog nodig is over digitale infrastructuur voordat we beleid voor datacenters verder kunnen uitwerken. Dat is een mooie gedachte, maar het klinkt ook als het proberen stil te zetten van een trein die al op volle snelheid rijdt. Tussen overheid, sector en deskundigen is er bovendien volop dialoog. Maar hoe betrekken zij burgers daarbij? En dan graag in begrijpelijke taal. Ja, er zijn problemen met datacenters. Ik heb er als lid van de Provinciale Staten Noord-Holland dan ook schriftelijke vragen over gesteld naar aanleiding van het recente rapport van het Rathenau Instituut. De provincie Noord-Holland heeft beleid gemaakt met als doel eisen te kunnen stellen aan het gebruik van water en energie en de inpassing van datacenters in de landschappelijke omgeving. De antwoorden die ik krijg op mijn schriftelijke vragen overtuigen me ervan dat er hard en doelgericht doorgewerkt wordt door de provincie, Rijksoverheid en gemeenten om nog beter grip te krijgen op datacenters. Bovendien werkt de datacentersector zelf aan innovaties ten behoeve van circulariteit en duurzaamheid. Maar de vraag is, gaat dit alles hard genoeg? De trein gaat harder dan de overheid en de sector zelf kunnen bijhouden omdat datagebruik gigantisch groeit. Onder inwoners van Noord-Holland, zeker in de Noordkop, is weerstand tegen de komst van datacenters. Het abstracte verhaal dat ‘iedereen data gebruikt’ komt niet over in een gemeente als Hollands Kroon. Daar leeft eerder het gevoel als afvalputje te fungeren van grootschalige ontwikkelingen – windmolenparken, hyperscale datacenters – die de Metropoolregio Amsterdam (MRA) graag naar ‘de buitengebieden’ schuift. De regio rondom Hollands Kroon maakt zich zorgen over het energie- en watergebruik van de hyperscale datacenters. Immers, er bestaat geen gemeentelijke energie en de schaarste aan elektriciteit wordt steeds groter in heel Noord-Holland: binnen én buiten de MRA. Het woord energiecrisis is niet overdreven als nieuwe woningen, scholen of bedrijven niet meer aangesloten worden op het net. De grootste crisis kan echter weleens zijn dat we met alle beleidsmakerij de burgers uit beeld verliezen. Hoe voeren we de dialoog met de inwoners van Noord-Holland? Het artikel van Rinie van Est en Gido van Rooijen suggereert dat we kunnen stilstaan en de tijd kunnen nemen voor reflectie. Maar de grootste kunst is niet om alles perfect uit te denken – daar wordt al buitengewoon veel deskundigheid en energie in gestoken. De grootste kunst is burgers erin mee te nemen, ook in de problemen, onzekerheden en dilemma’s rondom datacenters. Iedereen wil vliegen, maar Schiphol moet krimpen. Iedereen wil een baan, maar de Haven van Amsterdam zetten we vol woningen. Iedereen wil data gebruiken, maar datacenters willen we niet. Het is te prijzen dat het Rathenau Instituut via Het Parool het bredere maatschappelijke debat zoekt. Bij de overheid kan er in de dialoog met burgers zeker nog een tandje bij. Maar ook en vooral is de datasector zelf aan zet, wil er voldoende draagvlak blijven. Voorkom dat we terechtkomen in een soort stikstofdebat waar deskundigen en wetenschappers aan de burgers en de boeren uitleggen dat ze het allemaal niet snappen. Zoals we deze week de Open Haven Dagen hadden, zo hebben we Open Datacenters Dagen nodig. Leg uit wat je doet en waarom, draag nut en noodzaak van datacenters actief uit en maak breed zichtbaar hoe je werkt aan duurzaamheid en circulariteit. Anders zal elk besluit over datacenters op toenemende weerstand stuiten.||https://www.parool.nl/columns-opinie/opinie-neem-burgers-mee-in-de-besluitvorming-over-datacenters~b56079322/
2022-07-01||Dit kunstwerk maakte Streetart Frankey ter ere van de 80ste verjaardag van Wim T. Schippers||||https://www.parool.nl/ps/dit-kunstwerk-maakte-streetart-frankey-ter-ere-van-de-80ste-verjaardag-van-wim-t-schippers~b0b59f92/
