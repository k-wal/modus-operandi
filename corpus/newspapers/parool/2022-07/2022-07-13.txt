2022-07-13||Oranjevrouwen worstelen zich dankzij prachtgoal Van de Donk langs Portugal, kwartfinale gloort||Met alle absenties vanwege blessures en coronabesmettingen had bondscoach Mark Parsons een flinke puzzel te leggen. Voor Daphne van Domselaar (22), Marisa Olislagers (21), Damaris Egurrola (22) en Lineth Beerensteyn (25) betekende dat goed nieuws: zij kregen een basisplaats toebedeeld tegen Portugal. Het vertrouwen van Parsons in die vier zag hij al snel terugbetaald worden. Nadat Portugal dreigend begon en een doelpunt afgekeurd zag worden, namen de Oranjevrouwen al snel de wedstrijd over. Egurrola kopte raak uit één van de vele gevaarlijke hoekschoppen van Sherida Spitse, die de aanvoerdersband had overgenomen van Sari van Veenendaal (naar huis met een schouderblessure) en Vivianne Miedema (corona). Na weer een dood spelmoment kopte Stefanie van der Gragt op aangeven van Lieke Martens ook de 2-0 binnen – en toen was er pas ruim een kwartier gespeeld. Het was precies wat de Oranje Leeuwinnen nodig hadden, na een week vol tegenslagen. Tegen EK-favoriet Zweden pakten zij afgelopen weekend een zwaarbevochten, maar dik verdiend punt: 1-1. Maar daarna stapelde het slechte nieuws zich op voor de regerend Europees kampioen. Jackie Groenen corona, Van Veenendaal naar huis en ook topscorer aller tijden Miedema die een positieve coronatest aflegde. Die onzekerheid: daar is de ploeg nog lang niet vanaf. De coronamaatregelen rondom de ploeg zijn aangescherpt. Blijft het bij de besmettingen van Groenen en Miedema of volgen er meer? En wanneer dan? Zondag wacht de laatste, belangrijke groepsfasewedstrijd tegen Zwitserland in Sheffield. De week erop staat de kwartfinale ingetekend op vrijdag of zaterdag, afhankelijk van of de Oranjevrouwen eerste (vrijdag) of tweede (zaterdag) worden in de poule. En uiteraard is dat allemaal onder het voorbehoud dat ze hun sportieve plicht tegen het lager aangeschreven Zwitserland, dat vandaag met 2-1 verloor van Zweden, vervullen. Met een schuin oog wordt in het Oranje-kamp gekeken naar wat er in groep D gebeurt. Daar maakte Frankrijk in de eerste wedstrijd al grote indruk door Italië met 5-1 op te rollen, met een surreële ruststand van 5-0. Logischerwijs wil niemand in poule C dat land tegenkomen. Frankrijk strijdt in de groep met Italië, IJsland en België om een plek in de kwartfinales. Maar dat dit alles nog toekomstmuziek is, dat liet Portugal in Leigh (voor bijna 7000 toeschouwers) zelfs na de twee Nederlandse doelpunten al even zien. In de openingswedstrijd van de Portugezen tegen Zwitserland (2-2) draaiden ze ook al een achterstand van twee doelpunten om in een gelijkspel. Ook tegen Oranje werkten ze zo’n achterstand weg. Dominique Janssen vloerde haar tegenstander in het strafschopgebied en voor rust schoot Carole Costa raak vanaf de strafschopstip, na ingrijpen van de video-arbitrage. Na rust kopte Diana Silva de gelijkmaker achter Van Domselaar, die even daarvoor nog knap redde op een soortgelijke Portugese kopbal. Portugal, dat zo’n twee maanden geleden werd opgetrommeld voor het EK als vervanger van het verbannen Rusland, rook bloed, maar bleek kwalitatief toch wel een slag minder dan de Oranjevrouwen. Jill Roord deelde al een waarschuwing uit met de 3-2, die ze na lang VAR-beraad afgekeurd zag worden vanwege buitenspel. Na ruim een uur nam Oranje alsnog de voorsprong door een heerlijke knal van Daniëlle van de Donk, van buiten het strafschopgebied. Die voorsprong zou niet meer in gevaar gekomen tegen de vrij technische, maar ook niet meer écht dreigende Portugezen. De strijd om de koppositie in de groep, nu in handen van Oranje, is daarmee volledig open. Oranje en Zweden staan op vier punten, allebei met een doelsaldo van +1. Zondag volgt uitsluitsel over de kwartfinaletickets, als de wedstrijden Nederland – Zwitserland en Zweden – Portugal tegelijkertijd (18.00 uur) beginnen. Winnen én zoveel mogelijk doelpunten maken is het credo om groepswinnaar te worden, en na de zege op Portugal kan het voorzichtige speculeren over de tegenstander in de knock-outfase dus beginnen.||https://www.parool.nl/sport/oranjevrouwen-worstelen-zich-dankzij-prachtgoal-van-de-donk-langs-portugal-kwartfinale-gloort~b20f1fe4/
2022-07-13||VN hoopvol over veilig vervoer Oekraïens graan over zee: ‘Een belangrijke stap’||De Verenigde Naties spelen een voorname rol in het overleg. VN-topman António Guterres spreekt van een ‘sprankje hoop’. De oorlogvoerende partijen gaan gezamenlijk controles uitvoeren in de Oekraïense havens, meldt het Turkse ministerie van Defensie. Rusland, Oekraïne en de VN zetten een coördinatiecentrum op om de veiligheid van de scheepsroutes te garanderen, aldus defensieminister Hulusi Akar, die eerder al aankondigde dat de export op gang zou komen. Guterres zei in New York tegen journalisten dat de uitkomst een ‘belangrijke en substantiële stap’ is. Hij waarschuwde echter ook dat bij beide partijen een hoop goede wil nodig is om tot een akkoord te komen. “We hebben nog een lange weg te gaan.” Het was de eerste keer sinds eind maart dat de partijen elkaar in persoon ontmoetten. Een woordvoerder van het Russische ministerie van Defensie zei dat Rusland voorstellen heeft gedaan ‘voor een snelle, praktische oplossing’, zonder verder in details te treden, schreef het Russische staatspersbureau Tass. Oekraïne en Rusland zijn samen goed voor zeker een derde van de wereldproductie van tarwe. De export van Oekraïens graan wordt verhinderd door de oorlog in dat land en dat leidt tot voedselschaarste elders in de wereld. De Turkse president Recep Tayyip Erdogan spant zich al geruime tijd in om veilige vaarroutes te regelen voor vrachtschepen door de Zee van Azov en de Zwarte Zee.||https://www.parool.nl/wereld/vn-hoopvol-over-veilig-vervoer-oekraiens-graan-over-zee-een-belangrijke-stap~bbe6a4c2/
2022-07-13||Ruiten gesneuveld door explosie in Oost||Vermoedelijk ging het om vuurwerk dat door iemand is afgestoken, zo meldt een woordvoerder van de politie. De politie is de verdachte nog op het spoor. De straat werd tijdelijk afgezet voor onderzoek, maar is inmiddels weer opengesteld.||https://www.parool.nl/amsterdam/ruiten-gesneuveld-door-explosie-in-oost~bd03b97f/
2022-07-13||Machtsgreep van Jumbo brengt Vingegaard de gele trui||Net op het moment dat Jonas Vingegaard boven op de Col du Granon met zijn vrouw Trine belt om te vertellen dat hij de nieuwe geletruidrager is in de Tour de France, komt Tadej Pogacar aanlopen voor de felicitaties. Ferme handdruk, tikje op het bovenbeen van Vingegaard. Lachend, zoals Pogacar alles lachend doet – hier nog met zijn gele trui opengeritst. De gele trui die even later om de schouders van Vingegaard zal zitten. In iets meer dan 150 loodzware kilometers van Albertville naar Col du Granon heeft de jonge Deense kopman met zijn ploeg Jumbo-Visma de Tour de France op z’n kop gezet. De eerste ritzege van Vingegaard in de Tour is er eentje voor de geschiedenisboeken. De aanvallen beginnen vroeg, het zijn er veel en de numerieke meerderheid van Jumbo ten opzichte van het gehavende UAE van Pogacar wordt ten volle benut. De machtsovername van Jumbo in de Alpen is indrukwekkend. De achterstand van Vingegaard op Pogacar bedraagt 39 seconden, maar dat is bij de finish omgezet in een voorsprong van meer dan twee minuten. Dat de nummer twee in het klassement nu Romain Bardet is en niet Pogacar, tekent de ineenstorting van de tweevoudig Tourwinnaar. Pogacar wordt in de loodzware bergetappe door Jumbo-Visma met chirurgische precisie ontleed. Op de Télégraphe en Galibier kan Pogacar nog weerstand bieden aan de aanhoudende Jumbo-aanvallen, maar op de steile Col du Granon betaalt hij daarvoor de prijs. Nadat Vingegaard op vijf kilometer voor het einde bij Pogacar is weggereden, volgt de rest van de concurrentie het voorbeeld. Uiteindelijk komt Pogacar als nummer zeven over de streep, achter Quintana, Bardet, Thomas, Gaudu en Yates. Ver achter hen komen Vingegaards ploeggenoten Sepp Kuss en Primoz Roglic – die zijn eigen klassementsambities opofferde – juichend binnen. Waar de plannen van Jumbo in het eerste deel van de Tour niet uit de verf komen, ook door een ongelukkige val van Roglic op de kasseien, lukt het in de bergen wel. Het plan om Pogacar met de hele ploeg aan te vallen lag al weken klaar, vertelt Steven Kruijswijk, die het langst bij Vingegaard kan blijven. “We hadden deze etappe echt aangestipt als een rit om Jonas voorbij Pogacar te krijgen. We wisten dat we niet moesten wachten op een een-op-eengevecht met Pogacar. De enige manier om dat te voorkomen was door de koers hard te maken. Daar hebben we de ploeg voor. We hebben iedereen ingezet. Zeker het tweede deel van de Galibier hebben we echt geprobeerd Pogacar onder druk te zetten. Dat is gelukt. Ik denk dat hij zelf te veel heeft proberen op te lossen, dat pakte voor ons goed uit. Jonas pakt de rit en het geel met een grote marge.” Het tijdsverschil is inderdaad meer dan waar Jumbo vooraf op had gehoopt. “Alle beetjes helpen,” zegt Kruijswijk. “Hoe langer de finale duurde, hoe beter het was voor Jonas, want hij liep alleen maar uit. We wisten van tevoren dat deze klim een goed verschil ging maken. Dat blijkt wel als je ziet hoe ver het veld uit elkaar is geslagen.” Met Vingegaard in het geel is Jumbo nu de ploeg die zal worden aangevallen en dus moet verdedigen. Kruijswijk beseft dat de Tour daarmee een ander aanzien krijgt. “Er komt nog veel. Dit was pas de eerste echte lastige dag. We hebben het ook meteen lastig gemaakt voor iedereen. Ook voor ons zelf, maar we kunnen vertrouwen op een sterk team. We staan er goed voor en zullen bij de les moeten blijven. Met Pogacar weet je het nooit.” Niet eerder in zijn carrière kreeg Pogacar in de Tour zo’n sportieve dreun te verwerken als vandaag. Als hij beneden komt bij de teambus van UAE, geeft Pogacar eerst zijn vriendin Urska een knuffel. Daarna gaat hij langs teambaas Mauro Gianetti, de Sloveen lijkt zich zelfs te verontschuldigen. Voor de camera zegt hij: “Tot de laatste klim voelde ik me goed, daarna had ik niet meer de kracht om Jonas te volgen.” Ook bij UAE zijn ze onder de indruk van het tactisch plan van Jumbo. Gianetti: “We hebben een geweldige wielerdag gezien. Jumbo heeft het tactisch goed gespeeld. We zijn met twee man minder. Tadej moest op de Galibier veel werk doen en dat kost kracht. Vingegaard was vandaag sterker.” Vingegaard zelf had dat niet direct door toen hij op vijf kilometer onder de top wegsprong. “Om eerlijk te zijn: ik wist niet dat Tadej het moeilijk had. Via de radio vertelden ze me dat het op vijf kilometer heel steil werd, daar wilde ik aanvallen. Ik ben erg trots dat dit plan is gelukt. Als ik hier niets zou proberen, zou ik weer tweede worden, net als vorig jaar. Het team reed fantastisch. Dat laat zien dat er karakter in deze ploeg zit.” Na de mislukte poging om Roglic in 2020 in het geel naar Parijs te brengen, is het nu aan Vingegaard om de Jumbodroom te verwezenlijken. En dan te bedenken dat hij vandaag pas voor het eerst in de Tour heeft gewonnen. Vingegaard lijkt amper te beseffen dat nog veel groter succes lonkt. “Zelfs als ik de gele trui verlies, zal ik hier altijd trots op blijven.”||https://www.parool.nl/sport/machtsgreep-van-jumbo-brengt-vingegaard-de-gele-trui~b7c02201/
2022-07-13||Oekraïne verwoest het ene na het andere Russische wapendepot dankzij Amerikaanse Himars||Een grote Russische wapenopslag in Nova Kakhovka is maandagavond volgens het Oekraïense leger door artillerievuur tot as gereduceerd. Eerder was een commandopost, eveneens nabij de Zuid-Oekraïense stad Cherson, opgeblazen. Afzender, naar verluidt: de mobiele en zeer precieze M142 Himars, de Amerikaanse langeafstandsraketsystemen waarvan Kiev er recent acht heeft ontvangen. De Oekraïense president Zelenski had weken bij de Navo gesmeekt om die wapensystemen, omdat die volgens hem een gamechanger zouden zijn op het slagveld. In tegenstelling tot Rusland beschikte het Oekraïense leger niet over langeafstandsartillerie, waardoor de Russen ongestraft doelen van tientallen kilometers afstand konden bestoken. Tot nu dus. De VS en de rest van de Navo zegden vorige maand pas na lang wikken en wegen – zou Poetin het niet als een directe escalatie zien? – de wapensystemen toe. Vooral de Amerikaanse Himars, die met een bereik van 80 kilometer verder reiken dan de Russische tegenhangers, laten zich nu gelden op het slagveld. Zowel in de zwaarbevochten Donbas in Oost-Oekraïne als rondom de bezette stad Cherson in het zuiden zijn inmiddels meerdere Russische doelen ver achter de vuurlinies bestookt. In enkele weken zijn volgens de Kiev Independent minstens twintig Russische wapendepots opgeblazen en zijn meerdere commandoposten onder vuur genomen door de Himars en andere langeafstandsraketten. Het lijkt de opmaat voor een grootschalig tegenoffensief in de regio Cherson, die in februari kort na de Russische inval in Oekraïne werd bezet. Vicepremier Iryna Veresjtsjoek riep vorige week vrouwen en kinderen op Cherson en Zaporizja te ontvluchten, om te voorkomen dat ze tijdens het tegenoffensief in de vuurlinie terechtkomen. “Ze willen een tweede front creëren,” zegt defensie-expert Dick Zandee van Instituut Clingendael. “Het is lang relatief stil geweest van de Oekraïense kant, ze hebben vooral moeten incasseren in de Donbas. Door in Cherson aan te vallen zullen de Russen, die al met grote personeelsproblemen kampen, hun troepen moeten spreiden, waardoor ze slagkracht in de Donbas verliezen.” De afgelopen weken wint Rusland langzaam maar zeker terrein in de oostelijke Donbasregio. Het zou voor de Oekraïners niet alleen goed zijn voor het moreel, maar ook vanuit militair-strategisch oogpunt een enorme overwinning zijn als ze Cherson terug weten te winnen en de Russen tot achter de Dnjeprrivier weten terug te drijven. Dat geeft Oekraïne een sterkere verdedigingslijn voor een mogelijk nieuw Russisch offensief en eventueel zelfs een goed beginpunt om verder op te stomen en de Russen geheel uit Oekraïne te verdrijven, wat nog altijd het doel is van de regering in Kiev. Of Oekraïne daar voldoende slagkracht voor heeft, betwijfelt Zandee. De Russen uit Cherson wegjagen zal misschien nog wel lukken, denkt hij, maar ze uit het land verdrijven lijkt uitgesloten – zelfs met de geavanceerde Himars waarover Oekraïne nu beschikt. “Die zijn fantastisch om munitiedepots aan te pakken. Ze maken zeker een verschil in de verdediging van de Oekraïners, maar met artillerie bezet je geen gebied. Daar heb je veel slagkracht en troepen voor nodig en ik denk niet dat Oekraïne daarover beschikt. Tenzij het Russische offensief helemaal in elkaar zakt, maar niets duidt erop dat ze zullen opgeven.”||https://www.parool.nl/wereld/oekraine-verwoest-het-ene-na-het-andere-russische-wapendepot-dankzij-amerikaanse-himars~b2fab7cf/
2022-07-13||Elektrische eetstokjes laten je eten zouter smaken dan het is||Volgens het Voedingscentrum krijgt in Nederland ongeveer 80 procent van de volwassenen meer dan de aanbevolen 6 gram zout per dag binnen. Gemiddeld eten we bijna 8 gram per dag. In Japan is dat zelfs gemiddeld 10 gram per dag. Te veel zout is slecht voor je gezondheid. Het verhoogt onder meer het risico op hart- en vaatziekten. Maar minderen is lastig – je moet je favoriete eten laten staan of kunnen accepteren dat het smakelozer is. Onderzoekers van de Meiji Universiteit in Tokio en het Japanse bedrijf Kirin wendden zich daarom tot elektrische stimulatie om voedsel zouter te laten smaken dan het is. Deze techniek wordt al langer onderzocht om smaken na te bootsen of te versterken. De Japanse onderzoekers passen het toe in een eetstokje met zowel bij het gedeelte dat je in je mond stopt, als bij de plek waar je het stokje vasthoudt een elektrode. ‘Wanneer je het voedsel in je mond stopt, dan ontstaat er een gesloten stroomkring via het voedsel, je tong en je lichaam. Dit zorgt voor een elektrische stimulatie van de smaakpapillen op je tong,’ mailt Yoshinobu Kaji, een van de onderzoekers. Daarnaast heeft het invloed op de beweging van natriumionen (het meeste zout bestaat uit natrium- en chloorionen). ‘Elektrische stimulatie kan tijdelijk de natriumionen in voedsel dichter bij de tong brengen’, vertelt Kaji. ‘Hierdoor wordt de zoute smaak van het eten sterker.’ Er moet dus wel een beetje zout in het eten aanwezig zijn. De elektrische eetstokjes kunnen compleet zoutloos eten niet zouter laten smaken. Om de elektrische eetstokjes te testen lieten ze 31 proefpersonen die ervaring hadden met een zoutarm dieet stukjes gel eten met hetzelfde zoutgehalte als een gewone maaltijd en stukjes gel met 30 procent minder zout. Als de proefpersonen de zoutarme gel met de elektrische eetstokjes aten, dan gaven ze aan dat ze het even zout vonden smaken als de gel met de gewone hoeveelheid zout. Soms schatten ze de zoutarme gel zelfs wat zouter in, schrijven de onderzoekers in het vakblad Frontiers in Virtual Reality. Omdat een zout gelletje wel iets anders is dan een gewone maaltijd, deden de onderzoekers ook een experiment met een zoutarme versie van de typisch Japanse misosoep. De deelnemers doopten hierbij de punt van het elektrische eetstokje in de soep en dronken het direct uit het kopje. In dit experimenten vonden ze de soep niet alleen zouter smaken met de elektrische eetstokjes; de meesten vonden de gehele smaak beter en rijker. Volgens de onderzoekers kan dit erop wijzen dat de eetstokjes ook invloed hebben op de smaak umami – de vijfde basissmaak die omschreven kan worden als ‘hartig’. Enkelen vonden de misosoep door de elektrische stimulatie zelfs té zout. Volgens de onderzoekers is de stroomsterkte van maximaal 0,5 milliampère die gebruikt wordt voor de elektrische stimulatie niet schadelijk en hebben de meeste mensen weinig last van dit zwakke stroompje. Ruim 80 procent van de deelnemers ervoer geen groot ongemak van de elektrische stimulatie. Ze gaven aan het geen probleem te vinden om de eetstokjes dagelijks te gebruiken. Volgens de onderzoekers is zulk dagelijks gebruik binnenkort mogelijk. Ze zijn het ontwerp van de elektrische eetstokjes aan het verbeteren zodat ze geschikt zijn voor dagelijks gebruik. ‘Het doel is om ze rond 2023-2024 in de winkel te hebben,’ zegt Kaji. Er zijn nog geen concrete plannen voor westers bestek, maar hij denkt dat de techniek ook werkt met lepels en vorken. De vraag is wat gemakkelijker went: het tonggevoel van eten met elektrisch bestek of de smaak van een minder zout dieet.||https://www.parool.nl/wereld/elektrische-eetstokjes-laten-je-eten-zouter-smaken-dan-het-is~b07b6dc9/
2022-07-13||Na brexit en Trump is An American Werewolf in London akelig herkenbaar||Amerikanen eten fabriekshamburgers en pulpfrietjes uit een doosje, Britten eten vette vis en slappe chips uit een oude krant. Amerikanen schieten elkaar overhoop, Britten vechten met blote vuisten. Amerikanen spelen honkbal, Britten beoefenen cricket. Amerikanen worden steenrijk of blijven straatarm, Britten behoren tot de adelstand of het plebs. Terwijl de Verenigde Staten dankzij de leugens van Donald Trump tot op het bot verdeeld zijn, dreigt het Verenigd Koninkrijk door de brexit van brokkenpiloot Boris Johnson uiteen te vallen. Aan weerszijden van de grote plas betraden blonde olifanten de bestuurlijke porseleinkast om de boel eens grondig te verbouwen. Zij hielden beestachtig huis tot ze stampvoetend moesten vertrekken, verenigd in onbegrip. Gelukkig zijn de jaren van monsterlijke leugens, nepnieuws, afbraak en chaos voorbij. Gelukkig kunnen we nu bijkomen van het gedoe. Gelukkig kunnen we eindelijk met een gerust hart op de toestanden terugblikken, onder het genot van al het goede dat onze vredelievende wereld te bieden heeft. Geef de dooddoener maar door en schreeuw het van de daken: Alles Komt Goed! Kijk maar naar Jack en David. De twee jonge Amerikanen doen in An American Werewolf in London een rondje Europa met de rugzak. Ze beginnen in Engeland op de Yorkshire Moors, de uitgestrekte heidegebieden waarop het goed kuieren is en er in de looprichting een pub opdoemt. Daar gaan Jack en David, vrolijk leuterend naar East Proctor. Het leven lacht hen toe: de pub in het gehucht is open. Maar Jack is sceptisch wanneer hij het uithangbord ziet. Normale pubs heten The King’s Head en dat bekroonde hoofd staat dan afgebeeld op een fraai beschilderd uithangbord boven de deur. Maar niet in East Proctor. Daar heet de pub The Slaughtered Lamb en prijkt er een afgehakte en opgespietste wolvenkop op het uithangbord. Wat nu? Naar binnen natuurlijk. Bij gebrek aan een warme hap bestellen de jongens thee. Jack ontwaart een door brandende kaarsen geflankeerd pentagram op de muur. Hij heeft The Wolf Man (1941) gezien en weet het zeker: die vijfpuntige ster is het teken van de weerwolf! David werpt tegen dat de eigenaars misschien uit Texas komen (de staatsvlag heeft één enkele kenmerkende ster). Maar de stampvolle dorpspub valt helemaal stil wanneer de Amerikanen hardop vragen waarom er een pentagram op de muur is geschilderd. Dodelijke blikken. Verkeerde vraag. Foute boel. Niet veel later staan de jongens weer buiten en grinniken ze om de malle waarschuwing van een van de dorpelingen: ‘Pas op voor de maan!’ Hoe dan? Die rare Britten ook. Jack en David zijn vreemdelingen in een vreemd land. Ze hebben gevoel voor humor en maken er samen het beste van. Daarom leven we met ze mee wanneer hun gelach op de Moors wordt overstemd door angstaanjagend gehuil en dreigend gegrom. De volle maan, de wolvenkop en het pentagram in The Slaughtered Lamb, zou het dan toch waar zijn? Maar alles kwam toch goed? De Amerikaanse filmmaker John Landis was achttien jaar toen hij aan zijn scenario voor An American Werewolf in London begon. Dat was in 1969. Hij kreeg de financiering pas rond toen zijn uitzinnige komedies Animal House en The Blues Brothers meer dan honderd miljoen dollar hadden opgebracht. De weerwolffilm werd met kerstmis 1981 in de Nederlandse bioscoop uitgebracht. Als geroepen: ik vierde mijn achttiende verjaardag met een kostelijke monsterfilm die door een achttienjarige bedacht was. En wat voor een monsterfilm! Landis had meteen al het voornemen om de transformatie van David tot wolf tot in de pijnlijkste details te tonen. De lange aanloop naar de opnamen gaf zijn bevriende grimeur en monstermaker Rick Baker alle tijd om het klapstuk magistraal uit te werken. Het resultaat was dermate verbluffend dat Baker de eerste winnaar werd in een destijds nieuwe Oscarcategorie voor ‘Best Makeup’. Met zeven bekroningen is hij nog steeds recordhouder in die discipline. De pijnlijke en verwarrende transformatie van man tot harig grommend beest raakt een gevoelige snaar bij jongens die de puberteit net achter de rug hebben. De baard in de keel en de snor die maar niet wil doorbreken; het is kinderspel naast de ontberingen van David. Maar diens twijfels, angsten en nachtmerries zijn herkenbaar, ook wanneer je veertig jaar later opnieuw merkt dat je lichaam verandert. Ouderdom komt met gebreken. Daarom werd het verlangen naar Londen anno 1981 ook bij het weerzien aangewakkerd. Maar 1981 is erg lang geleden. De laatste keer had ik het gevoel dat ik in The Slaughtered Lamb was beland. Brexit en Boris lagen nog in het verschiet, maar er had zich al een transformatie voltrokken. Ik was een vreemdeling in een vreemd land geworden. An American Werewolf in London verscheen in een voorbeeldige uitvoering op blu-ray en 4k uhd bij het Britse Arrow Video.||https://www.parool.nl/kunst-media/na-brexit-en-trump-is-an-american-werewolf-in-london-akelig-herkenbaar~bc479957/
2022-07-13||Mogelijk minder trams en bussen door mislukt financieel akkoord tussen vervoerregio en het Rijk||“Beter iets dan niets.” Dat is de conclusie van Verkeerswethouder Melanie van der Horst nu blijkt dat het rijk met 100 miljoen euro in plaats van het gehoopte bedrag van 500 miljoen euro over de brug komt. In de gemeenteraad zei Van der Horst tijdens een ingelast spoeddebat: “Het is niet waarop we gehoopt hebben, maar wel iets waar we in Amsterdam mee kunnen werken.” Van der Horst erkende dat het zeer ingewikkeld zal worden om met dit bedrag het openbaar vervoer op dezelfde manier te laten rijden als nu gebeurt. Vorige maand was de wethouder stelliger: toen zei ze dat als er niet genoeg geld is, het kan betekenen dat metro’s ’s avonds niet meer zullen rijden, bussen niet meer naar de randen van de stad gaan en tramlijnen mogelijk geschrapt worden. Van der Horst zegt nu dat er meer perspectief is. Ze zei met het GVB in gesprek te zijn om te kijken of het ov in ieder geval in de eerste maanden van 2023 op dezelfde manier kan doorrijden. Ook de vraag wat de bijdrage van het GVB gaat zijn ligt op tafel. “Kunnen we het nog slimmer regelen of kosten besparen?” De onderhandelingen tussen wethouder Van der Horst en staatssecretaris Vivianne Heijnen (Infrastructuur) gingen de afgelopen weken stroef. De vervoerregio’s, waaronder Amsterdam, waar Van der Horst voorzitter van is, wilden veel meer geld dan wat het Rijk beschikbaar stelt. Na meerdere gesprekken constateerde Van der Horst: “Nee, is nee.” Volgens raadsleden Daan Wijnants (VVD) en Diederik Boomsma (CDA) heeft de wethouder haar ‘hand overspeeld’ bij het Rijk. De vervoerregio’s trokken namelijk samen op in de onderhandelingen en wilden de mogelijkheid krijgen om ook winst kunnen maken. De raadsleden wezen erop dat het geld vooral bedoeld is als vangnet en niet als investering. Van der Horst kon zich daar niet in vinden en zei dat het ‘winst maken’ bedoeld was om ‘vet op de botten te creëren’. “Het betekent niet dat er geld naar aandeelhouders gaat.” De wethouder wees er daarnaast op dat de lobby wel degelijk goed is gegaan, aangezien er eerst niets op tafel lag. “We kwamen van nul euro, toen kwam er 150 miljoen op tafel, waarvan 100 miljoen voor de regio’s. Daar kunnen we mee aan de slag.” Hoeveel van de 100 miljoen naar Amsterdam gaat, wordt in oktober bekend. Dat bedrag komt dan bovenop de eenmalige investering van de vervoerregio zelf. Die maakte vorige week bekend 36,2 miljoen euro beschikbaar te stellen. Dat is iets meer dan de helft van het geld dat nodig is. Het bedrag komt onder andere uit het coronaherstelbudget en de niet-uitgekeerde bonussen aan vervoerders. In coronatijd hielden ov-bedrijven vast aan hun gewone dienstlijn, ondanks dat het aantal reizigersritten halveerde. Voor de misgelopen inkomsten worden zij vergoed, maar dit stopt in 2023. De vervoerregio’s zijn bang voor verliezen als het aantal reizigers volgend jaar niet op het oude niveau is. Een deel van de raad drong er bij de wethouder vooral op aan dat Amsterdammers met de minste middelen hier niet de dupe van moeten worden. “Buiten de ring mag in ieder geval niet worden bezuinigd,” zei PvdA-raadslid Farley Asruf. “De mensen die het ov het hardst nodig hebben moeten het kunnen blijven gebruiken en betaalbaarheid is belangrijk.” Na de zomervakantie moet duidelijk worden hoe de dienstregeling van het openbaar vervoer in Amsterdam eruit gaat zien. Van der Horst: “Ik zal het zomerreces gebruiken om daarover in gesprek te gaan met onder meer het GVB.”||https://www.parool.nl/amsterdam/mogelijk-minder-trams-en-bussen-door-mislukt-financieel-akkoord-tussen-vervoerregio-en-het-rijk~baf01ca1/
2022-07-13||Registratiefout kost gemeente tonnen aan parkeergeld in Geuzenveld||Het begon allemaal met een menselijke fout, schreef verkeerswethouder Melanie van der Horst woensdagmiddag aan de gemeenteraad. Door een ‘omissie’ blijkt gebruik te zijn gemaakt van een onvolledige stratentabel. Hierdoor ontbreekt de wettelijke grondslag voor het innen van parkeergeld én de eventuele bekeuringen die zijn uitgedeeld. In de zogeheten Stratentabel is per straat opgenomen op welke tijden en tegen welk tarief parkeerbelasting moet worden betaald. Zo’n tabel was per 1 januari vereist in een aantal delen in Nieuw-West, maar de gebruikte tabel bleek niet te kloppen: álle straten in de buurt Geuzenveld/Nieuw-West 6 ontbraken, zo bleek in juni. Wanneer een straat in de Stratentabel ontbreekt, is er geen verplichting tot het voldoen van parkeerbelasting. Hier kan dan ook niet op worden gehandhaafd, aldus Van der Horst. Het college van B&W heeft op 7 juni een nieuw Uitvoerings- en Aanwijzingsbesluit parkeerbelasting, inclusief volledige en correcte Stratentabel, vastgesteld, met als datum van inwerkingtreding 1 juli 2022. ‘Hiermee geldt per die datum een wettelijke grondslag voor het betalen van parkeerbelasting.’ Iedereen die dit jaar tot en met 30 juni 2022 parkeergeld heeft betaald in Geuzenveld/Nieuw-West 6, kan hiervoor vanaf september restitutie aanvragen bij de gemeente, schrijft Van der Horst. Dit geldt zowel voor betaald parkeergeld via parkeerautomaat, parkeerapps of naheffingsaanslagen als voor de gemaakte kosten voor parkeervergunningen. Dit is omdat de gemeente geen verschil wil maken tussen kortparkeerders en vergunninghouders. De gemeente kan de betaalde parkeergelden voor kortparkeren niet proactief terugbetalen, omdat de parkeerautomaat en parkeerapps geen bankrekening- of persoonsgegevens doorgeven aan de gemeente, maar alleen kenteken, zone, tijdstip en betaald bedrag. Verwerking van de terugbetaling van parkeervergunningen kan wel al in gang worden gezet. Naar verwachting kan de totale inkomstenderving oplopen tot 800.000 euro. Dit bedrag bevat de terugbetaling van alle naheffingsaanslagen en parkeervergunningen, een schatting van restituties van parkeerkaartjes en transacties via parkeerapps en interne afhandelingskosten. Mogelijk moet hierdoor de prognose van parkeerinkomsten over 2022 worden bijgesteld.||https://www.parool.nl/nieuws/registratiefout-kost-gemeente-tonnen-aan-parkeergeld-in-geuzenveld~b8a3d56b/
2022-07-13||Weesp bezorgd over behoud eigen karakter: ‘Hier groeten de mensen elkaar op straat’||Het is misschien wel de belangrijkste opgave van het bestuur in Weesp in de komende jaren: hoe behouden we onze identiteit in tijden van onstuimige groei? Het aantal inwoners neemt in de komende tien jaar toe van 21.000 naar 30.000, en onder de nieuwkomers zullen veel grote gezinnen uit Amsterdam zijn. “De bouw van woningen in Weespersluis is nu ongeveer op een derde van het totaal,” vertelt dagelijks bestuurder Jan van der Does. “Dat heeft ons al 3000 nieuwe bewoners opgeleverd, en er gaat nog veel meer komen.” In het woensdag gepresenteerde programma-akkoord staat het bestuur van het stadsgebied Weesp uitgebreid stil bij de gevolgen van de groei. Die vraagt om een aantal fysieke maatregelen, zoals een tunnel voor fietsers en voetgangers van en naar Weespersluis, maar ook om sociaal-maatschappelijke acties. Van der Does: “Wij vinden het belangrijk dat de nieuwkomers onderdeel worden van de Weespersamenleving. Dat betekent bij voorbeeld dat er genoeg plek moet zijn bij de sportverenigingen en geen wachtlijsten van jaren.” Neerstrijken in Weesp betekent méédoen, zegt de bestuurder. “De kracht van Weesp, en dat geldt trouwens zeker ook voor Driemond, zit voor een belangrijk deel in het vrijwilligerswerk en het verenigingsleven. In Amsterdam hebben sportclubs vaak de beschikking over betaalde krachten. Hier staat het vrijwilligerswerk voorop. Ik herinner me van mijn roeivereniging dat daar een paar jaar terug een discussie was over het afkopen van de bardienst en het onderhoud. Dat ging niet door: alle leden moesten fysiek meedoen. Dat tekent de sfeer in Weesp.” Van de Amsterdammers – want dat zijn de meeste nieuwkomers – wordt verwacht dat zij zich op hun beurt aanpassen aan de mores van Weesp. Dat zijn kleine maar belangrijke codes, vertelt Van der Does. “Hier groeten de mensen elkaar op straat. In het verkeer op straat corrigeren we elkaar ook als dat nodig is. Wij zijn, anders dan in de grote stad, gewend te stoppen voor het zebrapad. Dat moet vooral zo blijven. Als bestuurder van GroenLinks ben ik een voorstander van bakfietsen, maar ook zij moeten zich aan de verkeersregels houden.” In Weesp staat Weespersluis inmiddels bekend als een Amsterdamse wijk. Wat het bestuur betreft, komt er meer uitwisseling dan nu het geval is. Van der Does: “De bewoners van Weespersluis komen in de binnenstad, maar het is voornamelijk eenrichtingsverkeer. Het zou goed zijn als de Weespers ook vaker in Weespersluis komen. Er komt een mooi park en we denken na over andere voorzieningen die daarbij kunnen helpen. Het voordeel van Weespersluis is dat er nog veel ruimte is, ruimte die in de rest van onze stad ontbreekt.” Het programma-akkoord is in grote eensgezindheid tot stand gekomen. De elf leden van de stadscommissie werkten als een team samen, ondanks de verschillende politieke kleuren. “Zo hebben we dat ook voor de fusie afgesproken,” zegt Van der Does. “We staan voor het belang van Weesp en de Weespers en de Driemonders. Als je een duidelijk signaal wilt afgeven, moet je je niet verliezen in partijpolitieke bespiegelingen. Voor het programma-akkoord hebben we ook vier avonden met bewoners georganiseerd. Veel van wat we daar hebben gehoord, heeft een plek gekregen in het uiteindelijke akkoord.” Over de inzet van de Amsterdamse bestuurders en ambtenaren is Van der Does tevreden: “De bestuurskracht van Amsterdam is groot. Het achterstallig onderhoud aan kades en bruggen is meteen aangepakt en ik zie meer handhavers in de stad dan ik ooit heb gezien.” Ook de lijnen met de burgemeester en wethouders zijn kort, zoals beloofd. “Als er iets speelt, zijn de wethouders meteen beschikbaar. Iedereen doet duidelijk zijn best om te laten zien dat we er echt bij horen. Eind juni was er een explosie bij een flat. Dezelfde dag was Femke Halsema hier om met de bewoners te praten. Dat wordt gezien en gewaardeerd.”||https://www.parool.nl/amsterdam/weesp-bezorgd-over-behoud-eigen-karakter-hier-groeten-de-mensen-elkaar-op-straat~ba560e8d/
2022-07-13||Bedwantsen terroriseren woningen aan Witte de Withstraat: ‘We leven in paranoia’||“Je ziet ze over de muur lopen overdag. Ze houden zich schuil onder de vloer onder de muren. En als je slaapt komen ze zich voeden. Dan voel je iets over je heen kruipen en zie je tientallen beestjes in je bed,” zegt Maria de Mol van Otterloo, die zo gek werd van de bedwantsenplaag in haar sociale huurwoning van Ymere in West, dat ze verhuisde. Mohammed Yacoubi woont met zijn gezin nog wel in een van de besmette panden, die hij ook van Ymere huurt. “Je wordt continu wakker. Het is thuis een soort paranoiasfeer geworden. Bij elk klein zwart plekje denk je: Is het een bedwants? Ik heb ook een baby van acht maanden, elke ochtend kijk ik naar haar handen en voeten om haar te controleren.” De eerste bedwantsen, kleine parasieten die dol zijn op donkere hoekjes en mensenbloed en flinke jeuk kunnen veroorzaken, troffen de bewoners van de Witte de Withstraat drie jaar geleden aan. Ziek word je er niet van. Veel reizigers kennen de roodbruine diertjes van hotel- en hostelbedden. De Mol van Otterloo denkt dat de bedwantsen via een naburig appartement binnenkwamen. Bedwantsen kunnen zich namelijk via muren verplaatsen, weet ook bestrijdingsbedrijf Rentokil. Nog eens acht tot negen panden in de straat hebben volgens de ex-bewoonster last gehad van de parasieten, in verschillende gradaties. Omdat ongedierte officieel valt onder ‘klein gebrek’ moesten de huurders de bestrijdingskosten in eerste instantie zelf betalen. Niet iets wat voor iedereen mogelijk is, zeggen De Mol van Otterlo en Yacoubi: “Het kost 400 euro per kamer.” Dus na flink aandringen van de bewoners bij Ymere zijn bestrijdingsbedrijven verschillende keren langs geweest. Maar te laat, zegt Yacoubi, die al twaalf jaar in zijn sociale huurwoning woont. Nu komen de dieren keer op keer terug, zegt hij. “Ze hebben het geprobeerd, maar de bedwantsen zitten er nog steeds.” Samen met De Mol van Otterloo trok hij vorige week dan ook bij Stadsdeel West aan de bel. Hun boodschap: Woningcorporaties moeten sneller in actie komen. Een woordvoerder van Ymere bevestigt dat het inderdaad om meerdere woningen gaat en dat meerdere pogingen zijn gedaan om de beestjes weg te krijgen. Over het algemeen valt het probleem volgens Ymere onder eigen verantwoordelijkheid en is de corporatie alleen verplicht het op te lossen wanneer zij de woning aan een nieuwe huurder geven mét bedwantsen. Omdat de woningen in de Witte de Withstraat in deze staat echter mogelijk niet meer te verhuren zijn – er staan nu zelfs twee woningen leeg – greep Ymere in. Zonder succes. De enige oplossing die nog rest, is rigoureus, aldus de woordvoerder. “Alle bewoners moeten tijdelijk worden verhuisd en het pand moet worden gestript. Dit plan staat nu in de steigers.” Het stadsdeelbestuur van West wil naar aanleiding van het verhaal van de bewoners tijdens de commissievergadering in gesprek te gaan met Ymere.||https://www.parool.nl/amsterdam/bedwantsen-terroriseren-woningen-aan-witte-de-withstraat-we-leven-in-paranoia~b100ab3b/
2022-07-13||3voor12 verdwijnt per 1 januari uit programmering 3FM, VPRO verbijsterd en vecht besluit aan||Woensdag werd de nieuwe programmering van 3FM bekend en daarin is 3voor12 in eerste instantie nog terug te vinden. Maar in het nieuwe jaar zal het programma, dat al sinds jaar en dag te horen is op de late avond van de publieke radiozender, verdwijnen. VPRO, de omroep die het programma uitzendt, snapt niks van het besluit en is het niet eens met de motivering. ‘De omroep voelt zich daarin gesterkt door brede steun voor 3voor12 uit de muzieksector van festivals, muzikanten, podia, platenlabels en sectororganisaties die het belang van 3voor12 voor het muziekklimaat in Nederland afgelopen weken bekrachtigden,’ schrijft het op de eigen website. ‘De VPRO overweegt het besluit volgens de interne NPO-bezwaarprocedure aan te vechten en heeft tegelijk de blik naar voren gericht.’ De makers van 3voor12 hopen in een goed gesprek met zendermanager Menno de Boer het tij nog te keren. Dat volgt komende week, maar zoals het er nu naar uitziet is het programma in het nieuwe jaar niet meer te horen. De NPO laat in een reactie weten dat er op dit moment nog wordt gesproken met de VPRO over de rol van 3voor12 bij 3FM.||https://www.parool.nl/kunst-media/3voor12-verdwijnt-per-1-januari-uit-programmering-3fm-vpro-verbijsterd-en-vecht-besluit-aan~b7577f5e7/
2022-07-13||Wethouder Moorman: ‘Alleen in een veilige omgeving kan je goed leren of lesgeven’||Het IJburg College kwam zaterdag na berichtgeving van Het Parool in het nieuws vanwege de onveilige sfeer op de school. Docenten worden bedreigd, hebben te maken met gewelddadige incidenten en agressieve ouders. Door het onveilige klimaat zijn circa 35 docenten de afgelopen maanden vertrokken of keren zij na de zomer niet meer terug. Moorman zegt dat scholen altijd veilig moeten zijn. “Alleen in een veilige omgeving kan je goed leren of lesgeven. Het is belangrijk dat we hier aandacht voor hebben. Dat is ook een reden dat we met veiligheidsprogramma’s begonnen zijn.” Raadslid Diederik Boomsma (CDA) wilde van Moorman weten hoe het kan zijn dat de politie buiten de deur wordt gehouden, zoals verschillende docenten aangaven. Bij een scholier die met een mes zwaaide, werd de politie pas na ruim een uur gebeld, de slachtoffers hadden inmiddels al contact met het thuisfront. Het raadslid oordeelde dat dit ‘nooit de bedoeling’ kan zijn. Op een duidelijk antwoord kon Boomsma niet rekenen. Moorman: “We hebben er meteen met de politie contact over gehad. Alle veiligheidsincidenten zijn bekend en besproken. De wijkagent geeft aan dat er goed contact is. Het IJburg College weet wat pedagogisch verantwoordelijk is binnen de school. Ik ben ervan overtuigd dat ze er zeker ook aandacht aan geven.” In haar beantwoording refereerde Moorman aan de problemen die al langer op het IJburg College spelen. De school stond in 2018 onder financieel verscherpt toezicht en in 2019 kregen de afdelingen vwo en vmbo-t een ‘onvoldoende’ van de scholeninspectie. De havo-afdeling werd als ‘zwak’ beoordeeld. De gemeente gaf in 2019 een subsidie van een miljoen euro om twee scholen van IJburg samen te voegen en daarmee ook de gepaarde problemen aan te pakken. Moorman: “Gelukkig is het inmiddels zo dat geen enkele afdeling meer onder verscherpt toezicht staat. Ook het financiële toezicht is eraf. De school heeft dus goede stappen gezet, maar er is nogal wat gebeurd.” Directeur Jolanda Hogewind zei een dag na publicatie dat zij het zichzelf kwalijk neemt dat docenten zich onveilig voelen op de school, maar het ziet er niet naar uit dat zij opstapt. Ze refereerde in een mail aan medewerkers dat uit een ‘recente enquête’ blijkt dat leerlingen het ‘prettig’ vinden op de school. ‘We zijn op weg en ik geloof dat we met elkaar kunnen komen tot een verbetering voor iedereen.’ Het IJburg College verzorgt ook brede brugklassen, waarin kinderen van verschillende niveaus en achtergronden bij elkaar zitten. Zij maakten daarom ook aanspraak op de zogenoemde bredebrugklasbonus van maximaal 155.000 euro per jaar. De aanvraag werd dit jaar geweigerd. Een woordvoerder van Moorman licht toe dat er ruimte was voor zeven scholen die hier aansprak op maken en de aanvraag van het IJburg College niet als goed genoeg werd beoordeeld. Wat ongetwijfeld meespeelt is dat de toestroom van havo- en vwoleerlingen naar de scholen ‘beperkt’ is en dat veel havo- en vwoleerlingen snel weer van de school vertrekken. Moorman hoopt al een paar jaar op meer brede brugklassen in Amsterdam. Toch komt haar wens maar moeilijk van de grond. De wethouder blijft voorstander, al is het met een slag om de arm. “Ik zou heel graag willen dat er overal brede gemengde scholen zijn in Amsterdam, maar daar moet je wel de leerlingen voor hebben.”||https://www.parool.nl/amsterdam/wethouder-moorman-alleen-in-een-veilige-omgeving-kan-je-goed-leren-of-lesgeven~b22164084/
2022-07-13||Brussel maant Nederland tot haast bij afronding toeslagenaffaire, kritiek op lobbyende minister||Dat staat in het jaarlijkse rechtsstaatrapport dat de Europese Commissie woensdagmiddag uitbracht. De overstap van oud-minister Cora van Nieuwenhuizen (VVD, Infrastructuur en Waterstaat) naar de brancheorganisatie van energiebedrijven wordt niet concreet genoemd, maar het is duidelijk dat voor Brussel dit soort draaideurpolitiek niet kan. Bewindslieden moeten een afkoelingsperiode van twee jaar in acht nemen, aldus het rapport. En er moet een duidelijke gedragscode zijn met regels voor het aannemen van giften, neven- en lobbyactiviteiten, inclusief sancties op overtreding. Het is de derde keer dat de Europese Commissie een rechtsstaatrapport uitbrengt, en het is de eerste keer dat het daarin per lidstaat concrete aanbevelingen formuleert. Zoals te verwachten is Brussel zeer kritisch over de rechtspraak in Polen en Hongarije, die ondanks jaren van druk nog steeds verre van onafhankelijk is. In beide landen is ook sprake van discriminatie van gemarginaliseerde groepen. Polen moet nog concrete stappen zetten voor het aanspraak kan maken op ‘zijn’ miljarden uit het coronaherstelfonds, geld dat conform een omstreden Commissiebesluit al wel is gedeblokkeerd. Het Hongaarse coronaherstelplan wacht nog op goedkeuring. De winst van de jaarlijkse rapportage is volgens initiatiefneemster en D66-Europarlementariër Sophie in ’t Veld dat de Commissie ook zichzelf tot actie verplicht: eerst een kritisch rapport schrijven over bijvoorbeeld Polen en daarna toch geld uitkeren kan niet zonder je eigen geloofwaardigheid te grabbel te gooien, stelt In 't Veld vast. Tegelijkertijd concludeert zij en een groot deel van het Parlement dat Commissie en Raad (de lidstaten) onvoldoende doorpakken als enkele lidstaten grondrechten en Europese waarden jaar na jaar systematisch aan de laars lappen, waarmee ze zelf het draagvlak voor een betere naleving ondermijnen. Commissie en lidstaten lieten dat toe in Hongarije, volgens het rapport inmiddels verworden tot ‘een hybride systeem van electorale autocratie’. Alles wat mis kan gaan, gaat mis, aldus het Europees Parlement. Dat stelt - niet toevallig - woensdag zelf vast dat er serieuze zorgen zijn over het functioneren van de Grondwet en de eerlijkheid van verkiezingen, de onafhankelijkheid van de rechtspraak, corruptie en belangenvermenging. Ook maakt het parlement zich zorgen om privacy en gegevensbescherming, vrijheid van meningsuiting, academische en religieuze vrijheid, het recht op gelijke behandeling (speciaal voor lhbti, Roma, Joden, migranten, asielzoekers en vluchtelingen). “Ik ben in dialoog met de Hongaarse regering,” reageert justitiecommissaris Didier Reynders. “Wij gaan door met alle instrumenten die we hebben, administratief en budgettair, om tegen inbreuken op te treden.” Vice-commissievoorzitter Vera Jourová, verantwoordelijk voor waarden en transparantie: “We boeken op allerlei terreinen, inclusief corruptiebestrijding, ook flink vooruitgang.” Eén van de nieuwe instituten die daarbij volgens haar gaat helpen, is de Europese openbaar aanklager. Volgens Tineke Strik (GroenLinks) bewijst het Commissierapport dat de grondrechtensituatie verslechtert, nu er ook in Bulgarije, Griekenland, Roemenië, Malta en Slovenië grote zorgen zijn over met name persvrijheid en corruptiebestrijding. “De Commissie verzuimt al jaren concrete consequenties te verbinden aan schendingen van de rechtsstaat. We zien nu waar dit toe leidt: de fundamentele rechten waarborgen voor een democratische en vrije samenleving gaan in steeds meer EU-landen achteruit.”||https://www.parool.nl/nederland/brussel-maant-nederland-tot-haast-bij-afronding-toeslagenaffaire-kritiek-op-lobbyende-minister~bcbc4b3d/
2022-07-13||Troostend verhaal over verraad: familiefilm Knor is de eerste stop-motionspeelfilm van Nederland||Stop-motionanimatie leent zich uitstekend voor verhalen met een donker randje. De zorg, geduld en vakmanschap die nodig zijn om een film te maken van duizenden foto’s van poppen, die telkens enkele millimeters worden verplaatst om beweging te suggereren, compenseren immers de donkere ondertonen van een verhaal. Knor maakt dankbaar gebruik van deze kwaliteit van stop-motionanimatie. De film is gebaseerd op het boek De wraak van Knor van Tosca Menten en richt zich op de donkere kanten van het verhaal, zowel in de portrettering van familierelaties als in de humor, die veel poep- en scheetgrappen bevat. Maar door zijn schattige stijl wordt Knor nooit te droevig of te duister voor een familiefilm. Knor vertelt een Wes Andersonachtig verhaal over de jonge Babs (stem van Hiba Ghafry), die ervan droomt een puppy te krijgen voor haar negende verjaardag, maar in plaats daarvan een biggetje cadeau krijgt van haar vervreemde opa (Kees Prins). Opa is na jaren afwezigheid plots uit de Verenigde Staten overgevlogen en slaapt nu in de tuinhut van Babs en haar goede vriend Tijn (Matsen Montsma). Haar ouders vertrouwen opa niet, maar Babs ziet het cadeau als een teken van zijn oprechte liefde voor haar. Des te pijnlijker is het dat opa stiekem van plan is om van het lieve biggetje een worst te maken. Hoewel er gesprekken over vegetarisme in voorkomen, is Knor niet een verhaal over de (im)moraliteit van het eten van vlees. De film blijft in de familiesfeer en richt zich op het belang van vertrouwen in familierelaties en de vraag of mensen echt kunnen veranderen. Het invoelbare verdriet van de film komt niet van het feit dat dieren opgegeten kunnen worden, maar van de enorme schending van vertrouwen die Knors dood zou betekenen. Knor was tenslotte een geschenk van opa. Maar al snel blijkt dat hij het biggetje aan Babs heeft gegeven omdat haar liefde voor het beestje voor sappig vlees zou zorgen. Zijn cadeau is dus puur voor eigen gewin. Het feit dat Babs ook nog vegetariër is, maakt deze schending van vertrouwen alleen maar pijnlijker. Knor blinkt uit in zijn gebruik van vreemde alledaagsheid. Het verhaal is zowel typisch Nederlands, met rood-wit-blauwe vlaggetjes die in blokjes kaas steken, een discussie over de ingrediënten van pannenkoekenbeslag en een typische boerendorpse setting, als een beetje vreemd. Knor heeft een unieke vorm van humor, een die het bekende gebruikt om zich in het onbekende te wagen. Het klassieke spel sjoelen wordt bijvoorbeeld gespeeld met slakken, die elk een helmpje ter bescherming dragen. En Knor moet worden geleerd om uit de moestuin van moeder te blijven, dus moet hij op puppycursus. In zekere zin waagt de film zelf zich ook aan iets onbekends. Want hoewel stop-motion al vaker is gebruikt in Nederlandse kortfilms, is dit ’s lands eerste stop-motionspeelfilm. Dat komt door het moeizame maakproces: elke minuut stop-motionfilm bestaat uit honderden foto’s, waardoor slechts enkele seconden film per dag kunnen worden geproduceerd. Met een speelduur van ruim een uur is Knor dus misschien kort in het land der speelfilms, maar voor een stop-motionfilm is hij ontzettend lang. Het heeft dan ook jaren geduurd om Knor te maken. Het gebruik van stop-motion blijkt die moeite meer dan waard. Want Knor is een verhaal over verraad, waarbij de schuldige geen wildvreemde is, maar juist iemand is die dichtbij staat. Hoewel dit een realistische weerspiegeling is van het echte leven, is zoiets relatief zeldzaam in kinderverhalen. Dat Knor uiteindelijk vooral troostend is, komt door de stop-motionanimatie. Het is alsof het medium stop-motionanimatie zelf, dat immers alleen kan bestaan door de toewijding van de makers, ons opnieuw doet geloven in het bestaan van het goede.||https://www.parool.nl/kunst-media/troostend-verhaal-over-verraad-familiefilm-knor-is-de-eerste-stop-motionspeelfilm-van-nederland~b16013ab/
2022-07-13||Calvin fietst in zijn eentje naar Monaco: ‘Ik heb nog nooit meer dan 40 kilometer gefietst’||“Ik hou van extreme uitdagingen. Zo heb ik meerdere marathons en hike-tochten gedaan en twee keer 100 kilometer hardgelopen. Ik zocht naar iets groters en kwam op het idee om naar Monaco te fietsen in mijn vakantie. De route gaat langs de Mont Blanc, de hoogste berg van West-Europa.” “Ja. Gevaar is er bij zo’n reis altijd, maar ik probeer de risico’s te ondervangen door alles goed te plannen. Ik zorg dat ik altijd bereikbaar ben, genoeg eten en drinken bij me heb en langs plaatsen fiets waar ik eventueel medisch gecheckt kan worden.” “De laatste keer dat ik die 100 kilometer rende, kreeg ik daar veel aandacht voor. Dat wil ik nu op een goede manier gebruiken. Daarom haal ik geld op voor Veteranen in Aktie. Zij laten wensen in vervulling gaan van veteranen die een moeilijke tijd hebben, of hebben gehad.” “Ik vind het verleggen van mijn grenzen, fysiek en mentaal, heel tof. Verder ben ik benieuwd welke verrassingen ik allemaal tegen ga komen. Ik heb nog nooit verder dan 40 kilometer gefietst, dus er is genoeg waar ik tegenop zie, haha. Dat zie ik niet als iets vervelends, ik haal er juist motivatie uit.” “Daar hou ik ook van, hoor! Ik bekijk in Monaco waar ik op dat moment aan toe ben. Als dat relaxen op een mooi strandje is, ga ik daar zeker mijn moment voor pakken.” Van Altena’s fietstocht steunen kan hier.||https://www.parool.nl/ps/calvin-fietst-in-zijn-eentje-naar-monaco-ik-heb-nog-nooit-meer-dan-40-kilometer-gefietst~b3541c2c/
2022-07-13||Opinie: ‘Koppel de klimaatplannen aan die voor gezondheid’||De afgelopen weken was het mogelijk te reageren op de klimaatplannen van minister Jetten. Opvallend is dat het Rijk meer de regie neemt, met ingrijpende plannen waarin de uitstoot van grote sectoren als industrie, energie en mobiliteit wordt aangepakt. Ook de burger zelf gaat een grote rol spelen: gedragsverandering zou 40 tot 70 procent minder uitstoot tot gevolg kunnen hebben. Hier ligt een kans om gezondheid als invalshoek te gebruiken in de aanpak van klimaatverandering en dit potentieel te benutten. Helaas ontbreekt de rol voor de gezondheidszorg in de klimaatplannen. Een groot deel van de gewenste gedragsverandering bestaat namelijk uit gedrag dat zowel duurzamer als gezonder is. Als we bijvoorbeeld massaal op de fiets stappen, meer groenten eten en niet roken besparen we enorm veel schadelijke uitstoot en winnen we tegelijkertijd aan gezondheid. Slechte luchtkwaliteit, overgewicht, ongezond eten en roken zijn immers verantwoordelijk voor een groot deel van de ziektelast. Een probleem bij gedragsverandering is dat de investering nu van ons wordt gevraagd, terwijl de winst pas in de toekomst geboekt wordt. Minder uitstoten kan leiden tot zorgen over economische groei en een potentiële afname van welvaart. Als duidelijk is dat welvaart wordt ingeruild voor welzijn, kan weerstand tegen gedragsverandering worden beperkt. Door de gezondheidswinst, die al eerder zichtbaar wordt, uit te vergroten kunnen mensen zichzelf en elkaar beter motiveren hun gedrag aan te passen. Een belangrijk aspect van de klimaatcrisis is de impact op de mentale gezondheid door de onzekerheid die het toekomstperspectief oplevert. Mensen worden angstiger en kunnen de kop in het zand steken. Het bieden van duidelijke perspectieven die leiden tot gezondheidsbevordering sluit hier goed op aan en biedt een positievere context dan alleen maar wijzen op de enorme fysieke risico’s. Wij zien in de verdere uitwerking van de klimaatplannen voldoende aanknopingspunten om ze te verbinden aan gezondheid: in het Nationaal Preventieakkoord, het in ontwikkeling zijnde Gezond Actief Leven Akkoord en de Green Deal Duurzame Zorg 3.0. Via het platform van de Groene Zorg Alliantie en de Green Deal is er een landelijk netwerk van ‘klimaatgeletterde zorgprofessionals’ beschikbaar. In de Green Deal staat tussen de plannen om de zorguitstoot te verminderen al een plan om in te zetten op zorgvermindering door preventie van ziekte. Dit is niet alleen een perfect aanknopingspunt voor duurzaam gedrag, maar helpt ook de ontsporende zorgkosten door de oplopende ziektelast te beteugelen. Doordat de zorgsector zelf een grote vervuiler is – verantwoordelijk voor circa 7 procent van de landelijke uitstoot – leeft het thema in toenemende mate onder zorgprofessionals. Naast hun reductieopdracht zijn zij expert in het duiden en monitoren van gezondheidsrisico’s. Dat biedt weer aanknopingspunten voor het aanleveren van informatie over de risico’s van klimaatverandering. De GGD’s en lokale overheden hebben een cruciale rol om de ambities van het rijk te vertalen naar lokale activiteiten. Er zijn regionaal al zeer effectieve gedragsveranderingsprogramma’s, die met een greep uit de relatief gezien forse klimaatpotten een enorme impuls aan duurzaam en gezond gedrag kunnen leveren. De partijen achter deze programma’s zijn bekend met de uitdagingen in gedragsverandering, die tot stand komt in een complex samenspel van capaciteiten, motivatie en omgeving. Dat maakt gedragsverandering maatwerk. Per doelgroep afhankelijke specifieke kennis en kunde zijn daarbij net zo belangrijk als algemene maatregelen zoals belastingvoordelen door accijnsvermindering op groente en fruit of hogere belasting van de auto. Klimaatverandering zal de zwakkeren in de samenleving het hardst treffen. Ondersteuning bij de gedragsverandering van diegenen die met de grootste gezondheids- en inkomstenachterstand kampen, voorkomt dit. Tijdens de coronapandemie werd ook duidelijk dat de kwetsbaren harder getroffen worden in tijden van crisis. Een gezondere bevolking zal weerbaarder zijn in de klimaat- en andere aankomende crises. De genoemde programma’s richten zich vaak al op deze groepen. Naast een grote reductieopgave ligt er ook een opgave om voor te bereiden op de gezondheidsrisico’s van de aankomende weersextremen, zoals overstromingen en extreme droogte. Ook hier kan de gezondheidszorgprofessional een belangrijke rol spelen, zoals in het monitoren van de effectiviteit van klimaatadaptatie. Zijn bijvoorbeeld onze hitteplannen wel voldoende effectief? Wat zijn de risico’s van ziekteverwekkers in het nieuwe klimaat? Tijdens de coronapandemie heeft de zorgsector in Nederland al bewezen een stevige partner te zijn in het beschermen van de volksgezondheid in crisistijd. Adviezen van verpleegkundigen en artsen worden vertrouwd en serieus genomen. Er is tijdens de pandemie al een aanvullend netwerk opgericht om gezond gedrag, zoals afstand houden en vaccineren, te faciliteren. Een grote groep zorgprofessionals is gemotiveerd om ook in deze gezondheidscrisis verantwoordelijkheid te pakken. Het is nu tijd om vanuit de rijksoverheid de zorgsector ook te betrekken in klimaatplannen. Een voorstel dat overigens in lijn is met adviezen van de Wereldgezondheidsorganisatie (WHO), ons aller vertrouwd in de aanpak van andere gezondheidscrises. De WHO beschouwt klimaatverandering als de grootste bedreiging voor de volksgezondheid van deze tijd.||https://www.parool.nl/columns-opinie/opinie-koppel-de-klimaatplannen-aan-die-voor-gezondheid~b0704d0f/
2022-07-13||Keek het terras van Eye uit op Noord, dan waren we hier getrouwd||De ondergaande zon schijnt vanavond precies zo in haar gezicht als in de zomer van 2016. Zo, dat het litteken naast haar lichtbruine ogen goed zichtbaar wordt. Wat was haar verhaal? We zitten op het terras van Eye. Per toeval bijna precies aan dezelfde tafel als waar we onze eerste date hadden, zes jaar geleden. Toen we eerder vanavond uit huis gingen om een theatervoorstelling te bezoeken, stond dit niet op de planning. Dat maakt dit moment nog mooier. Ik herinner me dat ik na die avond in 2016 meteen wist dat zij mijn vrouw zou worden. Al duurde het nog een lange tijd voor ik het toe durfde te geven. Nog veel te onvolwassen en bovenal bang. Zij noemt die bewuste zomeravond op het terras van Eye met de ondergaande zon nog steeds niet onze eerste date. Het maakte niet uit hoeveel madeleines ik voor haar bestelde, hoe schilderachtig mooi de lucht was en hoeveel sterren we zagen vallen die nacht, terwijl zij voor me zong op de IJpromenade. Het feit dat ze bijna haar laatste trein miste, ik in de nachtbus pas besefte dat ik een columndeadline had gemist en we later toe zouden geven dat die avond alles zou veranderen, die avond mag niet de eerste date heten. Dat was, als je het haar vraagt, de week erop toen we spontaan afspraken bij de Burger Bar in de Reguliersbreestraat. En zij mij versloeg met het opeten van het grootste broodje. Als je elkaar probeert te verslaan met burgers eten, telt het pas echt. Eigenlijk was het bij de eerste fysieke kennismaking op Kwaku al duidelijk. Althans, voor mij. Elkaar in die drukte, zonder bereik op je telefoon, tegen het lijf lopen; dat kon geen toeval zijn. Net zoals we nu op het buitenterras van Eye zitten, bijna precies aan dezelfde tafel als tijdens onze eerste date zes jaar geleden. Ik overweeg even om madeleines voor haar te bestellen, maar zie ervan af. Sommige dingen zijn mooier om te herinneren dan om te herbeleven. Over haar schouder zie ik hoe de maan zich boven het water aftekent tegen de donkere lucht. Zij tuurt naar voorbijvarende boten over het IJ. De één te klein voor dit waterverkeer, de ander veel te groot en snel. Op dit wetteloos ogende terrein met wisselende golven en stromingen heerst een chaotische orde. Achter mij tekent zich een hemel van paarse en oranje verfstreken af. Mensen maken foto’s. Ik fotografeer de blik op haar gezicht en archiveer die in m’n geheugen. “Zullen we gaan?,” vraagt ze. Ik wil nee zeggen, maar drink m’n groene thee op en knik. Als het uitzicht van Eye 180 graden de andere kant op keek, naar Noord, zoals het hoort, dan waren we hier getrouwd. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/keek-het-terras-van-eye-uit-op-noord-dan-waren-we-hier-getrouwd~b1cda7be/
2022-07-13||Duizenden stippels en 24 meter hoge muurkunst moeten West ‘artistieke feelgoodinjectie’ geven||Stadsdeel West is al enige jaren bezig om buurten in Bos en Lommer te veranderen in prettige en veilige woonwijken. Een van de initiatieven die hieraan moeten bijdragen is Muren van West, een samenwerking tussen professionele kunstenaars, ervaren curatoren, het stadscuratorium én bewoners. Eind 2020 werden al muurschilderingen gepresenteerd van Sidney Waerts, Saïd Kinos, Iriée Zamblé en Floor van het Nederend op flats aan de Wiltzanghlaan. Woensdagmiddag komen er twee ‘artistieke feelgoodinjecties’ bij: Richard Kofi maakte een ontwerp voor een blinde muur van woon-zorgcentrum De Boeg op Hoofdweg 495; Peim van der Sloot voorzag een half verscholen muur aan De Rijpstraat 125 van duizenden stippels. Van der Sloots atelier bevindt zich op een steenworp afstand van de muur waarop hij in zijn kenmerkende pointillistische stijl Het toverbos aan de Rijpgracht realiseerde. Zijn grootste uitdaging? “Voor deze muur staan grote bomen die samen met de gracht bijdragen aan het oasegevoel midden in de stad. In de zomer is er volop groen, waar je de stippen doorheen ziet. Naarmate het jaar vordert, wordt steeds meer onthuld, waardoor het geheel ook op een grauwe winterdag een zonnig aanzien biedt.” Tekst loopt door onder de foto Het werk van Kofi, die vorig jaar nog Stadstekenaar was, is geïnspireerd op de verhalen van bewoners van De Boeg en gebruikers van het Huis van de Buurt in hetzelfde pand, veelal Amsterdammers op leeftijd. “Mensen worden steeds ouder en ouderen vormen een wezenlijk onderdeel van onze samenleving, maar we zien ze nauwelijks gerepresenteerd.” Met Samen bij De Boeg krijgt deze generatie volgens Kofi het podium dat ze verdient. Zijn ontwerp is uitgevoerd door een gespecialiseerd bedrijf. “Ik heb hartstikke hoogtevrees en het is 24 meter hoog, dus ik kon het helemaal niet zelf doen. Het is heel mooi geworden. In mijn tekeningen arceer ik veel en varieer ik met dikke en dunnen lijnen; dat hebben ze heel goed nagemaakt met verf.”||https://www.parool.nl/amsterdam/duizenden-stippels-en-24-meter-hoge-muurkunst-moeten-west-artistieke-feelgoodinjectie-geven~b3fe2046/
2022-07-13||Schuldbewust of schouderophalend: heeft een bezoek aan het Namenmonument na maken antisemitische schildering zin?||De politierechter liet er geen twijfel over bestaan: ‘De verdachte heeft meegewerkt aan een buitengewoon schokkende, antisemitische muurschildering. Hij heeft (...) op geen enkele wijze ervan blijk gegeven, dat hij het beledigende karakter ervan heeft ingezien.’ En dus verbond hij een bijzondere voorwaarde aan de voorwaardelijke taakstraf van 60 uur die de twee mannen kregen die in juli Steven Berghuis levensgroot hadden afgebeeld met een keppeltje op, gekleed in een concentratiekamppak met een Jodenster op zijn borst: ze moeten naar het Namenmonument in Amsterdam, en daar een verslag van maken. Opvallend genoeg hadden de twee ‘supporters’ van Feyenoord daar al enigszins op gepreludeerd, zo bleek uit het appverkeer dat zij hadden nadat het Centrum Informatie en Documentatie Israël (Cidi) aangifte had gedaan. De verdachte: ‘Als we ons aangeven krijgen we gratis trippie auswitch las ik van cidi (sic).’ De medeverdachte: ‘Lekker de tyfus kunnen ze allemaal krijgen...’ Een gratis tripje naar Polen zit er niet in, wel moeten ze op last van de rechter, naar de Weesperstraat in Amsterdam, samen met een medewerker van het Cidi of de Liberaal Joodse Gemeente Rotterdam. Henny Sackers, hoogleraar Strafrecht en Criminologie aan de Radboud Universiteit, noemt het een ‘creatief vonnis’. “Het is geen taakstraf of leerstraf, maar een bijzondere voorwaarde, dat zie je niet zo vaak bij volwassenen. In het jeugdstrafrecht gebeurt het iets vaker, maar de uitvoering kost best veel tijd en moeite. In België is het eens voorgekomen dat een man verplicht een boek moest lezen waarin een vader beschrijft wat hij doormaakte nadat zijn dochter was doodgereden door iemand die dronken achter het stuur zat.” Ook Cidi-voorzitter Hanna Luden, is positief gestemd over de uitspraak. “Het is goed dat de rechter heeft bepaald dat hier sprake is van antisemitisme en de twee heeft veroordeeld tot een voorwaardelijke taakstraf. Uiteraard willen wij meewerken aan het bezoek aan het Namenmonument, maar de rechter heeft ook nadrukkelijk gezegd dat zij het initiatief moeten nemen. Dus zij moeten ons benaderen, niet andersom. Doen ze dat niet binnen een jaar dan krijgen ze alsnog die taakstraf.” In de rechtszaal bepleitten de verdachten dat hun schildering niet beledigend bedoeld was, en dat ze slechts hun ‘teleurstelling’ over de transfer van Berghuis van Feyenoord naar Ajax uit wilden drukken. Bovendien is ‘Joden’ een geuzennaam van Ajax-supporters, zeiden de twee, vandaar dat ze erbij schreven: ‘Joden lopen altijd weg’. Volgens Cidi-voorzitter Luden wordt het hoog tijd dat Ajacieden stoppen met zichzelf als ‘superjoden’ te bestempelen, omdat dat dit soort uitingen in de hand werkt. “Dat zeggen we al heel lang, maar er verandert niks.” Strafadvocaat Anis Boumanjal, strafrechtadvocaat (niet betrokken bij deze zaak) vindt het ook een goed vonnis: “Dit zouden rechters vaker moeten doen. Dat keihard straffen niet, en soms zelfs averechts werkt zeg ik al veel langer, het is goed dat deze rechter het aandurfde om outside the box te denken.” Boumanjal: “Ik sta vaak jonge verdachten bij die totaal niet overzien wat ze gedaan hebben, en waarbij de kloof met de maatschappij zo groot is. Zoals die jongens die een homostel mishandelden in Amsterdam-Oost, die hadden nauwelijks door waarom dat zo’n impact had op de slachtoffers. Daar is, binnen het strafrecht, nog zoveel te winnen. Als daders in gesprek gaan met de slachtoffers bereik je meer dan met enkel en alleen een straf.” Volgens Boumanjal is het belangrijk dat rechters maatwerk leveren. “Een bezoek aan het Namenmonument zal vast niet voor iedere verdachte een passende maatregel zijn, maar voor sommigen kan het net dat duwtje in de goede richting zijn.” Toch is niet iedereen positief. Ronnie Naftaniel, oud-voorzitter van het Centraal Joods overleg, spreekt van een ‘kinderachtige straf’. “Die schildering van 4 bij 4 meter toonde Berghuis in een concentratiekamppak. Dat betekent dat deze mannen heel goed wisten wat er in de Tweede Wereldoorlog is gebeurd, daarvoor hoef je ze echt niet naar het Namenmoment te sturen.” Naftaniel: “Ze hebben zich schuldig gemaakt aan groepsbelediging, dat is een serieus misdrijf waar een serieuze straf bij hoort. Geen dagje naar Amsterdam waar ze dan een opstel over moeten schrijven.” Welk effect het bezoek sorteert bij de twee daders valt nog te bezien. Zullen ze schuldbewust terugkijken op hun actie, of zullen ze schouderophalend terugreizen naar Rotterdam? Hoogleraar Sackers: “Je hoopt dat ze er wat van leren, maar dat weet je niet van tevoren. Vanuit het jeugdstrafrecht weten we dat leerstraffen, waarbij getracht wordt om het gedrag van jongeren te beïnvloeden, de kans op recidive verminderen. Alles wat er toe kan bijdragen dat dit soort nare dingen niet meer gebeurt juich ik toe.”||https://www.parool.nl/amsterdam/schuldbewust-of-schouderophalend-heeft-een-bezoek-aan-het-namenmonument-na-maken-antisemitische-schildering-zin~b376014b/
2022-07-13||Opnieuw cameratoezicht bij badhuis Smaragdplein in Diamantbuurt na overlast van jongeren||‘Het is de laatste tijd onrustig op en rondom het Smaragdplein, vooral bij het badhuis,’ schrijft Bart Vink, voorzitter van het dagelijks bestuur van stadsdeel Zuid aan buurtbewoners. Afgelopen maandag schreef Het Parool al over buurtbewoners die zich in de buurt onveilig voelen. Zo werden er in een weekend twee scooters en een bakfiets in de fik gestoken. “Ik woon hier sinds 1983 en het is de laatste jaren een getto geworden. Het is mis sinds enkele maanden geleden de camera’s in de straat zijn weggehaald,” vertelde een buurtbewoner. De camera's hingen er sinds juli 2018. Vink erkent de problemen en bevestigt dat er ook nog een container in brand is gestoken. Ook worden buurtbewoners volgens hem geïntimideerd door jongeren. Hij noemt de de sfeer in de wijk ‘grimmig’. ‘De situatie zoals deze nu op en rondom het Smaragdplein en het badhuis is, vinden wij dan ook zeer ernstig,’ schrijft hij. De stadsdeelvoorzitter zegt ook dat politie, handhaving, straatcoaches en jongerenwerkers zo veel als mogelijk in de buurt aanwezig zijn om in te kunnen grijpen bij problemen. Om daarbij te helpen heeft burgemeester Femke Halsema besloten om ‘de camera die eind vorig jaar bij het badhuis is weggehaald weer terug te plaatsen, om zo de openbare orde te handhaven’. De politie kan bij incidenten dan direct in actie komen. Het cameratoezicht wordt in eerste instantie de komende twee maanden ingezet, maar kan gehandhaafd worden als problemen en overlast zich blijven voordoen.||https://www.parool.nl/amsterdam/opnieuw-cameratoezicht-bij-badhuis-smaragdplein-in-diamantbuurt-na-overlast-van-jongeren~b7246bcf/
2022-07-13||Wat doen tieners op hun telefoon? Tyneira (15): ‘Per dag zit ik negen uur op mijn mobiel’ ||“Per dag zit ik negen uur op mijn mobiel. Als ik geen school heb zelfs tien of elf uur per dag. De meeste tijd ben ik kwijt aan het bellen met mijn vriend. Daarnaast zit ik ook veel op YouTube en TikTok. Omdat mijn moeder vindt dat ik te veel op mijn mobiel zit, zijn er thuis sinds kort regels. Zo mag ik maar een uur per dag op mijn telefoon. Die regel vergeet ik soms, omdat ik er nog aan moet wennen.” “Ik kijk vaak naar filmpjes van mijn vriendinnen of zusjes. Dan luister ik naar de muziek, het enige wat ik leuk vind. Zelf maak ik ook muziek, maar ik durf geen video op TikTok te zetten. Misschien dat ik het ooit eens samen met mijn tante toch wil proberen.” “Naast TikTok gebruik ik nog YouTube en Snapchat. Instagram vind ik echt saai. Daarom heb ik het laatst ook verwijderd.” “Dan zou ik de hele dag buiten zijn en leuke dingen doen met vrienden. Ik hou ook van kunst; zelf maak ik tekeningen en portretten. Dus op een dag zonder telefoon zou ik nog meer kunst maken dan ik nu al doe. Ik denk ook dat ik meer tijd zou hebben voor mijn studie.” “Een foto van mijzelf bij een bushokje, omdat ik het een coole foto vind.”||https://www.parool.nl/ps/wat-doen-tieners-op-hun-telefoon-tyneira-15-per-dag-zit-ik-negen-uur-op-mijn-mobiel~b826474f/
2022-07-13||RIVM: coronavariant centaurus nu ook in Nederland||De nieuwe variant is aangetroffen in een monster uit de regio Noord- en Oost-Gelderland, meldt het RIVM. Dat werd afgenomen op 26 juni. Het is een subvariant van de omikronvariant BA.2 en werd al gevonden in onder andere India, Australië, Japan, Canada, de Verenigde Staten, Duitsland en het Verenigd Koninkrijk. Veel is er nog niet bekend over de BA.2.75. ‘Wel lijkt ook deze variant door kleine specifieke veranderingen de opgebouwde afweer tegen het coronavirus gemakkelijker te kunnen omzeilen,’ zegt het RIVM. Het Rijksinstituut neemt contact op met de GGD om te kijken of brononderzoek mogelijk is. De vraag of we ons zorgen moeten maken over de nieuwe variant, is voor RIVM-woordvoerder Geert Westerhuis moeilijk te beantwoorden. Wetenschappelijk gezien is nog weinig bekend over centaurus. “Op papier kan deze variant opgebouwde immuniteit ontduiken,” zegt hij. “Maar dat hebben we ook bij andere varianten gezien. Het moet allemaal nog blijken hoe deze variant zich in de praktijk ontwikkelt.” Daarvoor wordt met name gekeken naar de landen waar de nieuwe variant al langer voet aan de grond heeft, zoals India. Daar werd centaurus begin mei voor het eerst aangetroffen. Volgens Indiase media hebben de meeste mensen met de centaurusvariant in dat land milde klachten. Ook daar wordt gewaarschuwd om niet te vroeg conclusies te trekken. Het lijkt erop dat mensen die ziek worden maar een dag of twee tot drie kampen met klachten. Wel is bekend dat de nieuwe variant snel om zich heen grijpt. Het is hard op weg om in India de dominante variant te worden.||https://www.parool.nl/nederland/rivm-coronavariant-centaurus-nu-ook-in-nederland~bd2a3a4e/
2022-07-13||Eigenaar Amsterdams kledingmerk My Brand aangehouden voor witwassen en drugshandel ||De recherche doorzocht in een lopend onderzoek in juni al de woning van de 44-jarige G. in Purmerend. Hierbij werd 228.000 euro aan contant geld aangetroffen en in beslag genomen. Daarnaast werden een vuurwapen en luxegoederen gevonden, waaronder een klassieke auto en horloges. G. was tijdens de doorzoeking in het buitenland en meldde zich vorige week woensdag op een politiebureau in Amsterdam. Hij is aangehouden en vrijdag voorgeleid aan de rechter-commissaris. Die heeft besloten dat G. minimaal veertien dagen vast blijft zitten. De recherche zegt meer aanhoudingen niet uit te sluiten. My Brand werd in 2010 door G. opgericht, samen met zijn broer Giuseppe. Het ‘blingblingmerk’, zoals het bekend kwam te staan, werd snel populair en werd bij honderden winkels in Nederland verkocht. In 2015 vertelden de broers aan Fashion United dat het merk ooit ‘als grap’ was ontstaan. “We waren op vakantie en we kwamen een T-shirt tegen met een knipoog naar Chanel. ‘Watching Channel 5’ stond er op. Dat wilden wij beter doen,” vertelde broer Giuseppe aan het magazine. Sinds 2014 heeft het merk een eigen winkel in de Kalverstraat. In totaal had het toen naar eigen zeggen 450 verkooppunten. In datzelfde jaar werd een winkel in het Colombiaanse Bogotá geopend. “Daar zitten wel de jongens die van blingbling houden,” zeiden de broers daarover. Voormalig profvoetballer Glenn Helder vertelde in 2018 in Het Parool ambassadeur van het merk te zijn. In de jaren daarvoor werden veel profvoetballers in kleding van My Brand gezien. De laatste jaren ging het minder goed met het merk, vertellen ingewijden uit de kledingwereld. Er werden winkels gesloten en het aantal verkooppunten nam af. G. is, volgens inschrijving bij de Kamer van Koophandel, ook mede-eigenaar van het eveneens Amsterdamse merk In Gold We Trust, dat in 2012 werd opgericht. In Gold We Trust heeft een winkel in de Kinkerstraat en is vooral populair bij jongeren. Advocaat van Domenico G. Sicco Wester onthoudt zich vooralsnog van commentaar.||https://www.parool.nl/amsterdam/eigenaar-amsterdams-kledingmerk-my-brand-aangehouden-voor-witwassen-en-drugshandel~b6ff7c36/
2022-07-13||Mathieu van der Poel stapt af bij eerste zware Alpenrit en verlaat Tour de France||Het was niet de Tour van Van der Poel. In de eerste volledige Tourweek klaagde hij al over vermoeide en zware benen. “Ik ben momenteel niet vooruit te branden, ben geen schim van mijzelf,” zei hij bij aanvang van de zevende etappe. Het was geen corona, want de renner had zichzelf meermaals op corona laten testen. Strijdbaar als hij was, wilde Van der Poel nog niet stoppen. “Ik weet ook dat als ik was gestopt het na twee dagen thuis ook zou gaan wringen. Ik wil nog wel even doorzetten, maar als het nog lang zo gaat, denk ik niet dat ik nog blijf aanklampen,” zei hij na de zesde etappe. Het leek ook een stuk beter met hem te gaan, zo erkende Van der Poel zelf ook na de achtste etappe. “Ik heb er een veel beter gevoel aan overgehouden en had veel minder problemen met het tempo.” Van der Poel erkende een lastige fase te hebben. “Ik heb dit nog niet eerder meegemaakt.” Het doel was de Tour uit te rijden. Dat deed hij vorig jaar niet vanwege de Olympische Spelen in Tokio, terwijl hij nog wel zes dagen het geel droeg. En ook dit jaar zal zijn missie niet slagen. In de eerste loodzware Alpenrit, de elfde etappe, houdt Van der Poel het alsnog voor gezien. En hij had nog zo uitgekeken naar de Alpe d’Huez, die donderdag op het programma staat. Eerder reed Van der Poel, die vandaag nog wel in de aanval ging, ook al de Giro d’Italia uit, waarbij hij aangaf het in de laatste week ook steeds zwaarder te hebben gehad. Mogelijk ondervindt hij nu nog de nasleep van die zware inspanning in Italië, waar hij de roze leiderstrui droeg en één etappe won.||https://www.parool.nl/sport/mathieu-van-der-poel-stapt-af-bij-eerste-zware-alpenrit-en-verlaat-tour-de-france~b6c983ed/
2022-07-13||Met de auto op vakantie: hoe overleef je zwarte zaterdag? ||Vanwege de chaos op Schiphol zou het volgens de ANWB zomaar kunnen dat dit jaar een grotere groep vakantievierders ervoor kiest om met de auto naar Frankrijk, Duitsland en Italië te gaan. Volgens het Nederlandse Bureau voor Congressen en Toerisme (NBTC) kijkt bijna de helft van de Nederlanders naar andere opties dan het vliegtuig door de problemen op Schiphol. De file ontlopen lijkt dus onmogelijk, maar hoe maak je er het beste van en wat kun je verwachten? Het meest voor de hand ligt natuurlijk: reis niet op een zwarte zaterdag. Probeer een dag eerder of later te vertrekken. Op vrijdagavond zijn de wegen meestal nog wat rustiger, evenals de maandag na een zwarte zaterdag. Check de verkeersdruktekalender van de ANWB en plan je reis om de drukste dagen heen. Als dat geen optie is, reis dan niet in de ochtend: bij een vertrek zaterdag rond het middaguur of later in de avond rijd je zeer waarschijnlijk achter de file aan. Het eerstvolgende wegrestaurant is niet altijd binnen handbereik. Neem genoeg water en drinken mee en zorg voor een koelbox of -tas. Het is ook handig om tissues of toiletpapier bij de hand te hebben. Hoewel snelwegtoiletten de afgelopen jaren flink zijn verbeterd, zijn er nog steeds fiks wat smerige potten. Zorg dat de auto in ‘tiptop in orde’ is, aldus de ANWB. Laat je auto nakijken voor je op vakantie gaat om pech onderweg zo veel mogelijk te voorkomen. Check vooral de koelvloeistof, het oliepeil, de bandenspanning, de verlichting, de airco en voor wie met de caravan op pad gaat: de aansluiting van de trekhaak en stekker. De ANWB krijgt iedere zomer zo’n 700.000 telefoontjes met hulpvragen uit binnen- en buitenland. Meest voorkomende problemen zijn: auto’s die niet starten, brandende lampjes op het dashboard, verlies van vermogen of stotterende motor, lekke band of een kapotte accu. Het klinkt misschien heel voor de hand liggend, maar neem een reservewiel mee. Veel moderne auto’s hebben die namelijk niet meer standaard aan boord, alleen een reparatieset. Een ‘thuiskomer’ is altijd fijn om aan boord te hebben, volgens de ANWB. En vergeet ook geen gereedschap mee te nemen om een wiel los te kunnen maken. De grootste dooddoener in de file is niet de hitte of het oneindige wachten, maar de verveling. Begin aan de reis met opgeladen telefoons en andere digitale apparaten. Tijdens een lange autoreis ontkom je niet aan tanken, wat betekent dat je je plek in de file verruilt voor een lange rij bij het tankstation. Zoek daarom tankstations uit die niet direct aan de snelweg liggen, maar bijvoorbeeld in een dorpje in de buurt. Daar is het meestal rustiger. Het advies is elke twee uur een pauze van zo’n vijftien minuten te nemen, zodat je met hernieuwde energie weer de snelweg op kan. Ben je niet de enige met een rijbewijs? Wissel dan regelmatig van bestuurder.||https://www.parool.nl/nederland/met-de-auto-op-vakantie-hoe-overleef-je-zwarte-zaterdag~b2dc98b0/
2022-07-13||Keith Bakker krijgt in hoger beroep 18 maanden cel voor ontucht||De straf viel fors lager uit dan de straf die Bakker eerder kreeg bij de rechtbank en de eis van het Openbaar Ministerie. Tegen Bakker (61) was twee weken geleden zes jaar cel en tbs geëist wegens verkrachting. Ook wilde het OM dat hij een beroepsverbod kreeg. Het hof zegt niet te hebben kunnen vaststellen dat in de relatie tussen Bakker en het slachtoffer - met wie hij een verhouding had - sprake was van een situatie waarin het meisje werd gedwongen tot seksuele gemeenschap. Dat Bakker in de relatie ‘erg dominant’ was en dat hij misbruik maakte van de kwetsbare situatie waarin het slachtoffer zich bevond, staat volgens het hof buiten kijf. Ook staat vast dat seksuele handelingen zijn gepleegd. “Maar bewijs voor dwang is niet gevonden.” Behalve verkrachting is volgens het hof ook niet aangetoond dat Bakker de ontucht met het minderjarige meisje pleegde vanuit de positie van hulpverlener. Het opleggen van een beroepsverbod kan daarom niet aan de orde zijn, aldus het hof, dat de door het OM gevraagde tbs-maatregel bovenop de celstraf ‘niet proportioneel’ vond. Daarbij speelde mee dat deskundigen geen verband hebben gevonden tussen zijn stoornissen en de gepleegde ontucht. Bakker - per direct vrij man omdat hij zijn straf in voorarrest al heeft uitgezeten - kreeg vorig jaar maart bij de rechtbank 4,5 jaar celstraf voor verkrachting van het meisje, destijds nog geen 18 jaar oud. De rechtbank zag geen aanleiding tbs met dwangverpleging en een beroepsverbod op te leggen, zeer tot ongenoegen van het OM, dat juist in beroep ging om de tbs-maatregel alsnog af te dwingen. In hoger beroep noemde de aanklaagster het twee weken geleden noodzakelijk dat Bakker werd behandeld voor hij weer op vrije voeten zou komen. Bakker, niet aanwezig bij de uitspraak, heeft de verkrachting steeds ontkend. “Ik ben geen roofdier,” zei hij twee weken geleden tegen het hof. Hij vond het achteraf wel ‘verwerpelijk’ dat hij een liefdesrelatie met een veertig jaar jonger meisje had aangeknoopt. Ook wil hij nooit meer hulpverlener zijn, zei hij. “De Keith Bakker-show is klaar.” Bakker moet nog wel 20.000 euro betalen aan de Staat omdat hij een eerder opgelegd beroepsverbod heeft overtreden.||https://www.parool.nl/amsterdam/keith-bakker-krijgt-in-hoger-beroep-18-maanden-cel-voor-ontucht~b4e0189f/
2022-07-13||Nu ook petitie vóór wc Noordermarkt, maar marktkooplui vrezen voor inkomsten||Vorige week kwamen verschillende bewoners in verzet tégen de komst van de openbare toiletunit, die ook toegankelijk moet zijn voor mensen met een beperking. De wc zou lelijk zijn, niet passen midden op een dergelijk historische plein en toeristen en drugsgebruikers aantrekken, zo klonk het. De bijbehorende petitie ‘Red de Noordermarkt’ is woensdagochtend al zo’n 1400 keer ondertekend. Een ander deel van de bewoners rondom de Noordermarkt keert zich nu dus tegen dit verzet, met een eigen petitie. De initiatiefnemer roept de gemeente Amsterdam op haast te maken met de plaatsing van voor iedereen toegankelijke, openbare toiletten, te beginnen op de Noordermarkt. Aan zulke openbare toiletten is in Amsterdam ‘nog steeds een chronisch gebrek’, en dat is vooral voor vrouwen en mensen met blaas- of darmproblemen een probleem, aldus de petitie. Ondertussen is de Marktvereniging Noordermarkt op Zaterdag ook niet blij met de komst van het toilet. Het toiletgebouw zoals het nu op de tekening staat, komt op de plek waar normaal een marktkraam staat, zegt voorzitter Anton Snepvangers. “Dit gaat mensen hun inkomsten schelen. Diegene staat er al 25 jaar.” Snepvangers erkent de behoefte aan meer toiletten, maar vindt de Noordermarkt niet de meest logische locatie. “Op zaterdag wordt veel voedsel gekocht op de markt en dan is zo’n toilet niet heel hygiënisch.” De bewoners en marktkooplui zullen hoe dan ook nog in spanning blijven: de beslissing over het toilet wordt zeker over de zomer heen getild, laat een woordvoerder van stadsdeel Centrum weten. Na het reces wordt de kwestie voorgelegd aan de stadsdeelcommissie.||https://www.parool.nl/amsterdam/nu-ook-petitie-voor-wc-noordermarkt-maar-marktkooplui-vrezen-voor-inkomsten~bf4ac356/
2022-07-13||Opnieuw poging tot horlogeroof, ditmaal in Oost||Iets na 22.00 uur kreeg de politie de melding dat er een poging tot straatroof had plaatsgevonden op de Cruquiusweg. Eenmaal ter plaatse bleek dat twee slachtoffers op een parkeerplaats door twee mannen waren aangesproken en bedreigd. Waarschijnlijk hadden ze het op het exclusieve horloge voorzien van een van de twee slachtoffers. Hij werd bij de overval op zijn hoofd geslagen met een hard voorwerp. De overval mislukte echter, waarna de twee daders er vandoor zijn gegaan op een scooter in de richting van de Zeeburgerdijk. Sindsdien ontbreekt elk spoor van hen. De recherche en forensische opsporing hebben na de overval ter plaatse onderzoek gedaan. Het slachtoffer dat werd geslagen, is met verwondingen afgevoerd naar het ziekenhuis. Het is de tweede roofoverval in amper twee weken tijd waarbij overvallers het hebben voorzien op een duur horloge. Twee weken geleden werd bij een gast op het terras van restaurant Ferilli’s in de Beethovenstraat een pistool op zijn hoofd gezet. “Hij zei: ‘Geef me je horloge, anders schiet ik je door je hoofd.’ Ik hoorde het wapen een paar keer klikken,” vertelde de geschrokken ondernemer naderhand aan Het Parool. De overval(len) zorgen voor onrust onder horlogeliefhebbers. Veel eigenaren van exclusieve horloges zeggen de klokjes alleen nog thuis of op kantoor te willen dragen, uit angst om overvallen te worden. De horloges zijn gewild, omdat er steeds minder cash geld voorhanden is bij bijvoorbeeld winkels of tankstations. “Er is nergens meer cash. Het heeft voor criminelen geen zin om een bank of een tankstation te beroven, maar wel mensen met horloges,” vertelde een Amsterdamse horlogehandelaar al eerder aan Het Parool.||https://www.parool.nl/amsterdam/opnieuw-poging-tot-horlogeroof-ditmaal-in-oost~b1cc18b9/
2022-07-13||Steeds meer twijfelgevallen bij meldpunt voor vluchtelingen uit Oekraïne||Sinds eind vorige week wordt de gemeente geconfronteerd met mensen bij wie het moeilijk te beoordelen is of ze wel of niet in Oekraïne wonen en werken. “En het aantal neemt toe,” meldt een woordvoerder van wethouder Rutger Groot Wassink (Opvang) na berichtgeving van De Telegraaf. “Dat gebeurt op meerdere plekken. Het speelt ook in Noord-Brabant en Den Haag,” aldus de woordvoerder. Voor vluchtelingen uit Oekraïne, die vaak met de trein arriveren, is op het Centraal Station een humanitair servicepunt (HSP) ingericht van waaruit ze een opvangplek krijgen toegewezen. Medewerkers van het HSP kunnen zonder het zien van de de juiste documenten, zoals een paspoort of Oekraïense verblijfsvergunning, niet zelf beoordelen of deze personen recht hebben op gemeentelijke opvang. Daarom heeft de gemeente Amsterdam het beleid aangescherpt: twijfelgevallen worden voortaan doorverwezen naar de Immigratie- en Naturalisatiedienst (IND). De IND bevestigt dat gemeenten in Nederland meer hulp vragen ten aanzien van vluchtelingen met beperkte documentatie. “Dat zijn bijvoorbeeld mensen die in Oekraïne verbleven of studeerden, of die dat naar eigen zeggen deden, maar niet voldoende documenten hebben om dat te ondersteunen,” aldus een woordvoerder. Sinds de oorlog hebben vluchtelingen uit Oekraïne in Nederland recht op opvang in de gemeente, medische zorg en de mogelijkheid om te werken. Zij vallen onder de zogeheten Richtlijn Tijdelijke Bescherming van de Europese Unie. De richtlijn geldt niet alleen voor mensen met de Oekraïense nationaliteit, maar ook voor door Oekraïne erkende vluchtelingen en mensen met een Oekraïense verblijfsvergunning. Ook voor niet-Oekraïense partners, kinderen en samenwonende familieleden van iemand die onder de richtlijn valt, geldt de regel. Voor mensen die niet niet onder de richtlijn vallen, geldt de reguliere asielprocedure. Dat betekent dat zij zich moeten melden bij het centrale aanmeldpunt voor asielzoekers in Ter Apel (Groningen).||https://www.parool.nl/amsterdam/steeds-meer-twijfelgevallen-bij-meldpunt-voor-vluchtelingen-uit-oekraine~b561630c/
2022-07-13||Nederland maakt zich op voor tropisch weer, Nationaal Hitteplan ligt klaar||Het Rijksinstituut voor Volksgezondheid en Milieu (RIVM) overweegt het Nationaal Hitteplan van stal te halen. Rijkswaterstaat zegt dat ‘de kans groot is’ dat het hitteprotocol van kracht wordt en het KNMI gaat voor de zuidelijke provincies code geel afkondigen, verwacht een woordvoerder. Om een dag tropisch te kunnen noemen, moet het op een van de officiële meetpunten in Nederland warmer worden dan 30 graden. Van een officiële tropische dag is sprake als het op het hoofdstation in De Bilt, waar het woensdag 24,7 graden is, ook 30 graden of meer wordt. De tropische temperaturen blijven naar verwachting dit weekend uit, meldt Weerplaza. Wel wordt het typisch Hollands zomerweer, met temperaturen van 20 tot 24 graden en een zwakke tot matige westelijke wind. Zondag schijnt de zon geregeld en wordt het een vrij warme zomerdag met weinig wind en 24 tot 27 graden van noord naar zuid. Op maandag en dinsdag wordt het warmer. Volgens weerman Wilfred Janssen van Weerplaza krijgen we te maken met ‘zeer warme lucht uit Zuid-Europa’. Vooral dinsdag kan het op veel plaatsen tropisch worden, met maxima boven 30 graden. In de zuidelijke regio’s is zelfs kans op waarden rond 40 graden. “Dit soort extreme warmte is vaak geen lang leven beschoren. Al vrij snel daarna lijkt de temperatuur weer een stapje terug te doen. Of dat met regen- en onweersbuien gepaard gaat, is nu nog onzeker.” Als de verwachtingen uitkomen, wordt aan Nederlanders gevraagd goed op te letten. De voorspelde hitte kan volgens het RIVM gevaarlijk zijn voor ouderen, baby’s, chronisch zieken, mensen met overgewicht, mensen in verzorgingshuizen en mensen in een sociaal isolement. Rijkswaterstaat stelt vermoedelijk voor de tweede keer dit jaar het zogenoemde hitteprotocol in werking. Wie met pech langs de weg komt te staan wordt dan direct geholpen en door een berger zo snel mogelijk naar een veilige locatie gebracht, zoals een tankstation of een parkeerplaats. De maatregel geldt voor de provincies waar volgens het KNMI een grote kans is dat de temperaturen stijgen naar 30 graden of hoger. Rijkswaterstaat adviseert weggebruikers zich goed voor te bereiden en voldoende drinkwater mee te nemen. Ook is het verstandig om een paraplu in de auto te leggen. Die kan bij pech langs de weg als parasol worden gebruikt tijdens het wachten. De ANWB tipt met voldoende drinkwater op stap te gaan en om in geen geval passagiers in de auto achter te laten. Het verwachte tropische weer heeft mogelijk gevolgen voor de Nijmeegse Vierdaagse, die dinsdag van start gaat. De organisatie beslist aankomend weekend of maatregelen genomen moeten worden. De eigen meteorologische dienst van de Vierdaagse maakt voor en tijdens de mars weersverwachtingen die precies het parcours volgen waar de wandelaars lopen. Die zijn volgens marsleider Henny Sackers leidend. Maatregelen die wegens de warmte weleens zijn genomen zijn een uur eerder starten of later finishen, militairen zonder bepakking laten lopen, kledingadviezen en koelbussen langs de route plaatsen. Sackers: “In een heel extreem geval zouden we een dag kunnen laten vervallen.” In 2006 overleden twee wandelaars na een zeer warme eerste loopdag. Het staat niet vast of ze door de hitte bezweken, maar de Vierdaagse werd toen afgelast. Sindsdien zijn er tal van deskundigen aan het evenement verbonden die de organisatie adviseren.||https://www.parool.nl/nederland/nederland-maakt-zich-op-voor-tropisch-weer-nationaal-hitteplan-ligt-klaar~be968112/
2022-07-13||Jan Wijn (1934-2022) was de leermeester van eigenlijk iedere Nederlandse toppianist||Ook Nederlands bekendste pianoduo Arthur en Lucas Jussen kreeg advies van Jan Wijn. “Wat hij zegt, klopt gewoon,” zei Arthur twee jaar terug over zijn leermeester, die eigenlijk elke grote vaderlandse pianist lesgaf. Maar: “Jan is ontzettend nuchter. Er mag ook wel een schepje romantiek op tijdens een concert, vind ik.” Voor die opvatting was bij Wijn ook ruimte, zei zijn broer Lucas: “Veel leraren hebben een enorm ego en beschouwen hun manier van lesgeven als de enige juiste. Jan dringt nooit zijn persoonlijke stijl op.” Die speelwijze waarin voor opsmuk weinig plek was, stoelde op de jaren waarin Wijn zelf concertpianist was. Begin jaren zeventig was hij op zijn top. Samen met Daniël Wayenberg, Theo Bruins en Cor de Groot vormde hij een generatie van groot talent. Dat Wijn de klassieke muziek in zou gaan, lag in zijn jeugd allerminst voor de hand. Hij werd in Amsterdam geboren als zoon van een onderwijzeres en een tekenleraar. Lange tijd wilde hij zelf ook schoolleraar worden, maar vanaf zijn tienertijd kreeg de piano zijn interesse. Hij stopte in de vijfde klas van het gymnasium met de middelbare school en begon aan het Amsterdamse conservatorium, waaraan hij in 1955 afstudeerde. Het duurde tot het einde van de jaren zestig voor hij de concerten mocht geven waarvan hij droomde. Het liefst speelde hij Chopin, maar ook Debussy en Liszt behoorden tot zijn favorieten. Een virtuoze pianist met helder spel, zo werd hij getypeerd. Maar de grote internationale podia haalde Wijn nooit. In 1972 begon hij, zelf linkshandig, voor het eerst moeite te krijgen met zijn rechterhand. Die kromde, zijn greep werd kleiner. Hij begon toetsen te missen. Het bleek de ouverture van een lange zoektocht naar de oorzaak. Pas na zeven jaar volgde de diagnose: focale dystonie. Daarmee was duidelijk: het naar binnen krullen van zijn hand was niet op te lossen. Een doodvonnis voor zijn podiumambities, maar tegelijk het begin van een andere grootse carrière. Zijn reputatie als pedagoog werd in de jaren tachtig steeds groter, toen de ster van een van zijn eerste leerlingen, Ronald Brautigam, snel rees. Later volgden meer grote namen: Thomas Beijer, Hannes Minnaar, Wibi Soerjadi. Ze prezen zijn goede smaak en integriteit. “Het is veel moeilijker om zonder dan mét aanstellerij te spelen. Dat wist Jan,” zei Beijer bijvoorbeeld. Hoewel Wijn tevreden was met zijn rol als pedagoog, gaf hij zijn hoop op een terugkeer in de concertzalen nooit helemaal op. Trouw bleef hij elke dag studeren. De etudes van Chopin vooral. In de jaren negentig trad hij ook weer een paar keer op. “Het was niet vlekkeloos. Dus dacht ik: nee, ik doe het niet meer,” zei hij tegen Sandra Kooke die het boek Speel! over hem schreef. Toch bleef hij altijd hopen. Tot op hoge leeftijd zocht hij naar een oplossing voor die onwillige hand. Als hij zijn techniek nu eens zo wist aan te passen dat hij de octaven weer in volle glorie kon laten klinken? Misschien plattere vingers? Of een hogere pols? Zijn laatste concertje speelde hij enkele jaren terug in de Haitinkzaal van het Conservatorium van Amsterdam. Niet perfect, maar toch, hij genoot. “Wat een mysterie is het pianospelen toch. Je denkt in je hersens een beweging en die zetten je handen om in een echte. Dat de hersens dat kunnen!”||https://www.parool.nl/kunst-media/jan-wijn-1934-2022-was-de-leermeester-van-eigenlijk-iedere-nederlandse-toppianist~b1cab59c/
2022-07-13||Wil van Soest krijgt na 28 jaar in de Amsterdamse politiek de Andreaspenning. ‘Wat is dit nou?’||Het ging er nogal kil aan toe een paar maanden geleden, na de gemeenteraadsverkiezingen. Meerdere vertrekkende raadsleden – die net een paar jaar de stad hadden gediend – kregen een lintje. Wil van Soest niet. Ze zou geen lintje kunnen krijgen, omdat ze nog actief is in de Provinciale Staten. Dat zou daarna pas komen. Sommigen zeiden dat een simpele brief naar de Kanselarij der Nederlandse Orden, die gaat over aanvragen van onderscheidingen, voldoende had moeten zijn om een uitzondering te maken. Maar een brief werd niet verstuurd, dus stond het raadslid dat al sinds 1994 actief is in de Amsterdamse politiek daar op haar laatste dag in de raad met een lullig bosje tulpen. En dat stak. Een paar maanden later is bij het stadsbestuur een subtiel excuus te merken, maar vooral erkenning voor de staat van dienst van Van Soest. Burgemeester Femke Halsema overhandigde haar woensdagochtend de Andreaspenning, voor mensen die voor de stad prestaties met een landelijke uitstraling hebben verricht. “Je kwam op voor de ouderen, de kwetsbaren, maar ook de volkstuintjes,” sprak Halsema haar toe. “We vinden dat je een gemeentelijke onderscheiding moet krijgen. De Andreaspenning. Het is geen kleine onderscheiding, maar je verdient het voor de grote bijdrage die je leverde én levert aan het Amsterdamse maatschappelijke en politieke leven.” Van Soest reageerde zichtbaar geëmotioneerd. Dat was ze al bij binnenkomst in de werkkamer van de burgemeester. Onder de smoes om over eenzaamheid te praten was ze naar het stadhuis gelokt. Onder haar arm had ze dan ook een enorme stapel papier meegenomen. Ze zou de burgemeester wel even uitleggen hoe het zit. Een paar dagen eerder had ze nog tegen iemand gezegd: “Zit ik jaren in de raad, luisteren ze niet naar mij. En dan word ik nu uitgenodigd om het erover te hebben?” Toch ging ze. Praten over eenzaamheid en ouderen: natuurlijk komt ze op voor deze belangen. Maar bij binnenkomst in de burgemeesterskamer zag ze opeens haar kinderen en kleinkinderen zitten, en fractieleden van haar partij. “Wat is dit nou?” was de eerste reactie. Totdat het kwartje viel. “Jullie hebben ook niks gezegd,” zegt ze tegen haar kinderen. Als Halsema haar speech houdt vallen de tranen echt. De Andreaspenning past ook veel beter bij Van Soest dan een lintje. Haar hart ligt in Amsterdam. Ze woont er sinds haar twintigste. Toen haar vijf kinderen het huis uit waren ging ze eerst namens de PvdA en daarna voor lokale partijen de deelraad in in Amsterdam-Noord. Ze deed veel vrijwilligerswerk. Doet ze nog steeds – denk aan het invullen van belastingpapieren voor ouderen. De kwieke maar eigenzinnige Van Soest – tot haar vertrek het oudste raadslid van Nederland – ging bij andere partijen vaak met ruzie weg. Met haar eigen Partij van de Ouderen maakt ze sinds 2013 furore. Ze had gehoopt in maart voor haar derde termijn op te gaan als raadslid, maar ze kwam circa tweeduizend stemmen tekort. Het benodigde aantal dat haar grote concurrent 50Plus net wel haalde. Ze vindt het nog steeds jammer dat ze haar werk als raadslid niet kan voortzetten. Kritiek was er op haar leeftijd, maar daar trok ze zich niets van aan. “Laat lekker aanlullen,” zei ze lachend in aanloop naar de verkiezingen in maart. “Ze mochten willen dat ze allemaal zo scherp en bij de tijd zijn als ik op deze leeftijd. Het ontbreekt me niet aan zelfvertrouwen, hoor.” Dat zelfvertrouwen etaleerde ze woensdag op het stadhuis nog steeds. Die papieren over eenzaamheid die ze had meegenomen, daar gaat ze het nog wel een keer met de burgemeester over hebben. Maar niet nu. Halsema kreeg een knuffel. Van Soest: “Ik had dit niet verwacht. Het is allemaal goedgekomen. Ik ben er reuze blij mee.”||https://www.parool.nl/amsterdam/wil-van-soest-krijgt-na-28-jaar-in-de-amsterdamse-politiek-de-andreaspenning-wat-is-dit-nou~b3b30713/
2022-07-13||Green heeft twee troeven: het serveert vooral groenten en heeft een mooi uitzicht||Het luxe uitziende interieur bestaat uit aardetinten, marmeren tafelbladen, futuristische hanglampen en een grote zwarte wenteltrap in het midden van de zaak. Toch is de echte blikvanger het zicht vanuit het hoogste restaurant van Amsterdam: op de 26ste verdieping, 100 meter hoog, met panorama-uitzicht over de stad. “Als gasten hier voor het eerst komen, kijken ze langs je heen naar buiten,” vertelt Peter Lute (53), chef en horecaondernemer. Lute is geen onbekende in de horecawereld, hij en zijn vrouw hebben onder andere De Kruidfabriek in Amstelveen, Soundbites by Lute in de ZiggoDome en On5th in de Johan Cruijff Arena. Green is het nieuwste restaurant van Lute. “Dit kwam op ons pad en paste perfect in onze visie voor de toekomst. Groener, nog duurzamer.” Bij Green staan vegetarische gerechten centraal en zijn vis of vlees bijzaak. “We vinden niet dat iedereen vegetarisch moet eten, maar ik vind dat je gasten moet inspireren met de vegetarische keuken,” zegt Lute. Voor 75 euro kan de Green table worden besteld: “Een optocht van negen gerechtjes, dan komt alles voorbij.” Bijvoorbeeld de smokey biet (€20), die geroosterd, gefermenteerd en negen maanden geleden geoogst is van Lutes boerderij in de Noordoostpolder. Of de panna cotta met ijzerkruid, koolrabi en een sap van wortel en gember (€12), die als toetje op de kaart staat. Veel van de groenten voor Green komen van Lutes boerderij, wat ook tot seizoensgebondenheid leidt. “Ik ben ’s avonds lekker op het land en doe dan inspiratie op voor de nieuwe menukaart.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/green-heeft-twee-troeven-het-serveert-vooral-groenten-en-heeft-een-mooi-uitzicht~b4a8b889/
2022-07-13||Hof: geen strafvervolging Belastingdienst in toeslagenaffaire||Een aantal gedupeerden had aangifte gedaan van strafbare feiten die de Belastingdienst zou hebben begaan, waaronder beroepsmatige discriminatie, knevelarij en dwang door misbruik van gezag. Het Openbaar Ministerie ging niet over tot vervolging, waarop een groot aantal klagers in een zogeheten artikel-12 procedure naar het gerechtshof stapten om dit alsnog gedaan te krijgen. Volgen hen is er genoeg bewijs. Het OM vond dat de Belastingdienst geen strafbare feiten had gepleegd. Bovendien geniet de dienst strafrechtelijke immuniteit, aldus het OM destijds. Volgens het hof kan worden gesproken van ‘een redelijke verdenking’ dat de Belastingdienst zich schuldig heeft gemaakt aan beroepsmatige discriminatie. Maar het beroep op strafrechtelijke immuniteit staat strafvervolging in de weg, oordeelt het hof. Voor de overige punten in de aangifte zijn er volgens het hof - los van de immuniteitsvraag - niet genoeg aanknopingspunten voor een succesvolle vervolging. Beroepsmatige discriminatie die zou zijn gepleegd vóór 2016 is verjaard, aldus het hof. In de uitspraak stelt het hof voorop dat de zogenoemde Toeslagenaffaire veel leed heeft veroorzaakt bij ouders en hun kinderen en dat de impact op hun levens groot is geweest. Door harde regelgeving, strikte wetsuitleg en het ontbreken van de menselijke maat is hun ongekend onrecht aangedaan. Het kabinet, de Tweede Kamer, de Nationale Ombudsman en de Autoriteit Persoonsgegevens hebben vastgesteld dat de Belastingdienst onbehoorlijk en onrechtmatig heeft gehandeld. Volgens de verantwoordelijke staatssecretaris is daarbij sprake geweest van ‘institutioneel racisme’. Er loopt nog een aangifte namens tientallen gedupeerden tegen individuele medewerkers van de Belastingdienst wegen racisme. Advocaat Anis Boumanjal meldt namens de gedupeerden dat deze aangifte nog in behandeling is bij het Openbaar Ministerie. “De insteek van de aangifte van mijn cliënten is een andere. Deze aangifte is ingediend tegen de individuele medewerkers, die moedwillig zouden hebben gediscrimineerd. Zij hebben dus niet in het algemeen belang gehandeld en kunnen om die reden dus wel strafbaar worden geacht.” “Ik had juridisch vanaf dag één al voorzien dat de Belastingdienst als geheel, de hoge ambtenaren die aan de touwtjes trekken incluis, niet vervolgd kon worden,” aldus Boumanjal. “De Belastingdienst geniet nu eenmaal strafrechtelijke immuniteit. Wat mij betreft is de tijd wel rijp om die immuniteitsregels te herzien.”||https://www.parool.nl/nederland/hof-geen-strafvervolging-belastingdienst-in-toeslagenaffaire~b0749536/
2022-07-13||Vakantielanden worden bloedheet: tot 47 graden in Spanje en Portugal||In sommige regio's in Spanje geldt al een weeralarm voor extreme hitte. In Sevilla is het momenteel zo'n 43 graden en in hoofdstad Madrid een graad of 40. Tot en met het weekend blijft het zo heet, en daarna koelt het hoogstens af tot net onder de 40 graden. Een heteluchtfront vanuit Noord-Afrika zorgt voor een tweede hittegolf van het jaar in het land en die kan nog een tiental dagen aanhouden. “Het wordt een van de drie langste hittegolven in Spanje sinds 1975,” stelt een woordvoerder van het Spaanse weerbureau Aemet. In Portugal is het iets koeler, maar wordt er wel meer gewaarschuwd. In hoofdstad Lissabon, waar momenteel veel toeristen zijn, is het met 35 graden zeer warm. Mensen proberen er zich koel te houden aan het strand en met ijsjes. Voor nagenoeg het hele gebied ten noorden van Lissabon geldt weercode rood vanwege de aanhoudende hitte en kans op branden. Er zijn vandaag inwoners van meerdere plaatsen geëvacueerd na oplaaiende bosbranden. Aangewakkerd door een verzengende hitte en harde wind zijn er weer branden uitgebroken op plekken waar onlangs de verwoestende vuurzeeën onder controle leken. Er zijn ongeveer 1300 brandweerlieden ingezet, plus ruim driehonderd voertuigen en een tiental vliegtuigen en helikopters. De plaatsen die gevaar lopen liggen ongeveer 100 kilometer ten noorden van de Portugese hoofdstad Lissabon. De autoriteiten spreken van extreem felle branden. Sinds donderdag zijn er dertig lichtgewonden geteld. Een tiental huizen raakte beschadigd. In 2017 veroorzaakten bosbranden in het Zuid-Europese land ruim honderd doden. Frankrijk kreeg in juni voor de eerste keer dit jaar te maken met een hittegolf. Er zijn al hitterecords gebroken, maar ook de komende dagen beloven de temperaturen de hoogte in te schieten. Vooral in het zuidwesten van Frankrijk wordt het puffen en zweten met temperaturen tot 40 graden in onder meer Bordeaux. Volgens het Franse weerstation Météo France zullen de warme temperaturen zeker tien dagen aanhouden. In het noorden van het land is het een tikkeltje koeler met een gemiddelde temperatuur van 30 tot 34 graden. In Italië wordt het ook overal ruim boven de 30 graden. In de populaire vakantieprovincie Florence wordt het maar liefst 36 graden. Ook in het noorden wordt het ver boven de 30 graden. Voor verkoeling zullen vakantiegangers toch vooral de kust moeten opzoeken. In Griekenland is het ‘koel’ in vergelijking met de andere landen rond de Middellandse Zee. De temperatuur komt bijna nergens boven de 30 graden uit, enkel aan de westkust. Op populaire vakantie-eilanden als Kreta en Kos blijft de temperatuur onder de 30 graden. Ook bij ons wordt het warm de komende tijd. De hitte uit het gebied rond de Middellandse Zee wordt hierheen geblazen. Na de eerste warme dagen, met dinsdag en woensdag temperaturen net onder de 30 graden, wordt het in het weekend eerst even koeler. Maar na het weekend krijgen we een paar zeer warme dagen, met dinsdag als uitschieter. Dan wordt het naar verwachting van Weerplaza weer boven de 30 graden. Sommige Amerikaanse weerbureaus voorspellen dat we hier te maken krijgen met temperaturen van 35 of zelfs 40 graden, maar dat noemt het Nederlandse weerbureau Weerplaza niet realistisch. Daarvoor is het te droog in Nederland. De hitte kan nog wel een tijdje aanblijven. Veel modellen voorspellen tot in de eerste weken van augustus een warme periode. Het blijft daarbij ook een stuk droger dan gemiddeld in deze tijd van het jaar.||https://www.parool.nl/wereld/vakantielanden-worden-bloedheet-tot-47-graden-in-spanje-en-portugal~b3c308a0/
2022-07-13||Reuzenbomen in Yosemite bedreigd door bosbranden: ‘Eén sequoia kan honderden soorten planten en dieren huisvesten’||Washburn, zoals de huidige bosbrand ook wel genoemd wordt vanwege de gelijknamige wandelroute in Yosemite, begon op 7 juli en woedt al enkele dagen. Bewoners en toeristen in de buurt van de brand zijn geëvacueerd en de luchtkwaliteit is sterk afgenomen door de dikke rookwolken. Er werken 550 brandweerlieden aan het blussen van de brand. De brand bedreigt minstens vijfhonderd gigantische sequoia’s in de Mariposa Grove, waaronder de beroemde Grizzly Giant. Deze bekende reuzenpijnboom is 63,7 meter hoog en heeft bij de grond een omtrek van 29,5 meter. “De boom staat erom bekend dat hij wel 80 meter lang kan worden,” zegt Frederic Lens, onderzoeker bij Naturalis. Sequoia’s komen alleen voor aan de westkant van de bergketen Sierra Nevada in Californië en worden soms meer dan tweeduizend jaar oud. De bomen worden zo oud dat ze er na verloop van tijd een eigen ecosysteem op nahouden. “Eén sequoiaboom kan honderden soorten planten en dieren huisvesten,” zegt Lens. In tegenstelling tot de enorme hoogtes die de bomen kunnen bereiken, zijn de wortels erg ondiep en wijd verspreid. “De sequoia’s staan door hun wortels met elkaar in verbinding. Als er een boom omvalt of verbrandt, heeft dit automatisch gevolgen voor de andere bomen.” Door de toenemende droogte en warmere temperaturen als gevolg van klimaatverandering, komen bosbranden steeds vaker voor. In 2022 hebben in de Verenigde Staten tot nu toe 35.000 bosbranden bijna 1.9 miljoen hectare grond aangetast. Volgens het National Interagency Fire Center is dit ver boven het jaarlijkse gemiddelde. De sequoia’s hebben zich door de jaren heen aangepast aan bosbranden. “Rond de stam zit een dikke, zachte bast waardoor ze goed bestand zijn tegen vuur,” zegt Lens. Toch zijn de bomen zichtbaar aangetast door de terugkerende bosbranden. “Sommige bomen zijn uitgehold en volledig zwartgeblakerd vanbinnen.” Vorig jaar sneuvelden bij een brand in de natuurparken Sequoia en Kings Canyon 3600 sequoiabomen, zo’n 3 tot 5 procent van alle sequoia’s ter wereld. Een jaar eerder werd in diezelfde regio 10 procent van alle sequoiabomen wereldwijd vernietigd door brand. Brandweerlieden proberen dan ook met man en macht de nog bestaande oude bomen te beschermen tegen het vuur. Ze zetten onder andere een groot sprinklersysteem in, om de bomen vochtig te houden en het risico op grondbrand te verminderen. Naast het sprinklersysteem is er materiaal verwijderd dat de branden zou kunnen aanwakkeren rond de bomen. Isolatiedekens van aluminiumfolie, die eerder om de bomen werden gewikkeld tijdens bosbranden, worden nu niet gebruikt.||https://www.parool.nl/wereld/reuzenbomen-in-yosemite-bedreigd-door-bosbranden-een-sequoia-kan-honderden-soorten-planten-en-dieren-huisvesten~baaf6d3e/
2022-07-13||Wat vind jij? Zo kun je meepraten over actuele, Amsterdamse onderwerpen||Heb je een mening over actuele Amsterdamse kwesties, wil je nieuwe thema’s op de agenda zetten of wil je juist reageren op eerdere (opinie)stukken die op Parool.nl zijn gepubliceerd? Wij nodigen je uit om te reageren. Dat kan als volgt: 1. Reageer op een (Amsterdams) nieuwsbericht van Het Parool. Vermeld over welke publicatie je reactie gaat, en leg in ongeveer 150 woorden (korte brief) of maximaal 400 woorden (lange brief) uit hoe jij hierover denkt. 2. Reageer op een eerder op Parool.nl gepubliceerde opinie of column. Vermeld ook hier weer over over welke publicatie je reactie gaat, en leg in ongeveer 150 woorden (korte brief) of maximaal 400 woorden (lange brief) uit hoe jij hierover denkt. 3. Schrijf een opiniestuk, waarin je een eigen/nieuw (Amsterdams) onderwerp op de agenda zet. Opiniestukken zijn zo’n 650 woorden. => Vermeld altijd je volledige naam, leeftijd en woonplaats, en geef in het onderwerp van je e-mail duidelijk aan wat het onderwerp is van je opinie. Voor een opiniestuk ontvangen we ook graag een rechtenvrije profielfoto, een korte biografie en inleidende tekst van een paar zinnen waarin duidelijk wordt waar je betoog over gaat. Je kunt je bijdrage richten aan hethoogstewoord@parool.nl. Vanwege het grote aantal berichten dat wij dagelijks ontvangen, kunnen wij niet alle post persoonlijk behandelen, maar we doen ons best om binnen een aantal dagen te reageren op je opiniestuk of je brief te plaatsen. Wij behouden ons het recht voor ingezonden brieven en artikelen in te korten.||https://www.parool.nl/columns-opinie/wat-vind-jij-zo-kun-je-meepraten-over-actuele-amsterdamse-onderwerpen~b8ec872b/
2022-07-13||Albert Heijn in West overvallen, dader is voortvluchtig||Even na acht uur ’s ochtends kwam een man de supermarkt binnen en bedreigde het personeel met een wapen. Dat gaf hem een onbekende buit, waarna de man de winkel uit vluchtte in onbekende richting. Wat voor wapen de man bij de overval gebruikte, wil de politie niet zeggen. Na de overval heeft de politie de omgeving van de Nieuwpoortstraat uitgekamd op zoek naar de dader, maar hem niet aangetroffen. Op Burgernet werd een melding verspreid dat de politie op zoek was naar een lichtgetinte man met ‘opvallend witte tanden’, een regenjas en een plastic tas van Albert Heijn. Bij de overval zijn geen gewonden gevallen.||https://www.parool.nl/amsterdam/albert-heijn-in-west-overvallen-dader-is-voortvluchtig~bb25f6d9/
2022-07-13||Onderzoek bevestigt: meer dan duizend kinderen seksueel misbruikt in Engelse stad, politie greep niet in||Talloze kinderen werden seksueel misbruikt en verkracht. Ze werden opzettelijk vernederd, gedeeld met anderen en verhandeld, stellen de onderzoekers. Het onderzoek volgde op berichtgeving in de krant Sunday Mirror in 2018 over oudere rapporten over seksuele uitbuiting. De lokale politiechef van Telford, een stadje met 170.000 inwoners ten noordwesten van Birmingham, geloofde destijds niet dat het aantal slachtoffers zo groot zou zijn. Inmiddels is vastgesteld dat het verhaal klopt en dat het misbruik kon doorgaan, omdat de kinderen de schuld kregen en niet de daders. Leraren en jeugdwerkers werden ontmoedigd seksueel misbruik van kinderen te melden. De politie vreesde dat onderzoek naar enkele Aziatische mannen die misbruik pleegden, raciale spanningen in de samenleving zouden veroorzaken. Slachtoffers vertelden tijdens het onderzoek dat volwassen mannen hun best deden het vertrouwen van kinderen te winnen, voordat ze ‘dat vertrouwen meedogenloos beschaamden door hen te behandelen als seksuele objecten of handelswaar’. Politie en overheid hebben inmiddels excuses aangeboden. De zaak-Telford geldt als de jongste onthulling in een reeks gevallen van seksueel misbruik in Groot-Brittannië. In 2014 was al gebleken dat in een andere stad 1400 kinderen seksueel waren misbruikt. Ook wijlen televisiepresentator Jimmy Savile kon zich ongehinderd tientallen jaren aan kinderen vergrijpen, zo’n 500 gevallen zijn daarvan bekend.||https://www.parool.nl/wereld/onderzoek-bevestigt-meer-dan-duizend-kinderen-seksueel-misbruikt-in-engelse-stad-politie-greep-niet-in~b5f14b79/
2022-07-13||Jan Wijn (1934 - 2022) was de leermeester van iedere Nederlandse toppianist||Ook Nederlands bekendste pianoduo Arthur en Lucas Jussen kreeg advies van Jan Wijn. “Wat hij zegt, klopt gewoon,” zei Arthur twee jaar terug over zijn leermeester, die eigenlijk elke grote vaderlandse pianist lesgaf. Maar: “Jan is ontzettend nuchter. Er mag ook wel een schepje romantiek op tijdens een concert, vind ik.” Voor die opvatting was bij Wijn ook ruimte, zei zijn broer Lucas: “Veel leraren hebben een enorm ego en beschouwen hun manier van lesgeven als de enige juiste. Jan dringt nooit zijn persoonlijke stijl op.” Die speelwijze waarin voor opsmuk weinig plek was, stoelde op de jaren waarin Wijn zelf concertpianist was. Begin jaren 70 was hij op zijn top. Samen met Daniël Wayenberg, Theo Bruins en Cor de Groot vormde hij een generatie van groot talent. Een virtuoze pianist met helder spel, zo werd hij getypeerd. Maar de grote internationale podia haalde Wijn nooit. In 1972 begon hij, zelf linkshandig, voor het eerst moeite te krijgen zijn rechterhand. Die kromde, zijn greep werd kleiner. Hij begon toetsen te missen. Het bleek de ouverture van een lange zoektocht naar de oorzaak. Pas na zeven jaar volgde de diagnose: focale dystonie. Daarmee was duidelijk: het naar binnen krullen van zijn hand was niet op te lossen. Een doodvonnis voor zijn podiumambities, maar tegelijk het begin van een andere grootse carrière. Zijn reputatie als pedagoog werd in de jaren 80 steeds groter, toen de ster van een van zijn eerste leerlingen, Ronald Brautigam, snel rees. Later volgden meer grote namen: Thomas Beijer, Hannes Minnaar, Wibi Soerjadi. Ze prezen zijn goede smaak en integriteit. “Het is veel moeilijker om zonder dan mét aanstellerij te spelen. Dat wist Jan,” zei Beijer bijvoorbeeld. Dat Wijn de klassieke muziek in zou gaan, lag in zijn jeugd allerminst voor de hand. Hij werd in Amsterdam geboren als zoon van een onderwijzeres en een tekenleraar. Lange tijd wilde hij zelf ook schoolleraar worden, maar vanaf zijn tienertijd kreeg de piano zijn interesse. Hij stopte in de vijfde klas van het gymnasium met de middelbare school en begon aan het Amsterdamse conservatorium, waaraan hij in 1955 afstudeerde. Het duurde tot het einde van de jaren 60 voor hij de concerten mocht geven waarvan hij droomde. Het liefst speelde hij Chopin, maar ook Debussy en Liszt behoorden tot zijn favorieten. Hoewel hij tevreden was met zijn rol als pedagoog, gaf hij zijn hoop op een terugkeer in de concertzalen nooit helemaal op. Trouw bleef hij elke dag studeren. De etudes van Chopin vooral. In de jaren 90 trad hij ook weer een paar keer op. “Het was niet vlekkeloos. Dus dacht ik: nee, ik doe het niet meer,” zei hij tegen Sandra Kooke die het boek Speel! over hem schreef. Toch bleef hij altijd hopen. Tot op hoge leeftijd zocht hij naar oplossing voor die onwillige hand. Als hij zijn techniek nu eens zo wist aan te passen dat hij de octaven weer in volle glorie kon laten klinken? Misschien plattere vingers? Of een hogere pols? Zijn laatste concertje speelde hij enkele jaren terug in de Haitinkzaal van het Conservatorium van Amsterdam. Niet perfect, maar toch, hij genoot. “Wat een mysterie is het pianospelen toch. Je denkt in je hersens een beweging en die zetten je handen om in een echte. Dat de hersens dat kunnen!”||https://www.parool.nl/nederland/jan-wijn-1934-2022-was-de-leermeester-van-iedere-nederlandse-toppianist~b65cf3b3/
2022-07-13||Voetbalsters Oranje spelen tweede duel op EK, zonder Miedema||Oranje opende het EK afgelopen zaterdag met een gelijkspel tegen Zweden (1-1). Ook Portugal speelde toen gelijk, tegen Zwitserland (2-2). De Oranje Leeuwinnen hebben op het EK opnieuw een enorme tegenvaller te verwerken gekregen met de positieve coronatest van topscorer Vivianne Miedema. Ook Jackie Groenen zit vanwege een besmetting met het coronavirus in isolatie. Nederland mist eveneens keeper Sari van Veenendaal, die wegens een blessure dit toernooi niet meer in actie komt. Aniek Nouwen is onvoldoende hersteld van een blessure om mee te doen, maar is mogelijk de volgende wedstrijd wel weer beschikbaar.||https://www.parool.nl/sport/voetbalsters-oranje-spelen-tweede-duel-op-ek-zonder-miedema~b5ba092a/
2022-07-13||Waarom sta ik hier, in godsnaam, vroeg zangeres Do zich terecht af||Het was een zeldzaam moment van eerlijkheid. “Waarom sta ik hier, in godsnaam?” riep zangeres Do uit, toen ze voor de zoveelste keer een vraag verkeerd had beantwoord in de RTL-quiz Ik weet er alles van! “Je moet mij niet de hele tijd in beeld brengen!” beet ze presentator Ruben Nicolai toe, die hard moest lachen om de plotselinge uitbarsting van Do. Goed, misschien was het ook wel grappig bedoeld, maar er leek ook een kern van waarheid te schuilen in Do’s hartenkreet. Ja, waarom stond ze daar eigenlijk, in een neon verlicht decor, ingeklemd tussen tv-kok Rudolph van Veen, pornoster Bobbi Eden en omroepbaas Jan Slagter, vragen te beantwoorden waar ze het antwoord niet op wist. Eigenlijk was het een existentiële vraag, die iedere BN’ers zich af en toe zal stellen als hij of zij zichzelf terugvindt in een tv-quiz, een jolig panel of een ander programma waarbij je geacht wordt om door alle hoepels te springen die het productieteam voor je ophoudt. Want, zo is nu eenmaal de gedachte van televisiemakers: het wordt pas leuk als er bekende mensen meedoen, en dus kondigde Nicolai trots aan dat deze week ‘geen gewone mensen, maar heuse celebrity’s’ te zien zijn. De meerwaarde werd niet geheel duidelijk: Ik weet er alles van! is een tamelijk rechttoe-rechtaankennisquiz, met meerkeuzevragen die niet overdreven moeilijk zijn, maar kennelijk lastig genoeg voor Do (met het risico op boze ingezonden brieven: Jan Slagter bakte er ook geen hout van). Niemand leek het echt naar de zin te hebben in de studio, dus de verzuchting waarom ze daar in godsnaam stonden was gerechtvaardigd. Gelukkig wist Do de vraag die ze had opgeworpen zelf te beantwoorden. “Alleen maar voor het goede doel.” Welk doel bleef onvermeld, maar geen haan die daarnaar kraaide. Reageren? hanlips@parool.nl.||https://www.parool.nl/kunst-media/waarom-sta-ik-hier-in-godsnaam-vroeg-zangeres-do-zich-terecht-af~bf16c751/
2022-07-13||Roken straks niet meer toegestaan op terras McDonald’s||Met deze stap wil McDonald’s ervoor zorgen dat iedereen buiten op het terras zijn maaltijd kan nuttigen, zonder last te hebben van sigarettenrook van andere gasten. McDonald’s heeft in Nederland 258 restaurants, de meeste hebben een terras. De komende tijd worden de terrassen voorzien van een tegel van de zogeheten Rookvrije Generatie (een initiatief van de Hartstichting, KWF en het Longfonds). Het rookvrij maken van de terrassen ziet het horecabedrijf als een aanvulling op het aanbieden van een rookvrije werkomgeving voor medewerkers. Annemarie Swijtink van McDonald’s Nederland: “We zijn een familierestaurant, waar iedereen straks ook op het terras optimaal kan genieten van onze producten, zonder last te hebben van rook.”||https://www.parool.nl/nederland/roken-straks-niet-meer-toegestaan-op-terras-mcdonald-s~bbf97333/
2022-07-13||Voor het eerst in 20 jaar zijn de dollar en euro evenveel waard: wat heeft dat voor gevolgen? ||De wisselkoers weerspiegelt de kracht of de zwakte van de economie van de eurolanden ten opzichte van de Amerikaanse economie. Dat beide munten precies evenveel waard zijn is voor het eerst in twintig jaar, dat maakt het bijzonder. De zogenoemde ‘pariteit’ is symbolisch en zegt vooral iets over het feit dat de euro zwakker wordt, en de dollar sterker. De twee belangrijkste redenen zijn de hoge rente in de VS, en de angst voor recessie in Europa. Door de hoge rente is het aantrekkelijk in dollars te beleggen. Dat duwt de koers van de munt omhoog. De kans dat Europa in een recessie belandt wordt steeds hoger ingeschat. Dat maakt de kans dat de Europese Centrale Bank de rente flink zal verhogen om inflatie te bestrijden een stuk kleiner. Het renteverschil met de VS blijft dus groot, wat de dollar aantrekkelijk houdt. De handel in grondstoffen wordt wereldwijd in dollars afgerekend. Nederland importeert bijvoorbeeld olie, gas, kolen en ijzererts. En de VS is een grote handelspartner van Nederland. Nederlandse bedrijven doen zaken in de VS en krijgen nu meer euro’s voor hun dollars. Amerikanen en Europeanen gaan bij elkaar op vakantie. Daar heeft de wisselkoers allemaal consequenties voor. Neem energie. Europa heeft een groot energieprobleem. Door de dure dollar moeten we nog meer euro’s betalen voor onze olie en gas. Een jaar geleden kreeg je nog 1,20 dollar voor een euro. Nu nog 1. Zelfs als de prijs van een vat olie niet was veranderd in het afgelopen jaar is de olie in euro’s dus een kleine 20 procent duurder geworden. Helaas is de olieprijs ook nog gestegen in dollars. De hoge energieprijzen zijn hier de belangrijkste oorzaak van de hoge inflatie. Die loopt hierdoor nog eens extra op. Dure energie werkt door in prijzen van andere producten. Ook indirect ondervinden we de nadelen van de dure dollar. Reizen naar de VS is duurder. In 2008 stond de euro op 1,6 dollar en vlogen Europeanen naar New York om de nieuwste iPhones te kopen. Een paar extra exemplaren voor familie en vrienden mee in de koffer en de reis was er al uit. Een bezoekje aan de VS wordt nu voor meer mensen onbetaalbaar. Importeer je spullen uit de VS dan zie je de kosten ook oplopen. Wie een Ford Mustang wil importeren zal dieper in de buidel moeten tasten. Laten we hopen dat Amerikanen massaal vakantie gaan vieren in Europa en veel I love Holland-shirtjes kopen. Dat brengt geld in het laatje. Een zwakke munt is ook goed nieuws voor het exporterend bedrijfsleven. Maar dat voordeel is beperkt. Dat komt omdat de euro alleen zwak is tegenover de dollar, niet tegenover andere valuta. De export naar de VS profiteert wel, maar naar andere landen is er geen extra voordeel. Oftewel de Ferrari wordt wel goedkoper voor Amerikanen, maar niet voor rijke Chinezen.||https://www.parool.nl/nederland/voor-het-eerst-in-20-jaar-zijn-de-dollar-en-euro-evenveel-waard-wat-heeft-dat-voor-gevolgen~b3d1e43c/
2022-07-13||Voedsel flink duurder: vooral voor zuivel, vlees en vis moet dieper in de buidel getast worden||Wie graag een stukje vlees op zijn bord heeft, moet diep in de buidel tasten. Vorige maand kostte het al ruim 16 procent meer dan een jaar eerder. Vis steeg 10 procent in prijs. Ook zuivelproducten zijn vorige maand weer fors in prijs gestegen. Met ruim 14 procent is de prijsstijging zelfs de hoogste sinds augustus 2008. Van zuivel steeg boter het sterkst in prijs. Gemiddeld genomen legde de consument in juni ruim 11 procent meer neer voor zijn voedingsmiddelen dan dezelfde periode een jaar eerder. Daarmee ligt de prijsstijging van voeding aanzienlijk hoger dan de algemene prijsstijging van goederen en diensten van 8,6 procent. Volgens het CBS is het vrij uitzonderlijk dat prijzen van voedsel zo sterk stijgen. De laatste keer dat de prijzen over een heel jaar gemiddeld met meer dan 10 procent stegen, was in 1976. In 2001 was die prijsstijging ook best hoog, maar wel lager dan nu in juni. Geen enkele categorie voedingsmiddelen liet overigens vorige maand een prijsdaling zien. Als verklaring voor de fikse stijging wijst CBS-econoom Frank Notten op de stijgende energieprijzen, waar ook voedselproducenten last van hebben. Daarnaast heeft het volgens hem te maken met de prijsstijgingen bij producenten. Die prijzen lopen sinds vorig jaar zomer op en stegen alleen al in de maand mei met bijna 23 procent ten opzichte van een jaar eerder. Dat de prijzen zo hard zijn gestegen houdt mede verband met stijgende voedselprijzen op de wereldmarkt, onder andere als gevolg van tegenvallende oogsten. Aangezien ontwikkelingen van producentenprijzen nog doorwerken in de prijzen die de consument betaalt in de winkels, verwacht Notten dat het einde van de prijsstijgingen van voeding nog niet in zicht is. Overigens benadrukt hij dat niet alles wordt doorberekend in de consumentenprijzen. In hoeverre de voedselprijzen in Nederland in juni gelijk oplopen met het gemiddelde in de Europese Unie, is nog niet bekend. In mei kwam de algemene inflatie in Nederland uit rond het gemiddelde in de EU. In België lag die toen iets lager, in Duitsland stegen de prijzen juist sterker.||https://www.parool.nl/nederland/voedsel-flink-duurder-vooral-voor-zuivel-vlees-en-vis-moet-dieper-in-de-buidel-getast-worden~bbfff9dc/
2022-07-13||Mogelijk gigantische groene waterstoffabriek in Amsterdamse haven||Groene waterstof geldt als een grote stap op weg naar een economie die veel minder afhankelijk is van fossiele brandstoffen. Waterstof wordt gemaakt door elektrolyse, het splitsen van water in waterstof en zuurstof. Als dat gebeurt met hernieuwbare energie zoals de elektriciteit van windparken op zee, komen daarbij geen broeikasgassen vrij. Dat is precies wat het jonge bedrijf HyCC wil gaan doen vanuit de Amsterdamse haven. Samen met het havenbedrijf kondigt het woensdag aan dat het vanaf 2027 een fabriek in bedrijf wil hebben met een capaciteit van 500 megawatt. Een eerste haalbaarheidsstudie is achter de rug. Nu kan het bedrijf beginnen met de zoektocht naar een geschikte locatie, het aanvragen van vergunningen het sluiten van overeenkomsten met afnemers van de waterstof. Daarbij denkt het bedrijf in de eerste plaats aan de industrie die uitkijkt naar een alternatief voor aardgas en de transportsector. Waterstof kan ook een bestanddeel worden voor synthetische kerosine als duurzame vliegtuigbrandstof. “Dit gaat heel belangrijk zijn voor de verduurzaming van het Noordzeekanaalgebied,” zegt HyCC-directeur Marcel Galjee. Of de Fabriek er echt komt, is nog niet zeker. HyCC heeft nog veel te onderzoeken voordat het eventueel tot een investeringsbesluit komt, Galjee spreekt van een ‘miljardeninvestering’. Shell trok vorige week ongeveer 1 miljard euro uit voor de bouw van een groene waterstoffabriek van 200 megawatt op de Tweede Maasvlakte, die de grootste van Europa zal worden. Als het plan van HyCC doorgaat zal de Amsterdamse haven het stokje van Rotterdam overnemen met een nog grotere fabriek, al zijn her en der in Europa intussen ook andere grote elektrolysers in ontwikkeling. Nu er vanwege de oorlog in Oekraïne en klimaatverandering grote haast is om het aardgasverbruik snel terug te dringen voelt HyCC dat het de wind mee heeft. Het bedrijf ziet de haven als een geschikte uitvalsbasis. Galjee: “Dit is een regio met Schiphol, de scheepvaart, industrie en het enige staalbedrijf van Nederland. Al deze sectoren hebben in al hun scenario’s grote volumes waterstof nodig.” Met Tata Steel en de Amsterdamse haven werkt HyCC al aan een waterstoffabriek van 100 megawatt om de staalfabrieken te verduurzamen. HyCC is een samenwerkingsverband van chemiebedrijf Nobian met de Australische investeringsmaatschappij Macquarie. Nobian is via het voormalige moederbedrijf Nouryon weer een afsplitsing van AkzoNobel. “Wij hebben vanuit Nobian honderd jaar ervaring met het omzetten van elektronen in moleculen,” zegt Galjee. Nobian heeft al grote elektrolysers in gebruik voor de productie van chloor, natronloog én waterstof, maar dan uit zout water. Dat de nieuwe fabriek immense hoeveelheden stroom nodig heeft, ziet HyCC niet als een struikelblok, ondanks de capaciteitsproblemen van het elektriciteitsnet in de regio. De fabriek zal direct op het hoogspanningsnet worden aangesloten. “We kunnen juist een deel van de oplossing zijn,” zegt Galjee. “Het voordeel van elektrolyse is dat je het heel flexibel kunt inzetten. Op momenten dat er veel elektriciteit is, kunnen wij die omzetten in waterstof en als het er niet is, produceren wij even wat minder.” HyCC twijfelt er niet aan dat er in 2027 genoeg groene stroom zal zijn, hoewel veel windparken eerst nog maar eens gebouwd moeten worden. Het kabinet heeft al meer windenergie vanaf de Noordzee aangekondigd, zegt Galjee. Over de mogelijkheid dat de fabriek desnoods begint met de productie van waterstof op basis van fossiele brandstoffen is hij duidelijk: “Wij gaan dit alleen doen op basis van volledig duurzame elektriciteit.”||https://www.parool.nl/amsterdam/mogelijk-gigantische-groene-waterstoffabriek-in-amsterdamse-haven~bcdb3b27/
2022-07-13||Arm gezin slaat mondzorg vaak over: minister wil tandarts terug op school||Een op de vijf kinderen in Nederland gaat nooit naar de tandarts, ook al is mondzorg tot 18 jaar gratis. Vooral kinderen in arme gezinnen slaan het tandartsbezoek over, waardoor ze in hun latere leven op kosten kunnen worden gejaagd. Daarnaast leidt een slecht gebit tot schaamte en minder zelfvertrouwen, stelt minister Carola Schouten (Armoedebeleid). Ze wil daarom dat de tandarts weer scholen bezoekt. Dat kan volgens de ChristenUnieminister op verschillende manieren, bijvoorbeeld via een tandartsbus zoals die vroeger ook scholen aandeed. Over de vormgeving is ze nog in gesprek met de minister van Volksgezondheid. Schouten zegt dat ze het afgelopen half jaar tijdens werkbezoeken veelvuldig is gewezen op gebrekkige mondverzorging. De relatie met armoede is volgens haar groot: “Er zijn mensen die niet meer naar de tandarts gaan, omdat ze het niet kunnen betalen. Die zijn niet bang voor de tandarts, maar voor de rekening van de tandarts. Hun kinderen gaan vervolgens ook niet naar de tandarts.” Behalve het bevorderen van tandartsbezoek neemt Schouten ook maatregelen die moeten leiden tot een beter inkomen. Zo gaat vanaf volgend jaar in drie stappen het minimumloon omhoog met 7,5 procent en stijgen ook de uitkeringen mee. Daarnaast wil ze actief gaan voorkomen dat mensen die moeite hebben om rond te komen geld laten liggen waar ze wel recht op hebben. Er zijn volgens haar heel veel regelingen die onvoldoende bekend zijn bij de doelgroep. De overheid moet de boer op om die mensen op het bestaan te wijzen. Als eerste gaat dit gebeuren bij mensen die geen volledige AOW hebben opgebouwd.||https://www.parool.nl/nederland/arm-gezin-slaat-mondzorg-vaak-over-minister-wil-tandarts-terug-op-school~bda34855/
2022-07-13||‘Duitse soldaten wilden Oekraïne helpen en Poetins Krimbrug opblazen’||Als de aanslag was gelukt zou dat een enorme klap voor Rusland zijn geweest. De Krimbrug – die werd gebouwd na de annexatie van het schiereiland door Rusland in 2014 – heeft een enorme strategische, politieke en symbolische waarde voor de Russen. Het was president Vladimir Poetin zelf die met een oranje truck als eerste de brug overstak. De brug (18 kilometer spoorbrug en 16 kilometer autobrug) is van groot belang voor de aanvoer van Russisch militair materieel waarmee de oorlog tegen Oekraïne wordt gevoerd. Volgens de Duitse politierapporten bespraken de twee militairen, soldaat Louis B. (20) en duiker Akira W.-R. (24), de geplande aanslag uitgebreid in afgeluisterde telefoongesprekken. Ze overlegden over het materiaal dat nodig was om tenminste een ​​deel van de brug te vernietigen. Het spectaculaire project, waarmee de twee mannen Oekraïne blijkbaar wilden steunen, was nog in de planningsfase toen de twee werden gearresteerd. Het Openbaar Ministerie in Kiel doet nu verder onderzoek naar de militairen en hun handlangers. Samen met tien andere verdachten zouden de daders herhaaldelijk hebben ingebroken in kazernes van de Bundeswehr – de Duitse krijgsmacht – en apparatuur hebben gestolen, waaronder wapens, explosieven en duikmateriaal. Vier van de verdachten waren op dat moment in actieve dienst in de Bundeswehr. Ze zouden onder meer helmen, speciale camera’s, kompassen en radio’s hebben gestolen, een deel om door te verkopen en een deel om zelf te gebruiken, aldus Stern. Vlak voor de arrestaties – eind mei – hadden de mannen tevergeefs geprobeerd in te breken in de kazerne van de mijnenduikers op de marinebasis Eckernförde. Volgens de politie was er een plan om een ​​paar dagen later met de gestolen apparatuur naar Oekraïne te reizen.||https://www.parool.nl/wereld/duitse-soldaten-wilden-oekraine-helpen-en-poetins-krimbrug-opblazen~bd5939598/
2022-07-13||Sifan Hassan zocht na Spelen naar motivatie: ‘Ik was aan het weglopen van hardlopen’||Als de digitale verbinding is geregeld, zien we Sifan Hassan en haar coach Tim Rowberry gebroederlijk in een skilift zitten. Niet dat Hassan een skiër is, wel wandelt ze hier vaak, drinkt ze sloten koffie en liggen hier in Park City in Utah ook een enorme hoeveelheid hardgelopen kilometers. Na een maandenlange afwezigheid liep ze vrijdag pas haar eerste wedstrijd van het seizoen. Ze won de 5000 meter in Portland, maar het was vooral bedoeld om weer te wennen aan het lopen voor publiek en de nervositeit voor de start. “Mijn eerste wedstrijd van het jaar is altijd verschrikkelijk,” zegt Hassan lachend. Lang was het stil rond haar persoon, maar een paar dagen voor het begin van de WK atletiek in Eugene praat ze honderduit en maakt ze een vrolijke indruk. Haar volledige programma blijft nog even onduidelijk. Ze zal sowieso de 5000 meter lopen, maar maakt hoogstwaarschijnlijk vandaag pas de keuze of daar de 1500 of de 10.000 meter bij komt. Alle drie de afstanden, zoals ze dat tijdens de voor haar zo historische Olympische Spelen in Tokio deed, is deze keer nooit een optie geweest. Na de twee titels en het brons in Japan dacht de 29-jarige atlete dat ze, liefhebber als ze is, het trainen en doelen stellen vast weer vlug zou oppakken. Maar het toernooi en alle stress hadden veel van haar gevraagd. Daar kwamen nog zorgen en privéproblemen bovenop. En net als andere jaren leek Hassan op vakantie vervolgens te vergeten topatleet te zijn: dan traint ze totaal niet. “Ik heb héél veel rust genomen,” zegt ze. “Ik vond het heel moeilijk om weer door te gaan, om mij weer te focussen. De Spelen waren een hoogtepunt. Het was supermoeilijk om daarna nieuwe doelen te hebben. Ik denk dat niet alleen ik, maar heel veel atleten mentale problemen hebben.” Ze trok naar haar geboorteland Ethiopië, maar ook naar Saoedi-Arabië om daar tijdens de ramadan te vasten in Mekka en Medina. “Ik had daar natuurlijk al veel over gehoord, maar was er nog nooit geweest. Na alles wat ik had meegemaakt, kwam dit plan een week van tevoren ineens in mijn hoofd. Ik heb mijn spullen gepakt en heb geboekt. Het was perfect. Die plek is echt fantastisch, met heel veel verschillende mensen uit heel veel verschillende landen, net als op de Spelen.” Het moet zo’n tien weken geleden zijn dat Hassan de keuze maakte weer te beginnen. De tijd tot de WK was kort, dus er volgde een race tegen de klok. Toch bekijkt Hassan de lange inactiviteit positief. “Ik was aan het weglopen van hardlopen. Ik was overal op mooie plekken, maar heb niets gedaan. Ik had geen motivatie. Maar door die drie maanden zonder hardlopen ging ik het uiteindelijk wel weer missen.” En de behoefte aan rust komt ook ergens vandaan. “Je moet niet vergeten dat ik in 2019 het WK in Doha liep, in 2020 zouden de Spelen zijn en daar trainde ik ook voor, in 2021 waren de Spelen in Tokio, nu is er een WK, volgend jaar weer een WK, het jaar erop de Spelen in Parijs en het jaar daarop weer een WK. Dat kan niet, het is te veel. Ik was bang dat als ik door zou gaan hoe ik de laatste jaren heb getraind, dat ik dan zou opbranden. Dat het kaarsje uit zou gaan. Dat ik niet goed meer zou zijn rond de Spelen in Parijs.” “Het lukte mij niet om te trainen op vakantie, maar het is daarna ook een bewuste beslissing geweest om het dit jaar rustiger aan te doen. Je moet ergens een keer iets inleveren om in de atletiek een lange carrière te hebben. Wij pushen onszelf to the limit. Niet alleen fysiek, maar ook mentaal. Je moet ook slim zijn, een balans vinden. Want ik had hier ook weer voor een wereldrecord kunnen gaan of het net zo goed willen doen als in Tokio, maar ik ben ook menselijk. Er komt een keer een einde aan, en ik wil niet dat dat snel gaat gebeuren.” Natuurlijk had ze opstartproblemen. Pijntjes, moeizame loopjes. Maar de laatste twee à drie weken begint het weer goed aan te voelen. Coach Rowberry denkt dat Hassan nog altijd mooie prestaties neer kan zetten. “We hebben nog altijd met goud in onze gedachten getraind. Denken dat we alsnog klaar zijn voor dit toernooi, maar zijn ook afhankelijk van hoe goed de concurrentie is.” En Hassan: “Omdat ik de jaren hiervoor zoveel getraind heb, hoefde ik nu misschien iets minder te doen voordat het alsnog ging klikken. Misschien ben ik goed genoeg voor goud, maar ik kan ook blij zijn met een medaille met een andere kleur.” Hassan, die bekendstaat als een rupsje-nooit-genoeg, beweert nu dus dat het ook een onsje minder mag – we gaan het zien op de baan in Eugene. In elk geval heeft ze al besloten het EK in augustus aan zich voorbij te laten gaan. “Ik ben volwassener en slimmer geworden. Ik weet waar ik vandaan kom. Ik heb het succes al behaald in Doha met twee keer goud, en Tokio met twee keer goud en brons. Je krijgt wat je hebt gedaan. En ik heb getraind, maar niet zoveel als andere jaren. Dan mag je ook niet verwachten dat je sowieso het hoogste haalt. Ik heb er geen spijt van en ben hartstikke blij met hoe ik mij nu voel.”||https://www.parool.nl/sport/sifan-hassan-zocht-na-spelen-naar-motivatie-ik-was-aan-het-weglopen-van-hardlopen~b5614f25/
2022-07-13||Vrouwelijke componisten, Britse programmering en de toeslagenaffaire: achtste editie Wonderfeel||Het is het gelukkigste weekend van het jaar voor Tamar Brüggemann, directeur van Wonderfeel, het enige ‘popfestival’ voor klassieke muziek in Nederland. “Vrij kunnen bewegen op klassieke muziek op een terrein waar je een dagticket voor koopt, dat is vrij uniek.” Brüggemann vroeg dit jaar alle ensembles om een stuk van een vrouwelijke componist in hun programma op te nemen onder het thema ‘The Future is Female’. “Van Dudok tot het Belinfante Quartet, iedereen reageerde eigenlijk heel enthousiast.” Ook zijn er een aantal artiesten uit Groot-Brittannië in de programmalijn ‘So British’ door gastcurator Toks Dada. Als combinatie van thema’s zocht Brüggemann voor het openingsconcert naar een vrouwelijke componist uit Groot-Brittannië. Een lange zoektocht naar iets feestelijks, van maximaal een uur en dat overeind blijft in de open lucht, volgde. “Te fragiel, met een orkest, dat is gewoon te ingewikkeld. Ook moet het geschikt zijn voor ’s middags.” Uiteindelijk kwam ze uit bij de tweede symfonie van Ruth Gipps. “Een waar koperfeest. Veel Britten hebben vaak pastorale, prachtige, melodische lijntjes in hun muziek en dat komt bij haar ook helemaal terug.” Toen het programma bijna rond was, brak de oorlog in Oekraïne uit. Brüggemann zat in verschillende videobelsessies met collega’s en musici uit het land en besloot er een aantal uit te nodigen. De cellist Denys Karachevtsev, die in Charkov in de kapotgeschoten straten speelde, staat zaterdag op Wonderfeel. Camiel Jansen is componist, Nieuwe Maker van het Grachtenfestival en winnaar van de Wonderfeel Keep an Eye Productieprijs. Met deze prijs won hij 10.000 euro om te investeren in een eigen muziekstuk. Op vrijdag gaat zijn productie Het toeslagenschandaal in première op het festival. Een proteststuk dat voortkomt uit woede. “Ik maak altijd muziek vanuit een soort theatrale inslag en vanuit een non-muzikaal verhaal.” Op zo’n verhaal verzint hij muziek en zo probeert hij het verhaal klank te geven. Jansen maakte tot nu toe geen politieke concertvoorstellingen, maar wilde daar nu verandering in brengen. “Ik ben zo verschrikkelijk kwaad dat dit soort misstanden gewoon in Nederland plaatsvinden.” De stemmen van onder meer Pieter Omtzigt, Mark Rutte en geluidsfragmenten van nieuwsitems starten live mee met een ensemble van vijf houtblazers. Midden op het podium staat een taperecorder en de musici en Jansen dragen een compleet grijze outfit. Jansen zit achter een bureau, en profil voor publiek. “Op deze manier wordt ook het stuk bureaucratisch.” Het werk is een uitstapje voor Jansen. Het is meer minimal music dan hij tot nu toe schreef. Hij haalde inspiratie uit Different Trains van Steve Reich. Reich gebruikte audiosamples om het verhaal van zijn Joodse familieleden tijdens een treinreis van Los Angeles naar New York te vertellen. Jansen: “Als Europese Jood hadden zij op een heel andere trein gezeten. Er zit een sociaal-politiek randje aan dit stuk, het is ook een misstand en politiek thema.” Nieuw dit jaar is de festivaldenker, een onderdeel waar Brüggemann erg naar uitkijkt. Schrijver, theatermaker en stadsdichter van Amsterdam Marjolijn van Heemstra observeert het festival vanaf een afstand en gaat met het publiek in gesprek. Tevens is ze onderdeel van het programma Twilight van Cappella Amsterdam, dat koormuziek van Baltische componisten opvoert. Hierbij vertelt Van Heemstra over het thema kwetsbaarheid terwijl ze de kijker meeneemt in de overgang van dag naar nacht. “We willen het publiek een beetje prikkelen, maar ook bemoedigen. Op deze manier geeft Marjolijn hun iets mee naast de muziek,” aldus Brüggemann. Ook is er deze editie op Wonderfeel weer ruimte voor voor een eigen poëziepodium, Dichter onder de boom, gecureerd door de vorige stadsdichter Gershwin Bonevacia. Brüggemann: “Poëzie ligt in het verlengde van klassieke muziek, dus het is een logische keuze. Er zijn vele foto’s van lezende festivalgangers ergens in een hangmat tussen de optredens door.” Brüggemann vindt het belangrijk dat het publiek door Wonderfeel opgeladen de zomer ingaat en zich gelukkiger voelt. “En dat we daarnaast oog houden voor de wereld om ons heen. We willen graag duurzaam opereren.” De hele catering is bijvoorbeeld pescotarisch, bijna alle internationale musici komen met de trein en er is een inzamelactie van linnentasjes. Daarmee wil het festival volgend jaar merchandise maken in het eigen Wonderfeel Atelier. De polsbandjes van het festival, die meer dan duizend musici, vrijwilligers en crew dragen, zijn in regenboogkleuren. “Om te laten zien dat iedereen welkom is, maakt niet uit wie je bent.” Wonderfeel, vrijdag t/m zondag, Buitenplaats Schaep en Burgh, Franse Kampweg 2, 's-Graveland||https://www.parool.nl/kunst-media/vrouwelijke-componisten-britse-programmering-en-de-toeslagenaffaire-achtste-editie-wonderfeel~b794969e/
2022-07-13||Antipopster Ed Sheerans tournee begint donderdag in Amsterdam, met vlammenwerpers en een bewegend podium||Niet veel, maar wie genoegen neemt met een zitplaats hoog in de Arena kan op donderdag nog naar Sheeran toe. Via doorverkoopsites als Ticketswap zijn ook nog veldkaarten verkrijgbaar. Die optie is de enige manier om nog naar de show op vrijdagavond te gaan. In totaal worden zo’n 120.000 fans verwacht. Sheeran is een liedjessmid met een ingebouwde radar voor het meest catchy refrein. Hij heeft op zijn 31ste al 27 hits in de Nederlandse Top 40 op zijn naam en schreef ook nog eens de nummer 1-hit Love Yourself voor Justin Bieber. Ook zijn schijnbare anti-popsterrenimago speelt mee. ‘Het is me een raadsel waarom mensen een poster van een mollige roodharige gast op hun kamer hangen,’ zei hij ooit, maar inmiddels is juist zijn alledaagse uitstraling onderdeel van zijn aantrekkingskracht. Sheeran had zomaar je buurman kunnen zijn. Theoretisch dan. Hij woont weliswaar in een dorpje nabij zijn geboorteplaats Suffolk, maar dit plaatsje – door de Britse pers al ‘Sheeranville’ gedoopt – is een volledig ommuurd landgoed waar hij alleen naaste familie en vrienden als buren heeft. Hij gaf in Nederland alleen in Amsterdam concerten (festivalshows niet meegerekend). Zijn eerste in ons land was op 12 maart 2012 in de Melkweg. Daar wachtten toen vanaf het middaguur al jonge fans, voornamelijk meisjes, voor de deur. Nog hetzelfde jaar was hij terug voor een concert in de Heineken Music Hall, de huidige AFAS Live. Daarna ging het via de Ziggo Dome (3 keer), naar de Arena, waar hij in 2018 twee keer optrad. Zijn kleinste show vond afgelopen oktober plaats in The Qube, een zaaltje van radiozender Qmusic. Het management van Sheeran weerde toen op het laatste moment journalisten, omdat recensies van het mini-concert van acht liedjes niet gewenst waren. Eerst even over de naam, een samenstelling van de titels van de vier albums die Sheeran in zijn loopbaan uitbracht (alleen ‘-’ was geen album). De tourneenaam wordt uitgesproken als ‘Mathematics Tour’. Sheeran, die overal ter wereld in voetbalstadions optreedt, heeft zijn podium op grofweg de middenstip gepositioneerd. Op een roterende bühne is voor het eerst ook plek voor een volledige band. Sheeran stelt sommige liedjes nog steeds live samen met zijn loopstation, maar een volledig soloconcert is zijn show niet langer. De vorige tournee van Sheeran, Divide, werd met de verkoop van 8,8 miljoen kaarten en een totale opbrengst van 776 miljoen dollar de grootste en meest winstgevende concertserie ooit. Sheeran, inmiddels vader van twee jonge kinderen, heeft aangegeven dat hij na Mathematics voorlopig geen grootschalige tournees meer onderneemt. Daarom wilde hij van deze concertreeks een nog grotere productie maken. Voor het eerst zijn er vlammenwerpers, bewegende podiumdelen en een videoscherm dat het volledige podium letterlijk omspant. Ook is er voor het eerst een volledige band. De tournee blijft tot het begin van de herfst in Europa en gaat in 2023 verder in Australië. In de tussentijd zullen hoogstwaarschijnlijk nieuwe concerten in Noord- en Zuid-Amerika worden aangekondigd. Een volgend record lijkt in de maak. Is Sheeran de eerste die qua omzet de grens van 1 miljard dollar doorbreekt?||https://www.parool.nl/kunst-media/antipopster-ed-sheerans-tournee-begint-donderdag-in-amsterdam-met-vlammenwerpers-en-een-bewegend-podium~b6705b44/
2022-07-13||Een hilarisch poedelprentenboek dat tapt uit een fijn retrovaatje ||Kelly DiPucchio in een Amerikaanse kinderboekenschrijver. In eigen land stond ze meerdere keren op de New York Times-bestsellerlijst, maar in Nederland werd ze niet eerder vertaald. Christian Robinson is een Amerikaanse illustrator en animator van wie later deze zomer ook Milo tekent de wereld verschijnt bij Querido. Een hilarisch poedelprentenboek. Moeder poedel heeft vier puppy’s: Fifi, Foefoe, Oe-la-la en Gaston. De eerste drie zijn übercute, Gaston is een plomp bulldozertje. Hoe hard hij ook zijn best doet zacht te keffen en elegant te trippelen, zijn lompheid zit hem steeds in de weg. De reden wordt duidelijk als het gezelschap in het park moeder buldog ontmoet met háár vier pups: drie zijn plompe bulldozertjes (Rocky, Ricky, Bruno), één is übercute (Antoinette). Er is iets misgegaan, constateren de moeders. Ze besluiten recht te zetten wat scheef zit, maar of dat de oplossing is? Uiteindelijk bepaalt je binnenkant bij wie je hoort, niet je buitenkant, is de moraal van dit innemende verhaal. Waarmee de opvoeding-versus-genendiscussie op een hond-slash-kindvriendelijke manier is opgelost. De tongue in cheek en de direct aansprekende stijl.. Op de introductie van de pups volgt de zin: ‘Wil je ze nog een keer zien?’ Waarop de hondjes vrolijk opnieuw worden voorgesteld. DiPucchio houdt rekening met haar kleuterpubliek, maar vergeet de voorlezende ouder niet. Het is prettig als een prentenboekenschrijver zich realiseert dat een boek dat mogelijk talloze keren zal worden voorgelezen ook leuk blijft voor volwassenen. Robinson tapt intussen uit een fijn retrovaatje. Denk Tomi Ungerer, het vroege omslagenwerk van Dick Bruna en de koffiekannen van Klaas Gubbels. Met een vertekend perspectief en zichtbare penseelstreek blijft hij dicht bij de kinderwereld. Maar de schijnbaar simpele illustraties zitten geraffineerd in elkaar en zijn een feest voor het oog. In Amerika verscheen na Gaston ook Antoinette, een vervolgprentenboek waarin de focus ligt op het poedeltje van moeder buldog. Hopelijk verschijnt dat ook in Nederland. Kijk hier voor nog veel meer kinderboeken voor alle leeftijden.||https://www.parool.nl/kunst-media/een-hilarisch-poedelprentenboek-dat-tapt-uit-een-fijn-retrovaatje~bc97534e/
2022-07-13||Ik weet niet of ik zelf zo beschaafd ben||Russen schijnen goed te kunnen lijden. Wij daarentegen zijn verwend en decadent. Hoe zou ik het vinden om bij min 20 geen kachel te hebben? Als het water op rantsoen is? Als ik het moet doen met de kleren van jaren her, als ik niet naar de dokter kan omdat diens werkdruk te hoog is, als ik geen koffie meer kan drinken en geen wijn, als ik nauwelijks geld en eten had? Wenkt dan de misdaad niet? En als de misdaad wenkt, wat heeft mijn opvoeding dan voor zin gehad? Wat is het belang van beschaving als je lijdt? Mijn moeder hield me voor dat wie zich in het kamp het beschaafdst gedroeg een grotere kans op overleven had. Maar zelf gedroeg ze zich in krijgsgevangenschap niet altijd zo beschaafd. (“Ik had een kind om voor te zorgen,” zei ze.) Beschaving is zelfbeheersing. Je moet afzien, in de dubbele betekenis van het woord. Je moet zaken weigeren die je wil en je moet hard werken om dingen te krijgen. Afzien is lijden. Kunnen wij afzien? Ik vermoed dat we onze beschaving gaan verliezen. Ach, de barbaarse Romeinen volgden de decadente Grieken ook op. We zijn niet bereid offers te brengen en dat is wat je moet doen om je beschaving te behouden. Poetin treitert ons en levert geen gas meer. Wat is nou beschaafd? Moeten we bijvoorbeeld onze afspraak met de Groningers nakomen en van het Groningse gas afblijven, of moeten we nu toch dat gas oppompen om de gasprijzen weer enigszins normaal te laten zijn, waar heel Nederland baat bij heeft? Mogen we de Groningers vragen dat offer te brengen? Wat verliezen zij? Mag je zeggen: jullie moeten de aardbevingen en de scheuren in jullie huis accepteren voor een hoger doel? Heus, we zullen jullie schade vergoeden. Ik zou het accepteren. Maar ik leef niet in de aardbevingsgebieden. Ik heb geen huis met scheuren. Ik weet niet of ik zelf zo beschaafd ben. Net als mijn moeder zou ik in een ernstige crisis ook vechten voor mijn kleinkinderen, de boel belazeren, hier en daar wat stelen. Wat het kwaad is verandert tijdens een crisis. Je kunt dan je beschaving niet behouden. Je kunt situaties verzinnen – zoals mijn moeder die voor mijn zusje moest zorgen – wanneer het behoud van je beschaving zelfs immoreel wordt. “Ik had geen tijd om te beseffen dat ik leed. Dat kwam pas na de oorlog,” zei ze. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl||https://www.parool.nl/columns-opinie/ik-weet-niet-of-ik-zelf-zo-beschaafd-ben~b15b6001/
2022-07-13||Opinie: ‘Een verschraling van het ov heeft verstrekkende economische en sociale gevolgen’||Het hoge woord is eruit: staatssecretaris Vivianne Heijnen wil niet het benodigde bedrag beschikbaar stellen om verschraling van het openbaar vervoer te voorkomen. Het GVB geeft aan niet op de huidige manier door te kunnen als het volledige tekort niet gevuld wordt. Het gevolg is dat vooral de zogeheten ‘sociale lijnen’ klappen krijgen. Dat zijn bus- en tramlijnen die niet altijd vol zitten en betaald worden uit de winsten van de drukkere lijnen. Logischerwijs bevinden deze lijnen zich veelal in de buitenwijken. In de laatste jaren heeft het openbaar vervoer in stadsdeel Nieuw-West grote klappen gekregen. Denk aan de wijk Eendracht waar men sinds 2015 zonder enige vorm van openbaar vervoer zit. Of tram 14 die in 2018 geheel uit het stadsdeel is verdwenen. Dat wethouder Van der Horst nu stelt dat nóg meer bus- en tramlijnen geschrapt zouden kunnen worden is op zijn zachtst gezegd zorgwekkend. Langzamerhand houden we geen lijnen meer over die geschrapt kunnen worden. De Vervoerregio Amsterdam, waarin veertien gemeenten zitten, zit met een tekort van 60 miljoen euro voor 2023. De Vervoerregio geeft aan zelf 36 miljoen euro beschikbaar te kunnen stellen. Dat brengt het tekort voor de hele regio terug naar 24 miljoen euro. Kunnen de veertien gemeenten echt niet dat bedrag ophoesten als laatste redmiddel? De rekening zou naar ratio van het aantal inwoners verdeeld kunnen worden over de gemeenten. Amsterdam zou dan ongeveer 13,4 miljoen euro moeten betalen. Een verschraling van het openbaar vervoer heeft verstrekkende economische en sociale gevolgen. De gemeenten binnen de Vervoerregio zouden eens moeten nagaan hoe dat zich verhoudt tot het tekort van 24 miljoen euro. Laat de gemeenten met een plan B komen. Gaan we echt toestaan dat het openbaar vervoer verder verschraalt?Tanay Bilgin, Stadsdeelcommissielid Nieuw-West namens FVD Een hele diepe buiging voor Defne Çelik (Het Parool 8 juli). Wat een enorme prestatie en die geweldige cijferlijst! Het Amsterdams Lyceum verdient ook een compliment, om dit voor Defne mogelijk te maken. Fijn om eens iets inspirerends te lezen, tussen alle ellende.Marieke Duppen, Amsterdam “Moeten we dan van iedereen in een publieke functie gaan vragen alle kennissen en vrienden in een openbaar register bij te houden?”, is Rijxmans reactie nadat er vragen zijn gesteld over een vakantie met een staatssecretaris en een uitje met een hoge ambtenaar. Nee, dat hoeft niet. Je zou als wethouder kunnen weten dat zo’n registratie niet nodig is als je een goed functionerend moreel kompas hebt.Lien Bos, Amsterdam||https://www.parool.nl/amsterdam/opinie-een-verschraling-van-het-ov-heeft-verstrekkende-economische-en-sociale-gevolgen~bed61154/
2022-07-13||Opinie: ‘Drie kwartier in de file voor de Bijenkorf-garage: nodeloos en schadelijk’	||Op zaterdag- en zondagmiddagen staat er hartje centrum van Amsterdam vrijwel altijd een file die zich uitstrekt vanaf de Blauwbrug – soms zelfs vanaf de Stopera – over de Amstel, het Rokin, het Damrak tot aan de parkeergarage van de Bijenkorf. Tot aan die parkeergarage? Ja. Waarom, wat is er aan de hand? Als die garage vol is – en dat is die meestal - wachten auto’s op de rijweg van het Damrak tot er een plekje vrij is. Dat heeft als gevolg dat de auto’s die daarachter staan niet kunnen doorrijden, met als gevolg die ellenlange file. Nieuwsgierig als ik ben heb ik ter hoogte van de Bijenkorf aan wat chauffeurs gevraagd hoe lang ze er met hun auto over hadden gedaan om van de Blauwbrug naar die parkeergarage te komen. Houdt u vast: drie kwartier, was meestal het antwoord. Drie kwartier voor een stukje waar je normaal gesproken drie minuten over doet. Dat is niet alleen nodeloos tijdverlies, maar nog erger, het hele stuk van Blauwbrug tot de parkeergarage walmt van de fijnstof en kwalijke dampen van al die auto’s die meestal niet eens stapvoets kunnen rijden. Gezond is anders. Is deze idiotie onvermijdelijk? Natuurlijk niet. Op het Damrak is er op zich helemaal geen capaciteitsprobleem voor auto’s. Wie het eenmaal gelukt is om voorbij die verdomde garage te komen, kan met normale snelheid doorrijden. Dus, wat moet er gebeuren? Twee dingen. Allereerst: zet ter hoogte van de parkeergarage bij de rijweg een handhaver die auto’s maant om door te rijden als de garage vol is. Misschien zijn twee handhavers beter, want naast boze boeren zijn er ook boze autobestuurders. Als tweede, zet op de hoogte van de Bijenkorf, aan de kant van de Dam, een lichtbord waarop staat of de parkeergarage vol is en dat men in dat geval moet doorrijden. Wat zou het heerlijk zijn als er minder fijnstof en schadelijke dampen worden uitgestoten op Amstel, Rokin en autobestuurders in drie minuten vanaf de Blauwbrug naar de Prins Hendrikkade kunnen komen, in plaats van drie kwartier. Overigens moeten we die belangrijke kade weer z’n oude namen teruggeven, want waarom draagt die de naam van zo’n onbeduidende prins? Prins Hendrik? Hoezo? Met het hernoemen komen we voor de verschillende stukken kade op: Texelsche kade, Kampersteiger, Oude Teertuinen, Kamperhoofd en Buitenkant. Is dat niet mooi? Joost Smiers, Amsterdam||https://www.parool.nl/columns-opinie/opinie-drie-kwartier-in-de-file-voor-de-bijenkorf-garage-nodeloos-en-schadelijk~bd6286622/
2022-07-13||Opinie: ‘Nieuwe indeling van de Nederlandse bevolking door het CBS roept vragen op’||Het Centraal Bureau voor de Statistiek (CBS) heeft weer eens een nieuwe indeling van de bevolking naar herkomst bedacht. De vijftig jaar geleden geïntroduceerde indeling in autochtonen en allochtonen, bedoeld als chic eufemisme, was verworden tot een stigmatiserend onderscheid met raciale ondertonen. Daarom werd in 2016 overgestapt op een indeling naar al dan niet westerse migratieachtergrond van de eerste of tweede generatie. Ook deze goedbedoelde (?) terminologie raakte in no-time sleets en vertoonde steeds duidelijker raciale en culturele vooroordelen. Vandaar dat na uitvoerige gesprekken met allerhande belanghebbenden en experts tot een nieuwe, ‘neutrale’ terminologie is besloten, die geleidelijk zal worden ingevoerd. De nieuwe indeling sorteert eerst of iemand in Nederland geboren is of niet. Is hij/zij in Nederland geboren, dan wordt vervolgens geregistreerd of ook een of beide ouders in Nederland geboren zijn. Zo ja, dan is men van puur Nederlandse herkomst. Is iemand daarentegen zelf in het buitenland geboren, of is dat het geval van een of beide ouders, dan komt er een uitsplitsing naar herkomstland. Daarbij wordt trapsgewijs steeds verder ingezoomd. De eerste stap is de indeling Europa/buiten Europa. De tweede: buiten-Europa wordt uitgesplitst naar klassieke migratielanden Turkije, Marokko, Suriname, Indonesië en de Nederlandse Cariben, en de overige landen buiten Europa. Daaropvolgend worden die overige niet-Europese landen verder onderverdeeld in overig Afrika, overig Azië en overig Amerika en Oceanië. En ten slotte komen de individuele landen aan bod. Aangenomen dat er een zekere behoefte bestaat om het reilen en zeilen van bevolkingsgroepen in Nederland te volgen en zo nodig beleid te ontwikkelen, is het verzamelen van demografische feiten noodzakelijk – al dient men de wetenschappelijke registratiedrift wel in toom te houden. Maar ook de nieuwe indeling roept vragen op. Ik noem er een paar. Rusland wordt tot Europa gerekend, terwijl het geografisch hoofdzakelijk in Azië ligt. Omgekeerd wordt Turkije tot Azië gerekend, terwijl er een deel in Europa ligt. Hier geeft de demografie de doorslag: de indeling wordt bepaald door het feit dat het overgrote merendeel van de bevolking in Europa, respectievelijk Azië is geconcentreerd. Zo krijgt ‘land’ wel een speciale betekenis: niet alleen geografisch, maar ook demografisch. En dan de buiten-Europese Nederlandse Cariben, om maar even dichter bij huis te blijven. Die benaming vervangt de oude term ‘(voormalige) Nederlandse Antillen’. Zijn die Nederlandse Cariben een klassiek migratieland? Ik zou zeggen: hoogstens gaat het hier om interne migratie, zoals van Harlingen naar Amsterdam. De Rijksoverheid heeft het bovendien over Caribisch Nederland als het gaat over de BES-eilanden, Bonaire, Sint Eustatius en Saba, die op 10 oktober 2010 tot een soort Nederlandse gemeenten zijn omgevormd. Curaçao, Aruba en Sint-Maarten zijn daarentegen zelfstandige landen binnen het Koninkrijk. De bevolking van de zes eilanden zijn Nederlanders en wonen in delen van het Koninkrijk der Nederlanden. Als Rusland niet in Siberië ligt omdat het merendeel van de Russen in het Europese deel woont, dan dient dat ook te gelden voor de bevolking van de Caribische eilanden: het merendeel van de Nederlandse bevolking woont in Nederland. De Antillianen vallen in categorie 1: zij zijn van Nederlandse herkomst, Nederlanders geboren in Nederland, net als hun ouders. De indeling is dus niet consistent. Men weet weer eens geen raad met de (voormalige) koloniën, en creëert een op etnische noties gebaseerde uitzondering op het stelsel, dat toch al rammelt: het begrip ‘land’ is niet uitsluitend geografisch of staatkundig, maar ook gemengd met demografische en raciale componenten. Een en ander geldt net zo voor de Surinamers die voor 1975 als Nederlanders uit Nederlands Suriname naar Nederland kwamen. Het gaat om migratie binnen het Koninkrijk Nederland. Het herkomstland is Nederland. Wat bedoelt het CBS met ‘land’? Heeft het land kleur? Als het CBS toch zo nodig de Caribische en Surinaamse bevolking van Nederland in Europa wil monitoren, dan had het voor de hand gelegen om gebruik te maken van een van de uitgangspunten van de nieuwe indeling: ‘Wanneer de onderzoeksvraag daar aanleiding toe geeft, kan worden afgeweken van de hoofdindeling en worden gekozen voor een indeling de beter past bij het onderzoek.’ Dat had moeten gebeuren.||https://www.parool.nl/columns-opinie/opinie-nieuwe-indeling-van-de-nederlandse-bevolking-door-het-cbs-roept-vragen-op~ba362736/
2022-07-13||Bouwmeester Wim Quist (1930-2022) verkoos functionaliteit boven de waan van de dag||De transparante musea van Wim Quist – veel glas, dunne kozijnen, witte muren – zijn fameus. Wie heeft ze niet bezocht, de nieuwe vleugel van Kröller-Müller in Otterlo, het Cobramuseum in Amstelveen, Beelden aan Zee in Scheveningen, het Noordbrabants Museum in Den Bosch, het Maritiem Museum in Rotterdam en het Museon in Den Haag. Amsterdam heeft hem leren kennen door de verbouwing van de zuidvleugel van het Rijksmuseum in de jaren tachtig, die rond 2015 weer onder handen is genomen door de Spaanse architecten Cruz y Ortiz. Strenge eenvoud en een al even strak geometrisch patroon – Quist was wars van decoratie, opsmuk en afleiding. De kunst moest zijn werk doen. Dat werkte uitstekend voor de musea, maar misschien minder voor de theaters: de Rotterdamse Schouwburg bijvoorbeeld kon maar niet gezellig of warm worden. De grote verdienste van Quist lag dan ook meer in utilitaire constructies en kantoren, van de stormvloedkering in de Oosterschelde tot waterreservoirs bij Rotterdam. Voor IJburg ontwierp hij de brug tussen de nieuwe wijk en Muiden, en in Diemen is het hoofdkantoor van Randstad van zijn hand. Het zijn subtiele details waarin Quist excelleerde. Bij de bank van JP Morgan, tegenover het Hiltonhotel, is het een smalle spleet met een schuine muur in de voorgevel waarmee hij een gebaar maakte naar de Apollolaan. Oké, een gebaartje, want bepaald vriendelijk of open was en is dat bankgebouw niet. Als iemand staat voor het credo ‘less is more’ is het wel Quist, waarmee hij trad in de voetsporen van modernisten als Ludwig Mies van der Rohe en Le Corbusier. Begrijpelijk dat Quist niet in zee ging met de postmodernisten (veel kleur en vormexperimenten). Hij signaleerde net als Rem Koolhaas dat de kit- en lijmspuit over de klassieke materiaalverbindingen ging zegevieren: een gruwel voor Quist, die zich niet bezondigde aan spiegelende vliesgevels. Hij noemde dat ‘eendagsarchitectuur’, gebouwen die met te lage budgetten in een oogwenk tot stand kwamen. ‘In korte tijd bedacht, zo snel gebouwd.’ Het resultaat is dat het grote publiek zijn werk wegzet als ernstig, ingetogen, grijs en misschien wat saai. De paradox is dat zijn gebouwen wel de tand des tijds hebben doorstaan en dus voldoen aan de tegenwoordig zo gewenste duurzaamheid. Functionaliteit heeft het gewonnen van de waan van de dag, van de vluchtigheid die eigen is aan het postmodernisme. In die zin was Quist een klassieke bouwmeester die streefde naar een eigenschap die nog zelden voorkomt in de architectuur: schoonheid. Die schoonheid kon worden bereikt door de juiste afmetingen, de uitgekiende lichtval, de maat van de ruimte en de materialisatie. Het komt misschien het beste tot uitdrukking in de bank die hij in 1970 voor het Kröller-Müller ontwierp: een strakke langwerpige bank van staal met een dun leren bekleding. Tijdloos. Een middel om bezoekers en gebruikers gelukkig te maken. Wim Quist overleed afgelopen zaterdag op 91-jarige leeftijd in zijn woonplaats Amsterdam.||https://www.parool.nl/nederland/bouwmeester-wim-quist-1930-2022-verkoos-functionaliteit-boven-de-waan-van-de-dag~bea094e6/
