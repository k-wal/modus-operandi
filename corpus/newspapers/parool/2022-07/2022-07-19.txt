2022-07-19||Hitteblog teruglezen| Code oranje beëindigd, code geel nog wel van kracht||||https://www.parool.nl/amsterdam/hitteblog-teruglezen-code-oranje-beeindigd-code-geel-nog-wel-van-kracht~b8819c9c/
2022-07-19||Hoogste temperatuur gemeten in Maastricht, landelijk hitterecord niet gebroken||Daarmee is wel voor de vierde keer op rij het oude hitterecord uit 1944 gebroken. Destijds werd het 38,6 graden in het Gelderse Warnsveld. Dat record hield 75 jaar stand, tot er in 2019 40,7 graden gemeten werd in Gilze-Rijen. Ook de zomers daarop werd het record uit 1944 ieder jaar gebroken. Vandaag dus weer. Voor een gedeelte berust het op toeval dat een recordtemperatuur die 75 jaar standhield in korte tijd viermaal wordt overtroffen, vertelt meteoroloog Wilfred Janssen van Weerplaza. “Andere jaren, zoals in 2003, hebben we er ook dichtbij gezeten, maar werd door ‘meteorologische pech’, een draaiende wind bijvoorbeeld, het record steeds net niet gebroken.” Maar ook klimaatverandering speelt een rol, legt Janssen uit, waardoor we ons komende zomers moeten voorbereiden op steeds extremere weertypen. Een gevolg van dat extreme weerbeeld was vandaag in de lucht te zien. Wie omhoog keek, zag dat er geen sprake was van een strakblauwe hemel. Janssen: “De lucht was troebel doordat de warme wind uit Zuid-Europa ook rook meevoerde, afkomstig van de vele bosbranden die daar woeden.” Ook vannacht blijft de warmte nog in het land hangen en koelt het niet verder af dan naar zo’n 22 graden, vertelt Janssen. “Morgen bereikt een koelere zuidwestenwind het westen van het land, waardoor de temperaturen daar dalen naar een graad of 25. In het oosten van het land kunnen de temperaturen nog altijd de tropische grens van 30 graden passeren. Doordat de luchtvochtigheid morgen een stuk hoger is, zal het een stuk benauwder zijn. Dat betekent ook dat er lokaal kans is op fikse onweersbuien met veel regen en eventueel hagel.” Vanaf donderdag krijgen we temperaturen die voor deze tijd van het jaar normaal zijn, zo rond de 21 graden. Janssen: “Het lijkt er wel op dat er opnieuw warme lucht onze kant op komt. Het is nu nog te vroeg om er met zekerheid iets over te zeggen, maar mogelijk wordt het na het weekend weer tropisch warm.”||https://www.parool.nl/nederland/hoogste-temperatuur-gemeten-in-maastricht-landelijk-hitterecord-niet-gebroken~b459d8c2/
2022-07-19||Hun eiland loopt onder water, dus stappen deze Indonesiërs naar de Zwitserse rechter||Hun eiland zal verdwijnen, vrezen de bewoners van Pari in Indonesië, en daarvoor houden ze een Zwitsers cementbedrijf aansprakelijk: Holcim – omzet 27 miljard euro – is een van de grootste uitstoters van broeikasgassen in de wereld. Het concern heeft daardoor bijgedragen aan de stijging van de zeespiegel. Pari heeft al last van klimaatverandering. Overstromingen zorgen voor schade aan huizen, straten en bedrijven. Steeds vaker blijven de toeristen uit het nabijgelegen Jakarta weg. Pensioneigenaar Asmania (39) en visser Edi (37) vrezen dat grote delen van het eiland over dertig jaar onder water staan als de wereldwijde CO2-uitstoot niet snel afneemt. Deze week hebben zij met nog twee eilandbewoners een juridische procedure in gang gezet bij de rechtbank van de Zwitserse stad Zug. Ze willen een schadevergoeding en eisen dat het cementbedrijf de ‘buitensporige CO2-uitstoot’ sneller terugschroeft. Het is de eerste klimaatzaak in Zwitserland tegen een bedrijf, zegt Nina Burri, specialist bedrijven en mensenrechten bij de Zwitserse organisatie Heks, de hulporganisatie van de Zwitserse protestantse kerken. Heks ondersteunt deze rechtszaak samen met twee andere maatschappelijke organisaties: milieuorganisatie Walhi uit Indonesië en het European Center for Constitutional and Human Rights (ECCHR) uit Berlijn. De wereldwijde CO2-uitstoot kent ontelbaar veel bronnen. Waarom is deze zaak gericht tegen Holcim? “Omdat het verreweg de grootste CO2-uitstoter is van Zwitserland,” zegt Burri. “Er zijn al veel rechtszaken tegen de fossiele sector, zoals tegen Shell. De cementindustrie blijft grotendeels buiten schot, ook al is het een grotere vervuiler dan de luchtvaart. Wij willen dat Holcim de uitstoot van broeikasgassen veel sneller terugbrengt dan het van plan is.” Holcim wil in 2030 20 procent minder CO2 uitstoten dan in 2018. Dat gaat om een relatieve teruggang, per ton cement. Een hogere productie kan die milieuwinst dus ongedaan maken. In een reactie zegt Holcim dat het klimaatverandering serieus neemt en geen commentaar kan geven op de zaak-Pari. “In deze zaak eisen we een absolute reductie van 43 procent in 2030 en 69 procent in 2040,” zegt Burri. “De cijfers zijn vergelijkbaar met de zaak van Milieudefensie tegen Shell in Nederland. Als die reducties wereldwijd gehaald worden, is er volgens het klimaatpanel van de Verenigde Naties nog een redelijke kans dat de opwarming van de aarde beperkt blijft tot 1,5 graad Celsius.” Holcim behoort wereldwijd tot de vijftig grootste CO2-uitstoters van alle bedrijven, volgens het Amerikaanse Climate Accountability Institute. Het Zwitserse bedrijf is verantwoordelijk voor 0,42 procent van de totale CO2-uitstoot door menselijk handelen sinds de industriële revolutie. Vandaar dat de eilandbewoners Holcim voor hetzelfde percentage aansprakelijk stellen – voor 0,42 procent van hun schade. Opgeteld gaat het voor de vier eilandbewoners om zo’n 15.000 euro. Dat betreft immateriële schade, materiële schade en de kosten van maatregelen om verdere schade te voorkomen. Hoewel landen in het Zuiden relatief weinig hebben bijgedragen aan het ontstaan van de klimaatcrisis, draaien zij wel op voor de kosten. Heks wil afdwingen dat machtige bedrijven en politici maatregelen nemen en de kwetsbare slachtoffers van klimaatverandering niet aan hun lot overlaten. Dit is de tweede klimaatzaak tegen een Europees bedrijf die wordt aangespannen door betrokkenen vanuit het Zuiden, zegt Burri. In 2015 klaagde Saúl Luciano Lliuya uit Peru het Duitse energiebedrijf RWE aan, omdat zijn boerderij gevaar loopt door een smeltende gletsjer. Hij eist dat RWE een deel van de kosten vergoedt, gebaseerd op de historische CO2-uitstoot van het bedrijf. De zaak loopt nog. In mei dit jaar zijn de rechters naar Huaraz in Peru afgereisd om de situatie te bekijken.||https://www.parool.nl/wereld/hun-eiland-loopt-onder-water-dus-stappen-deze-indonesiers-naar-de-zwitserse-rechter~b1473bc1/
2022-07-19||Enorme branden teisteren Londen op heetste dag ooit in Verenigd Koninkrijk||In het dorpje Wennington, ten oosten van de Britse hoofdstad, zijn al meerdere huizen in rook opgegaan. De brand is ontstaan doordat het droge gras vlam vatte. Mensen in de omgeving worden geëvacueerd. Het is nog niet bekend of er dodelijke slachtoffers zijn. Tientallen brandweerauto’s en honderden brandweermensen zijn momenteel bezig om tenminste tien verschillende branden te blussen die zijn ontstaan tijdens de extreme warmte, aldus Britse media. Sadiq Khan, burgemeester van Londen, spreekt van een ‘kritieke situatie’ en roept mensen op om niet te barbecueën op het gras of balkon en om voorzichtig te zijn met het weggooien van sigaretten. Het is bloedheet in het Verenigd Koninkrijk. Het is met 40,3 graden de warmste dag ooit in het land. Voor het eerst kwam het kwik boven de 40 graden uit. De nationale weerdienst spreekt over een historisch record. Het oude hitterecord lag op 38,7 graden. In delen van het land werd het treinverkeer stilgelegd, onder meer op de hoofdspoorlijnen langs de Engelse oostkust en in de Midlands. Door de hitte waren er maandag al problemen op het spoornet. Verder moesten op de luchthaven Luton bij Londen meerdere vluchten worden geannuleerd of omgeleid door schade aan de landingsbaan. Ook bleef een deel van de scholen dicht.||https://www.parool.nl/wereld/enorme-branden-teisteren-londen-op-heetste-dag-ooit-in-verenigd-koninkrijk~bebcad95/
2022-07-19||‘Importtrut’ ontmoet ‘echte Amsterdammer’: Gwen van der Zwan schreef een roman over liefde in een gentrificerende stad||Dik vier jaar geleden hoorde Gwen van der Zwan dat ze een woning kon krijgen in een broedplaats voor creatieve ondernemers in de Bijlmer. “Ik was heel blij om in deze woningnood een huis te vinden. Later realiseerde ik dat we onderdeel waren van een gentrificatieproject: Ymere verhuurde het pand aan hippe jonge mensen, kunstenaars die de buurt komen ‘opleuken’. Maar na vijf jaar moeten we weer weg, juist op het moment dat we binding met de buurt beginnen te krijgen. Daardoor leven de bewoners van de broedplaats en de oorspronkelijke bewoners van de wijk grotendeels langs elkaar heen, en blijven het toch vooral gescheiden werelden.” “Dat denk ik wel. Levi is opgegroeid in de Bijlmer, in een gezin waar geld niet vanzelfsprekend was, en heeft schulden. Olivia groeide op in een dorp en is afkomstig uit een echt middenklassengezin, wit en hoogopgeleid. Dan liggen je ervaringen en kansen mijlenver uiteen. Ze liepen tegen heel diepgewortelde maatschappelijke structuren aan die het moeilijk, zo niet onmogelijk maken elkaar te begrijpen. Ze slagen er uiteindelijk niet in tegen die verschillen op te boksen. Dat vond ik een heel naar gegeven. Stel, ze waren wel van dezelfde sociale klasse geweest, had hun relatie dan standgehouden?” “Mijn leven daar in de broedplaats en mijn eigen mislukte relatie zaten heel erg aan de oppervlakte van mijn bewustzijn. Ik had een contract getekend voor een boek dat zou gaan over seksueel geweld, rouw en online cultuur. Zuigertje gaat daar ook over – het thema rouw bijvoorbeeld, is iets wat heel diep in me verankerd zit, omdat mijn moeder is overleden toen ik nog erg jong was. Maar toen ik ging schrijven, kwam toch vooral het verhaal van die liefde en ongelijkheid bovendrijven. Ik heb zelfs nog geprobeerd eromheen te schrijven, omdat ik dacht: moet ik mijn vingers hier wel aan branden?” “Connie Palmen zei weleens dat ze over te weinig fantasie beschikt om volledig buiten haar eigen ervaring te schrijven. Dat herken ik wel, ik heb genoeg creativiteit om de waarheid te verdraaien of aan te dikken, maar niet genoeg om over een realiteit te schrijven die volledig buiten de mijne ligt. Ik kreeg toen ik in de Bijlmer ging wonen een soortgelijke relatie als Olivia en Levi in mijn boek, waarbij ik uit een welgesteld wit middenklassengezin afkomstig was en mijn toenmalige vriend van kleur was en uit een gezin kwam waar geld niet vanzelfsprekend was. Wij hadden totaal verschillende kansen toebedeeld gekregen in het leven. Dat het niet lukte onze relatie te laten slagen, kwam mede doordat onze werelden zo van elkaar verschilden.” “Het viel mij op dat Amsterdam echt een gesegregeerde stad is, iets wat binnen de Ring weleens vergeten wordt. De Marokkaanse inwoners zitten in Nieuw-West, Surinamers en Antillianen in de Bijlmer. In die wijken heerst aanzienlijk meer armoede dan bijvoorbeeld binnen de Ring of in Zuid. Nu kopen rijke, witte hoogopgeleiden de huizen in die wijken op, omdat woningen binnen de Ring ook voor die groep niet meer te betalen zijn. Dan zitten die twee heel verschillende groepen opeens naast elkaar in die wijk. Zoals ik ook laat zien in het verhaal van Olivia en Levi, en zelf merkte in mijn relatie, is het heel moeilijk elkaar vanuit zulke verschillende achtergronden wezenlijk te begrijpen.” “De oorspronkelijke bewoners kunnen boos en gefrustreerd worden – en terecht. Hun wijk verandert onder hun ogen. Eerst poppen overal van die hippe koffietenten op, en dan komen de swapfietsen en de biowinkels opeens tevoorschijn. De oorspronkelijke buurtbewoners hebben daar niks aan; zij gaan natuurlijk geen latte macchiato met havermelk kopen voor zes euro, of een appartement huren voor vijftienhonderd euro per maand. Hun wijk verandert dus niet alleen, maar wordt ook onbetaalbaar voor ze. Zo worden zij uiteindelijk de stad uit gedwongen.” “Dit laat ik ook zien in mijn boek: Olivia wordt gebruikt om de huizenprijzen in de buurt te laten stijgen, wat Levi’s kansen om ooit een eigen huis te kopen of te huren alleen maar kleiner maakt.” “Van Levi natuurlijk, eigenlijk. Olivia is een importtrut, die komt maar net kijken. Zij komt even een paar jaar in de wijk wonen en gaat dan weer door. Levi is een echte Amsterdammer. Hij en zijn familie wonen al decennialang in die wijk, zijn daar geworteld, zij ademen Amsterdam.” “Internet is zo’n gekke plek. Zeker als je wereld zich meer online begint af te spelen dan offline is dat heel vervreemdend, dat heb ik zelf ook meegemaakt. Ik werd, oorspronkelijk als experiment, actief als influencer. En net als bij Olivia nam het me op een gegeven moment helemaal over, ik verloor mezelf er totaal in. Zeker als je er geld mee gaat verdienen ga je steeds verder, je verlegt je grenzen en je wilt steeds meer likes. En hoe krijg je die? Door meer te zijn hoe je publiek wil dat je bent. Zo ontstaat er een steeds grotere discrepantie tussen wie jij daadwerkelijk bent en je online personage, waardoor je in een gespleten toestand belandt die heel eenzaam kan zijn.” “Ja. Olivia raakt steeds meer geobsedeerd door haar streven te voldoen aan het vrouwelijk schoonheidsideaal. Ook al wil je er niet aan meedoen, je gaat je er toch naar voegen, dat deed ik zelf ook. Zo besloot ik tot een borstvergroting, net als Olivia – iets waar ik later weer enorm veel spijt van kreeg en toen ongedaan liet maken. Dat proces maakt Olivia ook door: ze besluit niet langer mee te willen gaan in dat schoonheidsideaal. Maar het is zo moeilijk daar echt los van te komen als je online continu wordt bestookt met afbeeldingen van hoe een vrouw eruit moet zien.” “Ik heb niet de illusie dat je met kunst echt iets kunt veranderen; kunst reageert op de maatschappij, andersom gaat dat niet op. Maar ik hoop dat ik mensen een spiegel voor kan houden. In mijn boek haal ik Olivia onderuit: hoewel zij een tijdlang denkt Levi te kunnen helpen, hem voor te kunnen schrijven hoe hij zijn problemen moet oplossen, blijkt zij niks voor hem te kunnen betekenen omdat zij zijn situatie zelf niet kent. Olivia is uiteindelijk een heel vervelend soort wereldverbeteraar. Ze dacht alles wel te overzien en te begrijpen, maar dat was heel naïef, net als ik in mijn relatie was. Ik hoop dat ik de wereldverbeteraars onder ons kan laten zien dat het ook waardevol kan zijn om soms toe te geven dat je het misschien wel helemaal niet beter weet.” Gwen van der Zwan: Zuigertje, Uitgeverij Pluim, €22,99.||https://www.parool.nl/ps/importtrut-ontmoet-echte-amsterdammer-gwen-van-der-zwan-schreef-een-roman-over-liefde-in-een-gentrificerende-stad~bf57fbdd/
2022-07-19||Platform Ava komt op voor de belangen rondom abortus: ‘De stem van de mensen om wie het gaat’||Ava wil dat vrouwen betere toegang krijgen tot anticonceptie en abortus. Via het gratis platform kunnen leden – met een baarmoeder – met elkaar in contact komen om ervaringen te delen en mee te doen aan onderzoek. Voorzitter Eva de Goeij: “We vragen je wat je mist in de informatievoorziening rondom anticonceptie en abortus, wat je vindt van de informatie die je hebt gekregen bij de huisarts over anticonceptie of hoe je abortuservaring was. Met die informatie stappen we vervolgens naar de politiek en de medische wereld. Er is namelijk gewoon nog niet voldoende kennis.” Ava ontstond uit een gemis van neurowetenschapper De Goeij (31). “Na mijn eigen abortus dacht ik: hoe kan het dat ik zo weinig weet over de abortuszorg? Hoe kan het dat als ik kranten lees en debatten volg, er allerlei artsenbelangen worden verdedigd, maar dat de mensen om wie het draait geen geïnstitutionaliseerde stem hebben? Met Ava willen we die stem zijn.” De Goeij zet zich al langer in voor de keuzevrijheid rondom abortus. Zo zette ze verschillende campagnes op en deed ze wetenschappelijk onderzoek naar de abortuszorg in Nederland. Ook speelde ze een rol in de afschaffing van de verplichte bedenktijd bij abortus. Volgens haar spreken steeds meer mensen zich uit over hun abortus en over anticonceptie, maar is dat nog altijd niet genoeg. “Er is nog een te grote sociale barrière in Nederland. En die willen we doorbreken.” Voor de informatie op de website werkt de organisatie samen met organisaties als het Nederlands Genootschap van Abortusartsen, Rutgers, Fiom en de Koninklijke Nederlandse Organisatie van Verloskundigen. “We brengen de informatie op een menselijke manier en afgestemd op de vragen die we krijgen.” Op de website vind je bijvoorbeeld antwoord op de vraag wat je kunt doen als je ongewenst zwanger bent geraakt.||https://www.parool.nl/nederland/platform-ava-komt-op-voor-de-belangen-rondom-abortus-de-stem-van-de-mensen-om-wie-het-gaat~b7d2ebd2/
2022-07-19||Oranje-international De Ligt voor vijf jaar naar Bayern München||Matthijs de Ligt speelde sinds 2019 bij Juventus, dat hem voor 75 miljoen euro overnam na een succesvol jaar met Ajax in de Champions League. De centrale verdediger kwam tot 87 competitiewedstrijden in Italië en was het grootste deel van de tijd basisspeler. Bij Bayern komt De Ligt oud-ploeggenoten Ryan Gravenberch en Noussair Mazraoui van zijn tijd bij Ajax tegen. De middenvelder en verdediger kwamen eerder deze transferperiode over van de Amsterdamse club. Bayern speelde vorig jaar vooral met Niklas Süle en de Franse voetballers Dayot Upamecano en Lucas Hernández centraal in de verdediging. Süle is transfervrij vertrokken naar concurrent Borussia Dortmund. “Ik ben erg blij om speler te worden bij deze grote club,” zegt De Ligt op de website van Bayern München. “FC Bayern is de meest succesvolle club in Duitsland, een van de meest succesvolle clubs in Europa en ook in de wereld. Vanaf het begin voelde ik oprechte waardering. Dat heeft mij overtuigd. Daarnaast is FC Bayern een uitstekend geleide club met grote doelen.” Bayern wilde De Ligt in 2019 al naar Duitsland halen, zegt technisch directeur Hasan Salihamidzic. “We waren toen al overtuigd van zijn kwaliteiten als verdediger en dat zijn we nu nog meer. Met zijn professionaliteit, zijn winnaarsmentaliteit en zijn geweldige karakter, past Matthijs perfect bij ons. Hij was als jonge speler al een leider bij Ajax en op zijn 22ste kan hij zich nu nog steeds verder doorontwikkelen.”||https://www.parool.nl/sport/oranje-international-de-ligt-voor-vijf-jaar-naar-bayern-munchen~bf803b57/
2022-07-19||Musicalmakers wil de Nederlandse musical vernieuwen: ‘Vaak worden dezelfde verhalen verteld’||“Hou je van musical?” vraagt de energieke presentatrice van de avond Yahmani Blackman aan elke gast die bij haar aanschuift. Opvallend genoeg geven de meesten schoorvoetend toe dat ze niet van musical houden, behalve dan van Hamilton, de waanzinnig succesvolle, permanent uitverkochte maar nu op Disney+ te bewonderen musical met hiphop en rap, geschreven door Lin-Manuel Miranda, want dat is er een eentje van de buitencategorie. Danser en acteur Erwin Kiene dwingt zelfs al zijn vrienden die show te bekijken, en eigenlijk ‘hield hij altijd al van musical, maar in het geheim’. Maar verder? Wonderlijk genoeg is op de plek waar musical moet worden vernieuwd, nauwelijks een artiest die vol uitkomt voor zijn of haar liefde voor musical. Ja, bijna iedereen heeft wel een musical gezien (‘Mary Poppins’, ‘Singin’ in the rain’, ‘The Lion King’ en heel vaak ‘Hamilton’), maar er is ook schroom en schaamte om hun werk als potentieel musicalmateriaal te beschouwen. Blackman, zelf actrice en theaterdocent: “Ik hoor dit vaker, wat is dat toch?” Welkom bij The Lounge van Musicalmakers, het ontwikkelhuis voor musical in DelaMar West, tegen de A10 aan. The Lounge is een avond die zes keer per jaar wordt georganiseerd, waar jonge regisseurs performers meenemen die laten zien waarmee ze bezig zijn en daarna worden geïnterviewd. Wat hier gebeurt is een soort revue, een café chantant of bonte avond: een heerlijk eclectische presentatie van dans, zang en acteertalent. Regisseur Priscilla Vaudelle (39), maker van musical Bims, stelde deze versie (half juli) van The Lounge samen, en nam rappers, krumpers (krumping is een acrobatische hiphopdansvorm, red.), zangers en spokenwordartiesten mee. Dit is de toekomst van de musical, nonchalant bij elkaar gezet op een zomeravond. Maar die schaamte voor musical dus, dat is een ‘dingetje’, zoals vaker deze avond ter sprake zal komen. De een associeert musical met iets kinderlijks, de ander vindt het corny. Weer een ander noemt musical voorspelbaar en kunstmatig. Of: ‘bij musical beginnen ze altijd op het moment suprême ineens te zingen’. Wat Saskia Selen (39) en Stephen Liebman (38) voor ogen hebben is: nieuwe energie, nieuwe mensen, een frisse wind door musicalland. Er zijn fanatieke musicalliefhebbers in de zaal, maar ook een jongen die alleen zijn groep 8-musical heeft gezien. Sinds begin 2022 vormen Liebman en Selen de directie van Musicalmakers, het nieuwe initiatief om musical in Nederland te vernieuwen, verversen en diverser te maken. Ook hen zul je nooit zonder schroom hun liefde voor musical horen bezingen. Ze houden ervan, maar komen niet ‘uit die wereld’. Liebman werkte jarenlang als regisseur en begeleider van jong talent bij het als highbrow bekendstaande theater Frascati, Selen heeft haar organisatie- en adviesbureau Studio Selen, en betreedt de culturele wereld als een Alice in Wonderland. “Er is een enorme kloof tussen toneel en musical,” zegt Liebman. “En dat is onnodig, want musical is de meestbezochte vorm van theater en zou een goede verbinding kunnen zijn tussen het grote publiek en het highbrow theaterpubliek.” Maar, erkent hij, de Nederlandse musical snakt naar een impuls. “Het zijn vaak dezelfde verhalen die worden verteld, met maar weinig maatschappelijke relevantie.” En daarvoor zijn zij Liebman en Selen er nu. Zij mogen nieuwe vormen uitproberen – waarom geen rap en hiphop in plaats van gelikte popliedjes, of een musical met slechts één acteur in plaats van tien? – en eventueel bij succes een extra zetje naar het commerciële circuit geven. Al noemen beiden meteen een disclaimer: het gaat niet om hen, het gaat om de makers die zij mogen verwelkomen in het ontwikkelhuis. Die houding is goed te zien tijdens The Lounge. Selen is gastvrouw (Liebman heeft corona), maar laat alle eer aan Priscilla Vaudelle. Sowieso is Vaudelle een van hun grote troeven, net als Job Greuter (die de succesvolle productie A Kind of Odyssey eerder dit jaar maakte), acteur en danser Daan Wijnands, theatermaker Saman Amini en theater- en filmregisseur Eva Line de Boer. Want als iemand de musical van binnenuit met een hele hoop nieuw talent kan veranderen, zijn zij het wel. No pressure. Vaudelle maakte eerder al Bims, met haar productiebedrijf Lost Project, in samenwerking met Frascati. Bims is een lofzang op de Bijlmer, met hiphop, zang, rap en spel, geschreven met componist Alvin Lewis en songwriter Glen Faria. Het is het eerste deel van een muzikale reeks – een musical wil ze het nog niet noemen, maar eigenlijk was het dat al wel een beetje. En het sloeg aan: de reeks was bij de première en bij reprise helemaal uitverkocht. Vaudelle: “Ik had niet verwacht dat Bims zo’n succes zou zijn. Blijkbaar is er een enorme behoefte aan nieuwe verhalen in de musical.” Bij Musicalmakers gaat ze verder met ontwikkelen. Het doel is een grote musical te maken over de Bijlmer, een voorstelling die blijft spelen en als cadeau aan Amsterdam wordt gegeven ter gelegenheid van het 750-jarig bestaan van de stad in 2025. De ambitie is er dus, maar de praktijk is weerbarstig, zegt ze. Nederland kent vergeleken met Engeland of Amerika veel minder een musicaltraditie. “Er is veel talent, maar het niveau is zo ongelofelijk hoog als je een echte musical wilt maken. Normaal maken professionals een musical in drie maanden, maar wij moeten het talent echt nog gaan opleiden.” Bij Musicalmakers, dat in elk geval tot 2024 met subsidie wordt gesteund, is daar de ruimte voor. “Het gesubsidieerde stelsel is ervoor om op je bek te mogen gaan,” benadrukt Liebman. Het is pas sinds een half jaar dat de motor goed begint te draaien bij Musicalmakers (dat anderhalf jaar geleden officieel begon), want voordat Liebman en Selen aantraden was er corona. Selen praat met eindeloos veel partijen, Liebman coacht en begeleidt de makers, legt contacten tussen de gevestigde orde in musicalland en jonge theatermakers. Musical is nou eenmaal veel van alles. De combinatie van dans, zang en spel, die allemaal gelijkwaardig in een productie naar voren moeten komen, wordt ook wel de triple threat genoemd. Acteurs moeten de drie disciplines perfect onder de knie hebben. Bij The Lounge is goed te zien dat de afzonderlijke disciplines vertegenwoordigd zijn. Erwin Kiene doet een indrukwekkende krump-dansact met Cain van der Donk, singer/songwriter Lot van Oekel kan prachtig zingen, Lavinia Aronson combineert spoken word met acteren, Rowènshell Saluna rapt a capella. Maar alles tegelijk kunnen, is nog wat moeilijker. Vaudelle: “Ik kan het voor me zien, maar weet nog niet of het gaat lukken.” Wacht nog even tot december, dan volgt Bims deel 2. [Tekst loopt door onder de foto’s]||https://www.parool.nl/kunst-media/musicalmakers-wil-de-nederlandse-musical-vernieuwen-vaak-worden-dezelfde-verhalen-verteld~b24c4c58/
2022-07-19||Europese Commissie komt met noodplan gascrisis: ieder land moet (nu) besparen, desnoods gedwongen||Met een hittegolf in een groot deel van Europa lijkt de winter verder weg dan ooit. Toch kijkt de Europese Commissie alvast vooruit naar de donkere maanden – de maanden waarin het meeste gas wordt gebruikt. Woensdag publiceert de commissie naar verwachting een plan met de veelzeggende titel: Save gas for a safe winter. Het plan, dat al is ingezien door een flink aantal Europese media, bevat een heldere, maar ernstige boodschap: iedere Europeaan zal minder gas moeten verbruiken. Niet vanaf het begin van de winter, niet na de zomervakantie, maar per direct. Daar plakt de commissie naar verwachting ook meteen een cijfer aan vast: alle EU-landen moeten dit najaar hun gasverbruik met 10 tot 15 procent (over het percentage wordt nog gesteggeld) verminderen in vergelijking met de afgelopen vijf jaar. In eerste instantie zal de reductie op vrijwillige basis moeten plaatsvinden. Gaat het allemaal te langzaam, dan ligt ook de optie van dwang nog op tafel. Voor sommige EU-landen lijkt 10 tot 15 procent een haalbaar streven: Nederland zit bijvoorbeeld al boven dat niveau. Van lidstaten die amper gas uit Rusland halen worden meer bezwaren verwacht. De commissie lanceert haar plan tegen de achtergrond van alsmaar groeiende twijfels over de levering van Russisch gas. Persbureau Reuters citeerde maandag uit een brief van het Russische Gazprom aan een aantal belangrijke Europese klanten. De gasreus zou de levering niet meer kunnen garanderen vanwege overmacht – ‘force majeure’, een juridische term die wordt gebruikt als indekking tegen schadeclaims. Volgens Gazprom is de force majeure te wijten aan de westerse sancties: een voor pijpleiding Nord Stream I onmisbare compressor kon daardoor, volgens Gazprom dus, niet van Canada naar Rusland worden getransporteerd. Aannemelijker lijkt echter dat het de volgende fase is in een zorgvuldig door het Kremlin uitgestippelde strategie, waarbij stapje voor stapje de gaskraan naar Europa wordt dichtgedraaid. Alle ogen zijn daarbij gericht op diezelfde Nord Stream I, de belangrijke pijpleiding tussen Rusland en Duitsland. Tot donderdag is die dicht voor gepland onderhoud, maar het zou zomaar kunnen dat Moskou de leiding langer (gedeeltelijk) dichthoudt om Europa onder druk te zetten. Waarschijnlijk met een smoes, zoals de Duitse economieminister Robert Habeck het verhaal over de compressor al noemde. Reuters meldde dinsdagmiddag echter op basis van twee bronnen dat de pijplijn weer in gebruik zal worden genomen op het niveau van voor het onderhoud – niet op volledige capaciteit, kortom. “We moeten rekening houden met het scenario dat de gastoevoer vanuit Rusland naar nul gaat,” zegt Jilles van den Beukel, energie-expert van het Den Haag Centrum voor Strategische Studies (HCSS). “Niemand weet het zeker, maar op basis van Poetins trackrecord is dat wat je langzamerhand gaat denken.” Hij wijst erop dat door Gazprom (mede)beheerde gasopslagen vorige zomer leeg bleven, en het bedrijf plots minder ontvankelijk was voor nieuwe deals met Europese afnemers. “Achteraf kunnen we stellen dat die veranderingen al deel uitmaakten van Poetins strategie.” Iedere dag van besparen is er één, schreef het Internationaal Energieagentschap (IEA) maandag dan ook in een brandbrief. De EU is nog altijd voor ongeveer een kwart van haar gas afhankelijk van Rusland. Aanzienlijk minder dan de 45 procent van twee jaar geleden, maar nog altijd een fors percentage. ‘De komende maanden worden cruciaal,’ stelde directeur Fatih Birol. Zelfs als de doorvoer van Nord Stream I het niveau van vóór het geplande onderhoud weer bereikt, kan de Europese Unie nog in de problemen komen, zo waarschuwde het IEA. Laat staan als Rusland de pijpleiding helemaal gesloten houdt. Hoe nijpend de situatie komende winter wordt, hangt volgens Van den Beukel af van een aantal factoren. Hoe streng wordt de winter? Krijgen we nog een beetje Russisch gas of helemaal niet? Tekorten verwacht hij niet in het rijke Noordwest-Europa, al zou het wel goed kunnen dat bepaalde industrieën moeten afschalen omdat productie simpelweg te duur wordt. En de energierekening blijft vermoedelijk (toren)hoog. De zwaarste klappen vallen volgens Van den Beukel echter elders. In Zuidoost-Europa wellicht, of in Azië of Afrika. “Europa bepaalt momenteel op de wereldmarkt de prijs van lng (vloeibaar gas). Armere landen zien de tankers aan zich voorbijvaren.”||https://www.parool.nl/wereld/europese-commissie-komt-met-noodplan-gascrisis-ieder-land-moet-nu-besparen-desnoods-gedwongen~bd9cf555/
2022-07-19||Waar mannen de macht hebben, worden vrouwen misbruikt||Het zal je maar gebeuren. Je belandt als vrouw in een Nederlandse gevangenis en je bent voor het telefonisch contact met je kind afhankelijk van bewakers die jou moeten toestaan om regelmatig te kunnen bellen. En dat je dan te horen krijgt: ‘Alleen als je me pijpt’ of, ‘laat je borsten maar zien’. Afgelopen week is een onderzoek aangekondigd naar grootschalig seksueel grensoverschrijdend gedrag in vrouwengevangenissen. Aanleiding is de verkrachting door een bewaker van een vrouw die onterecht vastzat. Ze durfde pas enkele jaren later met haar advocaat Johan Oosterhagen over de verkrachting te praten.Ze deed aangifte en de politie gaf toen aan dat er nog zes andere vrouwen in beeld waren die mogelijk ook slachtoffer zijn van deze zelfde bewaker. Inmiddels sprak Oosterhagen met ruim zestig vrouwelijke ­gedetineerden en ex-gedetineerden uit verschillende gevangenissen, en bijna allemaal hadden ze te maken gehad met seksueel grensoverschrijdend gedrag. Inderdaad. Dit lijkt op iets structureels. Dat eerder onderzoek van de inspectie uitwees dat veel ­werknemers in de gevangenis het ­lastig vinden om ongepast ­gedrag van hun collega’s aan te kaarten, gecombineerd met de wetenschap dat in gevangenissen bijna alle mede­werkers vrienden of familie van elkaar zijn, maakt de situatie ­extra ­verontrustend. Je zou denken dat de hel zo’n beetje los zou breken bij dit nieuws. Zestig vrouwen! Demonstraties op de Dam! Maar nee.. Terwijl we weten dat misbruik aankaarten sowieso al ingewikkeld en risicovol is. Meestal zijn er geen getuigen, dus een aangifte haalt doorgaans niets uit. Bovendien, áls je al aangifte of melding doet dan kan dat werken als olie op het vuur. Zeker als er sprake is van ongelijke machtsverhoudingen. (bijna altijd). Jij, meestal vrouw, verliest je baan, positie, privileges, rechten, je reputatie, je (schijn)veiligheid en een dader, meestal man, die krijgt in het beste geval een tik op zijn vingers. Want tja, verkrachting bewijzen? Bijna niet te doen. Aanranding zonder getuigen aannemelijk maken? Forget it. Dat is al zo wanneer je niet opgesloten zit en een verkrachter niet over jou moet waken. Stel jezelf even voor wat je positie is als je ergens voor straf moet verblijven en iemand die macht over jou heeft, jouw grenzen overschrijdt. De directeur van de gevangenis, Francesca Salamone, vindt het goed dat er nu onderzoek wordt gedaan, maar ze kan zich niet voorstellen dat dit soort wanpraktijken nog steeds plaatsvinden in haar inrichting. De genoemde verkrachtingen hebben namelijk al jaren geleden plaatsgevonden. Nou, hier wil ik wel een flesje wijn om verwedden. Want de regel is: waar mannen de macht hebben, worden vrouwen misbruikt. In de kunsten, in de politiek, name it. En er is maar één remedie: ontneem ze hun positie. Haal ze weg. En neem vrouwen fúcking serieus wanneer ze aan de bel trekken. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/waar-mannen-de-macht-hebben-worden-vrouwen-misbruikt~b130e11b/
2022-07-19||Opinie: ‘Maak het niet nóg moeilijker om een kamer te vinden, versoepel de regels voor woningcorporaties’||Stel, drie vriendinnen willen samen op kamers in Amsterdam. In dat geval weten zij dat dit door de woningnood ongelofelijk lastig is. Maar dan stuiten zij op nóg een probleem: het is niet alleen lastig, maar door regelgeving van de gemeente zelfs nagenoeg onmogelijk. Dat zit zo. Twee jaar geleden heeft de gemeenteraad de Huisvestingsverordening gewijzigd. In de verordening staat nu dat er een vergunning moet worden aangevraagd als drie mensen of meer die geen familie vormen samen willen wonen in één huis. Om in aanmerking te komen voor deze vergunning moet onder andere voldaan worden aan strikte geluidsisolatie-eisen, moet iedereen een individueel huurcontract hebben en mag het quotum van veel andere woningdelers in de wijk – of in het pand – niet al bereikt zijn. De regels zijn bedoeld om te voorkomen dat huurders tegen hoge prijzen in kleine kamers belanden (verkamering). Ook moet het de leefbaarheid in buurten waarborgen. Dat is een goed streven. De praktijk blijkt echter weerbarstiger. Zo zijn er bij het ingaan van de verordening huurders op straat komen te staan, omdat zij niet in aanmerking kwamen voor de vergunning. Ook zijn er verhalen van jongeren die sinds deze regels in huizen wonen met lege slaapkamers, maar met een hogere huur. Bovenal zorgen de regels er voor dat het voor jongeren nóg moeilijker is om op kamers te gaan, simpelweg omdat de veelvoud aan eisen en regels woningdelen niet meer de moeite waard maakt. Uit cijfers blijkt dan ook dat het aantal studenten op kamers in de stad flink is afgenomen, terwijl het aantal studenten juist is toegenomen. Coalitiepartijen PvdA, GroenLinks en D66 zien de keerzijde inmiddels ook deels in en hebben in het coalitieakkoord opgenomen te bezien hoe woningdelen met drie personen eenvoudiger kan worden gemaakt. Deze plannen zijn nog niet bekend, maar lijken hoe dan ook mondjesmaat. Zo gaat het om een voorgenomen vereenvoudiging voor niet meer dan drie woningdelers en wordt er vastgehouden aan de quota. Het zou verantwoord en verstandig zijn om voor woningcorporaties de regels fors verder te versoepelen. Daarmee krijgen zij een andere positie ten opzichte van andere pandjesbazen. Concreet kan deze versoepeling plaatsvinden door de vergunningaanvraag voor corporaties te schrappen en te vervangen voor een laagdrempelig meldpunt. Ook de meeste eisen behorend bij de vergunning kunnen worden geschrapt. Zo kunnen de quota voor corporaties bijvoorbeeld worden losgelaten. Corporaties zijn door hun bijzondere maatschappelijke positie namelijk heel goed zelf in staat in te schatten of een extra gedeelde woning in een wijk of pand leidt tot overlast, bijvoorbeeld omdat onder de klagers van de overlast ook vaak corporatiehuurders zijn. Tegelijkertijd blijft de gemeente door het meldpunt grip houden op overlast en kan die indien nodig handhaven. Ook het verplichte individuele huurcontract, wat bij corporaties zorgt voor veel administratieve rompslomp, kan komen te vervallen en worden vervangen door ‘friendscontracten’, waarbij meerdere huurders tezamen op één huurcontract kunnen. Corporaties hebben namelijk een overwegend betrouwbare reputatie – zeker in vergelijking met andere verhuurders – en vóór de huidige regelgeving gaven friendscontracten geen noemenswaardige problemen. Ten derde zouden ook de dure geluidsisolatie-eisen kunnen worden geschrapt, als er niet met een verbouwing extra slaapkamers aan de woning worden toegevoegd. Woningdelers zijn namelijk geen bewezen bron van geluidsoverlast: corporaties hadden voor de regelgeving niet méér meldingen van geluidsoverlast door woningdelers dan door andere huurders. Tot slot valt het niet te verwachten dat een versoepeling van het woningdeelbeleid voor corporaties leidt tot verkamering, omdat corporaties geen reden hebben zo veel mogelijk kamers te creëren. Hier kan de gemeente bovendien concrete afspraken over maken. Al met al kan door de bijzondere maatschappelijke positie van woningcorporaties het woningdeelbeleid voor hen fors worden versoepeld, zonder dat dit afdoet aan de doelen van het tegengaan van verkamering of overlast. Tegelijkertijd kan het zorgen voor een verlichting van de woningnood onder studenten van 20 tot 30 procent en daarmee perspectief bieden aan jongeren die zo naarstig op zoek zijn naar een kamer. In tijden van schaarste is het ook niet meer dan logisch om de woningen die er al zijn zo goed mogelijk te gebruiken. Misschien maken die drie vriendinnen dan ook weer kans op een kamer in de stad.||https://www.parool.nl/columns-opinie/opinie-maak-het-niet-nog-moeilijker-om-een-kamer-te-vinden-versoepel-de-regels-voor-woningcorporaties~b7b7753f/
2022-07-19||Uitleg: uw familiebericht in Het Parool||E. familieberichtenparool@dpgmedia.nl T. 088-013 99 99 (werkdagen 08.30-17.00 uur en op zon- en feestdagen van 09.30-16.00 uur) I. U kunt ook zelf uw advertentie opmaken of uploaden via familieberichten.nl. Voor inspiratie en meer informatie verwijzen wij u door naar deze pagina. Kant-en-klaar materiaal voor de krant van de volgende dag: voor 15.00 uur. Nog op te maken advertenties voor de krant van de volgende dag: voor 14.00 uur.||https://www.parool.nl/nederland/uitleg-uw-familiebericht-in-het-parool~b2ac9cb9/
2022-07-19||Einde EK voor geblesseerde Oranje-aanvaller Martens||“Dit is verschrikkelijk nieuws voor Lieke en voor ons. Ze heeft zich dit toernooi ten volle ingezet voor het team. Het is heel jammer dat haar EK zo moet eindigen,” zegt bondscoach Mark Parsons, die geen vervanger voor Martens op mag roepen. Nederland speelt zaterdag in de kwartfinale tegen Frankrijk. Martens wist op het EK nog niet echt te overtuigen. Tegen Zwitserland haalde Parsons haar en mede-aanvaller Lineth Beerensteyn bij een stand van 1-1 naar de kant. Invallers Romée Leuchter en Victoria Pelova maakten daarna het verschil voor Oranje: 4-1. Eerder raakte Nederland keepster Sari van Veenendaal kwijt op het EK. Zij raakte geblesseerd in het openingsduel tegen Zweden (1-1). Daarnaast liepen middenvelder Jackie Groenen en aanvaller Vivianne Miedema het coronavirus op. Groenen deed tegen Zwitserland weer mee, Miedema nog niet. Ze is normaal gesproken tegen Frankrijk wel weer inzetbaar.||https://www.parool.nl/sport/einde-ek-voor-geblesseerde-oranje-aanvaller-martens~bf392601/
2022-07-19||Ajaxsupporter (23) heeft spijt van afsteken vuurwerkbom: ‘Ik wilde geen agenten vermoorden’||De verdachte legde zijn bekentenis af tijdens een voorbereidende zitting in zijn strafzaak bij de rechtbank in Amsterdam, waar bleek dat justitie hem voorlopig poging tot moord ten laste legt. “Ik heb veel spijt,” zei Ajaxsupporter Sohaib L. dinsdag tegen de rechtbank. “Ik heb niet nagedacht. Ik heb nooit de intentie gehad om iemand pijn te doen, laat staan agenten te vermoorden. Ik heb me laten meeslepen, het gebeurde in the heat of the moment.” Tegen de rechters zei hij dat hij het explosief bij het stadion in zijn handen gedrukt had gekregen. “Ik had geen idee dat het om zulk zwaar vuurwerk ging.” Het incident met de vuurwerkbom, vastgelegd op camerabeelden, vond plaats rond het duel van Ajax met Benfica in de strijd om de Champions League. Voorafgaand aan de wedstrijd ontstonden ongeregeldheden, na een sfeeractie bij station Bijlmer. Bij ingang H aan de zuidkant van de Arena werd een nooddeur opengebroken en de vuurwerkbom werd volgens de aanklager ‘in een kleine, drukke ruimte’ tot ontploffing gebracht. “Een levensgevaarlijke actie,” zei hij. “De aanwezigen hebben gevreesd voor hun leven.” De advocaat van L. noemde de actie van zijn cliënt ‘volstrekt verwerpelijk’ en zei het logisch te vinden dat het Openbaar Ministerie (OM) ‘de betrokken raddraaiers hard wil aanpakken’, maar vond wel dat de zaak in het juiste perspectief moet worden gezien. “Poging tot moord... kom op. Mijn cliënt is niet naar de Arena gegaan om agenten van het leven te beroven. Het vuurwerk is niet naar binnen gegooid, maar over de grond naar binnen geschoven. De afstand tot de aanwezigen was zeker 2 tot 3 meter. Ik wil niets bagatelliseren, maar er is niemand gewond geraakt.” Hij vroeg vrijlating uit voorarrest voor L., die vanwege zijn betrokkenheid bij de ongeregeldheden van Ajax al een stadionverbod van 7,5 jaar kreeg. Zijn verzoek stuitte op hevig verzet van het OM. Dat gaf opdracht voor extra forensisch onderzoek naar het gevaar dat de gebruikte vuurwerkbom in die specifieke ruimte van het stadion opleverde. De rapportage daarover wordt eind augustus verwacht. De rechtbank hoopt de zaak in de tweede helft van september inhoudelijk te behandelen. L. blijft voorlopig vastzitten.||https://www.parool.nl/amsterdam/ajaxsupporter-23-heeft-spijt-van-afsteken-vuurwerkbom-ik-wilde-geen-agenten-vermoorden~b82e741f/
2022-07-19||Drie keer vrijspraak voor moordaanslag op crimineel Ahmet G. ||De rechtbank acht niet bewezen dat de verdachten, ten tijde van het schietincident, op de plaats delict zijn geweest. Ook staat niet vast dat de drie op andere wijze betrokken zijn geweest bij de liquidatiepoging. Crimineel Ahmet G. figureert, zij het in de marge, in een aantal strafzaken die draaien om onderwereldgeweld. Momenteel wordt hij internationaal gezocht. Op zaterdag 16 maart 2019 arriveerde hij rond het middaguur bij zijn woning in Amstelveen, toen twee mannen hem aanvielen. G. kreeg bij de aanslag een kogel in zijn been en voorkwam erger door zich te verzetten, zijn dochter werd in haar enkel geraakt en zijn ex had het geluk dat het op haar borst gerichte wapen haperde. Volgens justitie waren Zarich C. (28) en Lus-Yen A. (29) de schutters. Zij werden aangestuurd door coördinator Jarald ‘JJ’ R. (27). Dit zou onder andere blijken uit onderlinge communicatie tussen de mannen. Het Openbaar Ministerie eiste straffen van 15 en 16 jaar tegen hen. Advocaten van de drie mannen hadden vrijspraak bepleit voor hun cliënten. Volgens de raadslieden valt niet vast te stellen dat het drietal zich daadwerkelijk heeft beziggehouden met de moordaanslag. Daarin vonden ze gehoor bij de rechtbank. Die stelde de drie verdachten onlangs al op vrije voeten. Hoewel de drie mannen nu zijn vrijgesproken voor de liquidatiepoging, zijn twee van hen wel veroordeeld voor kleinere vergrijpen. Een van hen had bijna 200 gram cocaïne in zijn huis liggen, een ander had munitie voorhanden. Sicco Wester, de advocaat van Lus-Yen A., de man die door het OM wordt beschouwd als schutter, is tevreden met het vonnis. “Ik ben blij dat de rechtbank mee is gegaan in wat ik al die tijd al heb gezegd.”||https://www.parool.nl/nederland/drie-keer-vrijspraak-voor-moordaanslag-op-crimineel-ahmet-g~b87b521a/
2022-07-19||OM: hoger beroep tegen 11 van de 21 vonnissen proces Eris||Het OM gaat onder meer in beroep tegen een aantal vrijspraken, is dinsdag bekendgemaakt. Ook is het OM het niet eens met de hoogte van de straffen van Willem B. (34), Greg R. (74) en Guyno O. (30). De drie zouden betrokken zijn bij, dan wel verantwoordelijk zijn voor het plegen van een moord. De rechter oordeelde echter dat daarvoor te weinig bewijs was. In het proces oordeelde de rechter eerder dat er sprake was van “een criminele organisatie, die zich fulltime met het plegen van liquidaties bezighield, zo nodig 24 uur per dag.” De berichten waarin werd gesproken over de moordplannen waren ‘huiveringwekkend.’ Veel moordopdrachten kwamen volgens de rechtbank vermoedelijk van Ridouan Taghi en werden uitgezet bij de organisatie ‘die over leven en dood meende te kunnen beschikken’. In de strafzaak Eris, die over vijf moorden en meerdere pogingen daartoe gaat, eiste het OM vijf keer levenslang. De 34-jarige Willem B. kreeg uiteindelijk dertig jaar opgelegd in plaats van levenslang. Tot onvrede van het OM, zo blijkt nu. Greg R., die wordt gezien als een soort godfather en prominent lid van de motorclub, hoorde eerder levenslang eisen, maar de rechtbank veroordeelde hem tot een celstraf van zes jaar en negen maanden. Ondanks de lager uitgevallen straf, ging R. volgens het OM hiertegen zelf ook in beroep. Eén onderdeel van het proces Eris is afgesplitst van de rest van de zaak. Het gaat daarbij om twee mannen die betrokken zouden zijn geweest bij de uitvoering van de moord op Jap Tjong. Tegen de twee verdachten, waaronder Guyno O., werd een levenslange straf geëist. Volgens de rechtbank was O. wel bij de moord aanwezig, maar wist hij niet dat deze zou plaatsvinden. Hij werd daarom vrijgesproken, maar het OM denkt daar anders over. Daarnaast gaat het OM in beroep tegen de zaken van Marciano M. en Ferhan Y. Zij hoorden eerder respectievelijk 25 en 26 jaar cel tegen zich eisen, maar werden uiteindelijk veroordeeld tot één jaar.||https://www.parool.nl/nederland/om-hoger-beroep-tegen-11-van-de-21-vonnissen-proces-eris~bca59771/
2022-07-19||Forse daling van aantal nieuwe coronagevallen||Het is de eerste daling op weekbasis sinds eind mei. Zes weken lang nam het aantal positieve tests toe, in juni zelfs met meer dan 70 procent per week. Het RIVM zei een paar weken geleden al dat de top van de zomergolf in zicht leek. Bijna 50.000 mensen gingen vorige week naar een teststraat om te horen of ze inderdaad besmet zijn geraakt. Een week eerder deden bijna 53.000 mensen dat. Voor het eerst sinds eind mei daalt het aantal testafspraken. Bij 638 mensen waren de coronaklachten vorige week zo erg dat ze in een ziekenhuis moesten worden opgenomen. Dat is een fractie meer dan de week ervoor, toen de ziekenhuizen (na correctie) 631 patiënten opnamen. Van de 638 opgenomen patiënten belandden 30 op de intensive care, tegen 42 een week eerder. Het aantal gemelde sterfgevallen door corona steeg van 17 naar 30. Of de daling in nieuwe besmettingen doorgaat, hangt onder meer af van een nieuwe subvariant die in Nederland is opgedoken. Die heet BA.2.75, ook wel centaurus genoemd. Veel is nog niet bekend over deze coronavariant, maar hij lijkt in staat om de opgebouwde afweer te omzeilen. Het zogeheten reproductiegetal is iets gedaald, van net boven de 1 naar net eronder. Het cijfer geeft aan hoe snel het virus zich verspreidt onder de bevolking. Het aantal coronapatiënten in de ziekenhuizen is verder gestegen. Ziekenhuizen behandelen momenteel 1125 mensen die het virus onder de leden hebben. Dat is het hoogste aantal sinds 20 april, zo’n drie maanden geleden. In de afgelopen dagen steeg het aantal opgenomen patiënten met corona met 18. Die stijging is vooral op verpleegafdelingen te zien. Daar liggen nu 1081 mensen die positief getest zijn op het coronavirus. Op de intensive cares worden 44 mensen behandeld bij wie het coronavirus is vastgesteld. Dat is vergelijkbaar met het niveau van de afgelopen week, hoewel het wel een toename is ten opzichte van de weken ervoor. De cijfers van het Landelijk Coördinatiecentrum Patiënten Spreiding (LCPS) maken geen onderscheid tussen mensen die vanwege hun coronabesmetting zijn opgenomen, en mensen die door een andere oorzaak in het ziekenhuis zijn beland en toevallig besmet bleken. Het Rijksinstituut voor Volksgezondheid en Milieu (RIVM) maakt dat onderscheid wel. Daaruit komt naar voren dat in de huidige coronagolf daadwerkelijk meer mensen vanwege hun coronaklachten in het ziekenhuis belanden.||https://www.parool.nl/nederland/forse-daling-van-aantal-nieuwe-coronagevallen~bdbf7a4f/
2022-07-19||Twee mannen aangehouden na schietincident Zuidoost||De politie laat weten dat er vermoedelijk alleen in de lucht is geschoten. De meldingen kwamen maandagavond rond 20.50 uur binnen. Verschillende mensen lieten weten ‘meerdere schoten’ te hebben gehoord in de buurt van flatgebouw Geldershoofd. Toen de politie arriveerde, trof ze in de bosjes bij de portiek van de flat een vuurwapen aan. Bij een zoekactie in de omgeving werden vervolgens twee mannen aangehouden. Zij worden verdacht van betrokkenheid bij de schietpartij. Het tweetal zit nog vast.||https://www.parool.nl/nederland/twee-mannen-aangehouden-na-schietincident-zuidoost~ba9b5968/
2022-07-19||‘Festivalprikker’ vijf maanden de cel in: ‘Waarom doet iemand dit?’||Levan V. is de eerste die voor needle spiking veroordeeld wordt. De rechter legde met vijf maanden een zwaardere straf op dan de drie maanden die het OM had geëist. Zelf ontkent V. nog altijd dat hij iemand geprikt heeft met de injectienaald. Hij geeft wel toe dat hij in het bezit was van de injectienaald met crack en heroïne. Hij gebruikte die als pijnstiller vanwege zijn kiezen, zo hield hij vol tegenover de rechters. Hij was alleen vergeten dat die spuit nog in de broek zat. V. kwam met een muntje het festivalterrein op, zag dat het druk was en ging aan de zijkant van het terrein staan, legt hij uit. Daar stond hij hasj te roken, toen hij plotseling met een aantal mensen mee moest komen. “Ik had geen idee waarom,” zegt hij via de tolk. Dat was omdat een getuige in de technotent van Den Haag Outdoor een man zag die met een injectienaald een vrouw in haar been prikte. Toen de getuige een vriendin aantikte, zagen ze dat de man nog meer vrouwen prikte. Daarna pikte de beveiliging Levan V. eruit en vond bij hem de injectienaald. Getuigen wezen V. aan als de man die gestoken had. Ze herkenden hem ook op foto’s die op sociale media rondgingen. Levan V. zegt als toerist in Nederland te zijn. Hij wilde festivals bezoeken en Nederland bekijken. Hoewel hij eerst tegenover de politie ontkende een strafblad te hebben, blijkt hij in 2014 tot vijf jaar cel te zijn veroordeeld vanwege een drugsdelict. Het slachtoffer is eveneens aanwezig bij de zitting. Haar advocaat doet het woord: “Ze durft nog altijd niet alleen naar een festival of feestje. Ze is constant waakzaam, kijkt of niemand zich verdacht gedraagt.” Of het slachtoffer aan het incident mogelijk een infectie als hepatitis of hiv heeft overgehouden, wordt nog onderzocht. De vraag waarom iemand festivalgangers met een naald iets zou inspuiten, brandt op ieders lippen. Ook op die van het slachtoffer, aldus haar advocaat: “Ze is nog altijd heel erg boos. Vooral vanwege de vraag waarom dit is gebeurd. Waarom moet iemand dit doen? Helaas komt daar ook vandaag geen antwoord op.” De officier van justitie vindt dat ook onverteerbaar en eist een celstraf van drie maanden. “Er is veel aandacht in de media voor het fenomeen needle spiking. Het zorgt voor gevoelens van onveiligheid. De verdachte heeft doelbewust een druk festival opgezocht om vrouwen met een vervuilde injectienaald een cocktail van harddrugs in te spuiten. Het is duidelijk dat we dit niet tolereren.” Volgens Levan V.’s advocaat Pieter Hoogendam hebben de getuigen het daadwerkelijke prikken niet gezien. Slachtoffers zouden bovendien verschillende signalementen van de mogelijke dader hebben doorgegeven. Ook betwijfelt hij of het rode puntje dat de medische dienst zag, echt een wondje is als gevolg van een injectie.||https://www.parool.nl/nederland/festivalprikker-vijf-maanden-de-cel-in-waarom-doet-iemand-dit~b8362b68/
2022-07-19||Pop-artgrootheid Claes Oldenburg (1929-2022) was de man van het opblazen en uitvergroten||Het was heerlijk om Claes Oldenburg na te doen. De in Zweden geboren maar in Amerika opgegroeide pop-art kunstenaar had zo’n heldere stijl – geestig en direct – dat het altijd verleidelijk was hem te kopiëren. Dat deed bijvoorbeeld de gemeente Amsterdam met een gigantische, rode schep rond 2011, toen een aantal braakliggende kavels beschikbaar werden gemaakt voor zelfbouw. Oldenburg was de man van het opblazen en uitvergroten van alledaagse voorwerpen. ‘Kolossale monumenten’ noemde hij ze zelf. Dus zo’n rode schep had hij best gemaakt kunnen hebben, ware het niet dat hij dergelijke kunstwerken al veel eerder had bedacht. De wasknijper bijvoorbeeld, ‘Clothespin’ genaamd, een 14 meter hoge, stalen wasknijper die sinds 1976 voor het stadhuis van Philadelphia staat. Het was, zoals veel van zijn werk, met een groot gevoel voor humor gemaakt. Oldenburg zou er de grap over hebben gemaakt dat de ambtenaar die hem de opdracht had gegeven eigenlijk liever iets met ‘stieren, Grieken en veel naakte meiden’ had gewild. Zijn werk is te vinden in het Museum of Modern Art (Moma) in New York, maar ook in het Kröller-Müller Museum in Otterlo, waar een gigantische, blauwe tuinschep, Trowel (Troffel) in het bos staat. Inderdaad een schep, maar al in 1971 gemaakt. Andere voorwerpen die hij uitvergrootte, waren een ijsje op de hoek van een gebouw in Duitsland, een stoffer en blik, lucifers, een stempel en een verrekijker. Het formaat van de werken maakt je als aanschouwer tegelijkertijd piepklein en reusachtig, omdat het is alsof je met een microscoop de wereld bekijkt. Beïnvloed door grootheden als Marcel Duchamp (van het urinoir als kunst), en samen met Andy Warhol en Roy Lichtenstein een van de leidende figuren in de pop-artbeweging, reflecteerde Oldenburg met zijn kunst op de dunne lijn tussen kunst, consumptie en commercie. Een van zijn eerste exposities heette The Store, waarin hij als grap niet zijn kunst via een galerie wilde verkopen maar zelf een winkel begon waar hij ondergoed, hompen vlees, lasagne en taart – allemaal van gips – verkocht. Hij drukte er zelfs visitekaartjes voor. Kunst moest niet gemaakt worden om alleen in musea en kunstgaleries te staan, vond Oldenburg. In 1995 zei hij tegen de Los Angeles Times: ‘I want to locate art in the experience of life.’ (Ik wil kunst plaatsen in het beleven van het leven). Oldenburg was getrouwd met de Nederlandse kunstenares Coosje van Bruggen (overleden in 2009), met wie hij ook een duo vormde. Een van hun bekendste werken in Nederland zijn de enorme ‘vliegende’ kegels en bowlingbal The Flying Pins bij de universiteit van Eindhoven. Oldenburg overleed maandag op 93-jarige leeftijd in New York.||https://www.parool.nl/kunst-media/pop-artgrootheid-claes-oldenburg-1929-2022-was-de-man-van-het-opblazen-en-uitvergroten~b3d5d96c/
2022-07-19||Man (86) overleden bij verkeersongeval Amstelveen||Het ongeval tussen de 86-jarige fietser en een personenvoertuig gebeurde rond 17.00 uur, ter hoogte van een supermarkt. De fietser werd zwaargewond naar het ziekenhuis gebracht, waar hij later aan zijn verwondingen bezweek. Een rechercheteam dat gespecialiseerd is in ernstige verkeersongevallen is bezig met het onderzoek. “We hebben ter plaatse al enkele getuigen gesproken, maar zijn nog naarstig op zoek naar andere getuigen en mensen met camerabeelden,” benadrukt een politiewoordvoerder. De bestuurder van de auto is na de botsing meegenomen naar het politiebureau. Na verhoor is hij weer vrijgelaten, in afwachting van de resultaten van het onderzoek.||https://www.parool.nl/nieuws/man-86-overleden-bij-verkeersongeval-amstelveen~bf3c0c65/
2022-07-19||Tumor geconstateerd bij voormalig Ajaxspits Sébastien Haller: ‘Ik ga sterker terugkomen’||De 28-jarige international uit Ivoorkust is al teruggereisd naar Duitsland. De komende dagen vinden verdere onderzoeken plaats in een gespecialiseerd medisch centrum. “Dit nieuws kwam als een schok voor Sébastien Haller en voor ons allemaal. De hele BVB-familie wenst Sébastien zo spoedig mogelijk een volledig herstel en dat we hem snel weer mogen knuffelen. We zullen er alles aan doen om ervoor te zorgen dat hij de best mogelijke behandeling krijgt,” zegt technisch directeur Sebastian Kehl op de website van de club. Haller voelde zich maandag niet lekker na een training in Zwitserland. Borussia Dortmund meldde aanvankelijk dat de aanvaller ziek was. Onderzoek in een ziekenhuis wees uit dat hij een tumor bij een zaadbal heeft. Haller laat via een verklaring op sociale media weten dankbaar te zijn voor alle steunbetuigingen die hij heeft ontvangen. ‘Ik was ontroerd bij het zien van deze mooie reacties en heb een beetje het gevoel dat ik niet zoveel verdien,’ schrijft hij. ‘Mijn familie en ik zijn dankbaar. Ik zal me concentreren op mijn herstel om sterker terug te komen. Dankzij jullie weet ik dat het alleen maar een extra test zal zijn op mijn levenspad. Jullie zien me snel terug op het veld om nieuwe overwinningen te vieren.’ Ajax heeft via Twitter steun betuigd aan de Ivoriaanse spits. Ook veel fans laten op sociale media weten mee te leven met de Ivoriaan. Haller vertrok deze zomer van Ajax naar Dortmund. De topscorer van Ajax van vorig seizoen werd verkocht voor 31 miljoen euro. Dortmundcoach Edin Terzic hoorde het nieuws maandag voor de oefenwedstrijd van zijn ploeg tegen Valencia (3-1-nederlaag). “Het was niet makkelijk om na te denken over tactiek, pressing en passing.” Na het duel hoorden de spelers het. “We zijn er allemaal van geschrokken,” zei hij. De geschokte Terzic zei nog niet te weten hoe de club het gemis van de spits gaat opvangen en vond het lastig hierover vragen te beantwoorden. “We weten niet precies hoe lang hij eruit zal zijn. We zullen ons op alles voorbereiden.”||https://www.parool.nl/sport/tumor-geconstateerd-bij-voormalig-ajaxspits-sebastien-haller-ik-ga-sterker-terugkomen~b81f1459/
2022-07-19||Easyjet springt over: elektrisch vliegen is uit, waterstof de toekomst||In 2028 vliegen we elektrisch over het Kanaal, zo voorspelde Easyjet. De Britse budgetmaatschappij zette de afgelopen vijf jaar vol in op plannen van startup Wright Electric met elektrische toestellen. Maar inmiddels hangt de vlag er heel anders bij. “Wij gaan niet vliegen met elektrische vliegtuigen,” stelt operationeel topman David Morgan van Easyjet, na KLM en Transavia de nummer drie op Schiphol. Morgan reist nu de wereld rond om iedereen warm te maken voor waterstofvliegtuigen. Easyjet werkt al samen met Airbus, dat belooft in 2035 zo’n toestel klaar te hebben. De Britten, de nummer twee in Europa, willen dat verder versnellen. Dinsdag sloten ze op de luchtvaartbeurs in Farnborough een akkoord met Rolls-Royce over het ontwikkelen en bouwen van de bijbehorende straalturbines die met waterstof worden gevoed. Dit jaar moeten de eerste grondtests plaatsvinden. In 2030 dient een werkende straalmotor onder een vliegtuigvleugel te hangen. “De tijd is krap om een heel nieuwe vorm van aandrijving te ontwikkelen. Het beste is een waterstofvliegtuig te ontwikkelen dat zoveel mogelijk lijkt op een toestel zoals het nu is.” Dat na zo’n korte tijd de ene heilige graal wordt ingeruild voor de andere, kan het idee voeden dat de luchtvaart vooral aan wensdenken doet — of volgens critici: aan greenwashing. Maar volgens Morgan getuigt de omslag van voortschrijdend inzicht. “We begonnen met Wright Electric toen Tesla’s net op de weg kwamen en Boeing en Airbus toestellen maakten met nieuwe accutechnologie. We hoopten dat de batterijtechnologie snel zou verbeteren. Maar het duurt te lang. Met 17 ton kerosine vliegen we nu van Londen naar Dubai. Met 17 ton batterijen halen we net Dover.” Dat er elektrische propellervliegtuigen komen, daarvan blijft hij overtuigd. Naast Airbus is er een trits kleinere initiatieven. “Maar het gaat steeds om kleine toestellen voor de korte afstand,” zegt Morgan. “Dat werkt niet voor ons. Wij vliegen met toestellen van 190 tot 230 passagiers en door heel Europa. Het is zeer onwaarschijnlijk dat onze passagiers ooit elektrisch op reis zullen gaan.” Waterstof als brandstof heeft een groot voordeel: het soortelijk gewicht is veel lager dan dat van kerosine, maar heeft wel een drie keer zo hoge energiedichtheid. Bij verbranding komt bovendien geen CO2 en veel minder stikstof en ultrafijnstof vrij. Nadelen zijn er ook: in gasvorm is waterstof vier keer omvangrijker dan kerosine. Om waterstof op te slaan in het bestaande formaat vliegtuigen zal het gas vloeibaar moeten worden door het onder druk te zetten en te koelen tot -253 graden. Dat brengt zowel op de grond als in de lucht heel wat uitdagingen met zich. Een ander nadeel is de hoge prijs, vanwege de omslachtige productie en opslag. Maar volgens Morgan is waterstof financieel interessanter dan biokerosine of synthetische vliegtuigbrandstof. “Die ontwikkel je maar voor één industrie: de luchtvaart. De industrie of de scheepvaart hebben er niks aan. Bij waterstof is dat anders; dat kan veel breder worden gebruikt, zodat we de kosten ervan kunnen delen.” Tegenstanders van de luchtvaart stellen dat er onvoldoende groene stroom is om alle benodigde waterstof te produceren. Waardoor ook vieze stroom moet worden gebruikt en de CO2-uitstoot hoger uitvalt dan bij fossiele kerosine. Morgan wuift zulke kritiek weg. Maar er zal zowel groene waterstof (gemaakt met groene stroom uit zon en wind) als ‘bruine’ waterstof, uit biomassa, nodig zijn. De daarbij vrijkomende CO2 moet op een andere manier worden gecompenseerd. Dat wil Easyjet doen door mee te liften met fabrieken die het broeikasgas uit de atmosfeer halen en ondergronds opslaan of hergebruiken voor de productie van synthetische brandstof of zelfs bubbels in frisdrank. Maandag tekende het een akkoord met Airbus en het Amerikaanse 1pointfive om vanaf 2025 jaarlijks 100.000 ton C02 uit de atmosfeer af te vangen. Dat gebeurt in Europa en Noord-Amerika nu kleinschalig, maar moet volgens energieagentschap IEA in 2050 de belangrijkste oplossing worden om lastig te verduurzamen sectoren, zoals de luchtvaart, de uitstoot te laten compenseren. Volgens Morgan zal Easyjet niet, als nu met elektrisch vliegen, op termijn weer voor iets anders kiezen. “We hebben niet langer de luxe om verder te kijken. Wij hebben voor onszelf een route uitgestippeld die loopt tot we CO2-neutraal zijn in 2050. Tot 2035 met het bijmengen van biobrandstof, daarna met ook waterstof en synthetische kerosine.” Critici maant hij tot optimisme. “Waar was de auto-industrie tien jaar geleden? En kijk: een op de twaalf personenauto’s op de weg is nu elektrisch.” Naast Airbus en Rolls-Royce is er nog een trits andere initiatieven voor waterstofvliegtuigen. Daaronder dat van een Nederlandse conglomeraat. Het claimt in 2028 een toestel op elektriciteit te hebben, voor 40 tot 80 passagiers en met een bereik van 750 kilometer. Bestaande propellervliegtuigen moeten daarvoor omgebouwd worden.||https://www.parool.nl/nederland/easyjet-springt-over-elektrisch-vliegen-is-uit-waterstof-de-toekomst~bba049c9b/
2022-07-19||Rechter: Uber hoeft cao nog niet toe te passen||Een rechtbank dwong Uber in september na een klacht van vakbond FNV om chauffeurs die via het platform werken als werknemers te behandelen en volgens de cao te betalen. Het bedrijf ging in beroep tegen die uitspraak. Het hof vindt dat de belangen van Uber en de chauffeurs zwaarder wegen dan die van de FNV. Het bedrijf en de chauffeurs zouden ingrijpende en dure veranderingen moeten doorvoeren om de cao toe te passen. Tegelijkertijd is het nog onzeker of de eerdere uitspraak blijft staan in het hoger beroep, waarna Uber opnieuw veel kosten moet maken om eerdere ingrepen ongedaan te maken. Het gerechtshof benadrukt dat deze voorlopige maatregel nog niets zegt over de uitkomst van Ubers beroepszaak. De FNV verzet zich al langer tegen zogeheten platformbedrijven die klussen laten uitvoeren door zelfstandig ondernemers. Volgens de vakbond is bij Uber sprake van schijnzelfstandigheid, waarbij chauffeurs praktisch werknemers van het bedrijf zijn maar niet dezelfde voordelen genieten. Uber stelde eerder dat veel chauffeurs helemaal niet in loondienst willen bij het bedrijf. Uber laat in een reactie weten dat deze uitspraak ‘een opluchting is voor chauffeurs’. “We zijn verheugd dat de rechter inziet dat het nu uitvoering geven aan het vonnis voor chauffeurs en voor Uber drastische gevolgen zou hebben,” aldus Maurits Schönfeld, general manager Noord-Europa bij het bedrijf. De FNV is teleurgesteld dat het gerechtshof Uber geen dwangsom oplegt. De vakbond had daarom gevraagd, omdat Uber weigert een eerdere uitspraak van de rechtbank na te leven. Toch heeft FNV-bestuurder Amrit Segwobind er vertrouwen in dat Uber uiteindelijk alsnog gedwongen wordt om chauffeurs als werknemers te behandelen. “Het bedrijfsmodel van Uber leidt tot uitbuiting en uitholling van de taximarkt. Ons rechtssysteem gaat daar vroeg of laat een stokje voor steken."||https://www.parool.nl/nederland/rechter-uber-hoeft-cao-nog-niet-toe-te-passen~b095ba16/
2022-07-19||Moeder Manon & zoon Dylan: ‘Mama is vegetariër, jammer, want ik houd erg van vlees’||“Ik ben vegetariër, maar mijn kinderen zijn allebei dol op vlees. Dylan zegt dat hij dieren gewoon lekker vindt en Bo beweert zelfs dat dieren in de pan horen. Ik heb Dylan als vegetariër opgevoed, maar dat hield geen stand. Toen hij net een jaar was, ging hij mee naar de familie van mijn ex-partner in Zuid-Afrika, dat is een echt vleesland. Dylan zat bij mij op schoot en pakte een afgekloven bot van een schaal en sabbelde daaraan. Hij vond zo lekker, hij werd er echt gelukkig van. We wonen in een drijvende woonwijk. Toen ik voor dit project werd ingeloot, zat er echt een engel op mijn schouder. Ik ben trots op onze wijk, we proberen duurzaam te leven met zonnepanelen en vacuüm wc’s, en we delen stroom. We hebben de huizen met elkaar ontwikkeld en gebouwd. Als bewoners hebben we veel contact. Het er is de zoete inval van kinderen en er wordt veel samen buiten gespeeld. Mijn ex-partner en ik doen aan birdnesting, daarbij wonen de kinderen in één huis en hebben wij allebei ook een andere woonplek. Ons huis is het nest en wij vliegen als vogels in en uit. Natuurlijk is het verdrietig dat we gescheiden zijn, maar we vormen wel een geweldig ouderteam. Dylan is lief, gevoelig en soms onzeker. Dat laatste herken ik, dat had ik vroeger ook. Bo, mijn dochter, doet precies wat ze zelf wil, die blaakt van het zelfvertrouwen. Als Dylan met meisjes speelt is hij rustiger, met jongens gaat hij mee in het stoere. Onlangs was hij met een groep jongens een huis binnen geslopen en hadden ze alle snoep en koekjes opgegeten. Ze lieten letterlijk een spoor van kruimels en snoepverpakkingen achter. Ik houd ervan om stoere dingen met de kinderen te doen. Mijn moeder zegt soms dat ik iets voorzichtiger kan zijn, dat de kinderen niet altijd zo hoog hoeven te klimmen. Vanaf mijn zwangerschap verheug ik me al op de eerste keer dat ik met Dylan in de Baron kan, de waanzinnige achtbaan in de Efteling. Laatst zijn we gegaan, hij was eigenlijk nog ietsje te klein, maar ik heb hem een trucje geleerd om groter te lijken. Dylan is leergierig en altijd in voor avontuur. Als er iemand langskomt met oesters, probeert hij er rustig één, dat had ik nooit gedurfd op zijn leeftijd. Hij zit op een clubje waar een gids kinderen de natuur mee in neemt, een geweldige kans voor kinderen die in de stad tussen het beton wonen. Hij vertelt zulke enthousiaste verhalen over spoorzoeken en het villen van een hert.” “Mama en ik gaan vaak naar het zwembad. Dan gaat zij op mijn rug zitten – niet echt natuurlijk – en spring ik met haar rond. Ze kan onder water praten, maar dat versta ik nog niet goed. Ik kan met mama goed grapjes maken, met mijn zusje Bo kan dat niet. Wij wonen op het water en ik zwem graag rond het huis. Als je geen zwemdiploma hebt, moet je een zwemvest aan. Iedereen, ook kinderen die komen spelen. Ik heb nu A, B en C, dus ik draag geen zwemvest meer. Mama is leuk, lief en grappig. Papa is ongeveer hetzelfde. Alleen is mama wat strenger. Van haar moet ik mijn haren kammen en nette kleren aandoen. Van papa hoeft dat niet, dat vind ik fijner. Ik heb lang haar omdat ik dat leuk vind. Het is wel jammer dat bijna iedereen meisje tegen me zegt. Maar daar trek ik me niets van aan. Mijn ouders willen steeds foto’s van ons maken. Dat vinden mijn zus en ik stom. Ze willen die foto’s altijd naar andere mensen sturen, familie of vrienden, dat vinden wij niet goed. Het is jammer dat papa en mama gescheiden zijn, want nu zijn we niet meer samen. Ik ken kinderen met gescheiden ouders die in twee verschillende huizen wonen, dat lijkt me niet leuk. Ik zit op schaakles en kungfu. Op schaakles leer ik beter schaken. Papa schaakt al dertig jaar, soms win ik van hem. Dan helpt hij wel een beetje, maar ik doe het ook zelf. De koningin is mijn lievelingsstuk want ze kan alles, ze gaat recht en schuin over het bord. Bij kungfu moet je ook leren stretchen, dat is stom want ik ben niet zo lenig. Ik kan nog niet de split, mijn zusje wel. In de vakantie ga ik met een groep kinderen midden in het bos slapen. We hebben geen tenten, maar wel een slaapzak en een matje. Als we heel stil zijn, komen er misschien dieren naar ons toe. Ik hoop vogels of een hert of een wolf. We gaan vaker dingen in de natuur zoeken. Ik heb de bovenkant van een konijnenschedel gevonden en een uilenbal uit elkaar gehaald en daar muizenbotten in gevonden. Mama is vegetariër, zij maakt nooit vlees en dat is jammer, want ik houd erg van vlees. Ze doet wel lieve dingen. Laatst wilde ik naar McDonald’s en dat vond ze eerst niet goed en later wel. Daar eet ik friet met een hamburger of kipnuggets.” Manon van der Zwaal, de ex-partner van Manon, Dylan en Bo wonen in een drijvend huis in Amsterdam-Noord.||https://www.parool.nl/ps/moeder-manon-zoon-dylan-mama-is-vegetarier-jammer-want-ik-houd-erg-van-vlees~be24b556/
2022-07-19||Shared dining Indiaas met een Amsterdamse twist||Geen boekwerk met verschillende biryani’s en tikka masala’s en Bollywoodmuziek op de achtergrond. Bij Miri Mary aan het Van der Helstplein in De Pijp zijn de hints naar India subtiel: handgemaakte meubels en onderzetters die verwijzen naar Scrabble, Ludo en Snakes & Ladders, de favoriete bordspellen uit de kindertijd van eigenaar Foram Kamdar (31). Vijf jaar geleden kwam Kamdar vanuit New Delhi naar Nederland. Vanaf moment een klaagde ze over het slechte aanbod aan Indiaas eten. “Zwaar, met veel calorieën en oliën, en ook de opmaak is nooit zo charmant.” Ze werkte als strafrechtadvocaat, maar gooide haar carrière om en begon een horecazaak waarmee ze de stereotypes uit de Indiase keuken wil doorbreken. Miri Mary biedt een hedendaags shared dining-menu met eten ontwikkeld rondom een cocktailkaart. Alle kruiden in bijvoorbeeld de Watermelon Mezcal (€13,50), met koriandersiroop, en Pineapple Chili (€13,50), met chilipoeder, komen uit India. Elke 100 kilometer verandert in India het dialect, maar ook het eten. Daarom bevat het menu gerechten uit verschillende deelstaten. Elk gerecht is een combinatie van India en westerse cultuur. Zo is het rijst­gerecht vangi bhat verwerkt in een Italiaanse arancino (rijstballetje) van aubergine en tomaat (€8) en de Portugese rissóis (pastei) van jackfruit en kaas (€9) is gebaseerd op het zoete deeggerecht ghughra. Binnenkort zullen er ook bitterballen aan de kaart worden toegevoegd. “Het menu heeft een Amsterdamse persoonlijkheid met een Indiase ziel.” Toch is er ook ruimte voor een paar traditionele gerechten, zoals de butter chicken (€8) en saag paneer (€8). Maar alleen als bijgerecht. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/shared-dining-indiaas-met-een-amsterdamse-twist~b609b384/
2022-07-19||Zit schaken in het verdomhoekje? Vijf vragen op Wereldschaakdag ||“Nee hoor. De dag vindt al sinds 1966 plaats op de oprichtingsdag van de Fide, de internationale schaakfederatie. Het is een initiatief van Unesco, om de sport wereldwijd te bevorderen.” “Dit zal de krant niet halen, maar dat is puur toeval. Deze week was de zaal beschikbaar, en dus hebben we nu inderdaad een gezellig toernooi met 350 deelnemers. Het heet het Amsterdam Science Park Tournament, en daar komt ook nog eens de Amsterdamse schaakkampioen uit voort.” “Voor een deel klopt dat beeld, wat betreft de zaal, de borden en de klokken. Maar schaken wordt, anders dan vroeger, door veel jeugd beoefend. Er zitten dus veel jongeren in de zaal.” “Nee, die spelen gewoon mee, vanaf twaalf jaar. Als je op je zesde begint met schaken, kun je tegen de tijd dat je tien of twaalf bent al genoeg schaakervaring en schaakvaardigheden hebben om met iedereen mee te kunnen schaken.” “We vermoeden dat de opleving te maken heeft met de populaire Netflixserie The Queen’s Gambit. Anderzijds zijn er ook veel mensen online gaan schaken tijdens de lockdowns, die willen het nu weleens achter een echt bord proberen.” “Schaken is zo moeilijk als je het zelf wilt maken. Er is eindeloze diepgang mogelijk, maar er is voor iedereen een geschikte tegenstander te vinden.”||https://www.parool.nl/ps/zit-schaken-in-het-verdomhoekje-vijf-vragen-op-wereldschaakdag~bc427148/
2022-07-19||Snoepwinkeliers in Amsterdam: ‘Bij ons komen bijna alleen toeristen’||“Wij hebben niets gekocht, hoor,” zeggen een moeder en dochter uit Den Helder haast schuldbewust als ze de Captain Candy in de Kalverstraat uitkomen. “We waren alleen maar even naar dat schilderij aan het kijken.” Achter in de winkel pronkt een Mona Lisa, gemaakt van snoepjes. Ook Nederlanders gaan naar snoepwinkels, bleek maandag uit een analyse van gemeentelijk onderzoeksbureau OIS. Bijna de helft van de mastercard- en maestrobetalingen worden met een Nederlandse bankpas gedaan, ontdekte het bureau. De gemeente houdt de winkels in de gaten nu die als paddenstoelen uit de grond lijken te schieten. Ze zijn een doorn in het oog van het stadsbestuur en menig Amsterdammer. Die conclusie druist in tegen het beeld dat heerst over de winkels. Ze zouden puur toeristen ontvangen, of misschien wat dagjesmensen af en toe, maar Amsterdammers hebben er niets te zoeken. Dat het onderzoek anders uitwijst, kan ermee te maken hebben dat maar een beperkt aantal betalingsmiddelen zijn onderzocht. Cash en betalingen met een Visacard zijn erbuiten gelaten, terwijl juist bepaalde groepen toeristen daar flink gebruik van maken. Het aandeel van toeristen kan dus hoger liggen. Een rondgang langs de winkels doet vermoeden dat dit inderdaad het geval is. Want ook snoepwinkeliers zelf zijn verbaasd over de bevindingen van het onderzoek, aangezien ze voor hun gevoel toch echt voornamelijk toeristen ontvangen. Zo ook bij Kingdom of Sweets in de Kalverstraat. Medewerker Darren, die net als zijn collega’s bij andere winkels niet met zijn achternaam in de krant wil: “Zeker 80 procent is buitenlands. Nederlanders die naar binnen komen, schrikken meestal van de prijzen en zijn direct weer vertrokken.” Bovendien zijn de Nederlanders die wel snoep kopen over het algemeen geen Amsterdammer, zegt Jirka, die werkt bij de Captain Candy verderop in de straat. Het vergt inderdaad nogal wat geduld om Nederlanders te treffen die uit de snoepwinkels komen. Als dat bij de Kingdom of Sweets aan de Nieuwendijk eindelijk gebeurt, zijn dat opnieuw dagjesmensen, uit Haarlem. Ze staan opnieuw met lege handen. “Het is hier megaduur,” verklaart Niklas Blesgraaf (23). “Bovendien word je alleen van die zoete geur al kotsmisselijk.” Ze kwamen alleen maar even kijken, legt vriendin Sanne de Vor (19) uit. Aan haar arm hangt bovendien al een tasje van Dunkin’ Donuts. Meer snoepwinkeliers bevestigen ook dat bepaalde groepen toeristen met cash betalen. Als die betalingen mee waren genomen in het onderzoek van de gemeente, zouden de verhoudingen hoogstwaarschijnlijk anders liggen. “Er zijn veel toeristen die hun cash lastig kwijt kunnen, omdat het niet overal wordt geaccepteerd,” zegt Darren. “Die lozen het dan hier.” Het wegwerken van hun cashoverschot is niet de enige reden dat toeristen naar de snoepwinkel komen. Ze zijn ook echt onder de indruk van de bakken snoep. “In Australië heb je zoiets niet,” zegt Jasmin Coo (27), terwijl ze een pas gekochte zure mat naar binnen werkt. “Alles is bij ons voorverpakt, hier kun je zelf een zak samenstellen en volscheppen.” De enige snoepwinkel die wel Amsterdammers zegt te ontvangen, is de Jamin in de Warmoesstraat. Niet veel, schat manager Bashar; zo’n 30 procent is Nederlands en daarvan komt een deel van buiten de stad. Maar toch, hij heeft vaste klanten uit de buurt. “In tegenstelling tot die andere winkels zijn wij ook een Nederlands bedrijf.” De samenstelling van de klandizie in de snoepwinkels in het centrum is ook wel logisch, legt Kaplan van de Candy Corner op de Nieuwendijk zuchtend uit. Daar komen nu eenmaal veel toeristen. “De gemeente, AT5, nu jij, iedereen komt hier binnen om dit te vragen. Kijk voor de deur op straat. Er zijn hier alleen maar toeristen, dus uiteraard ook in onze winkel. Het belangrijkste is: iedereen is welkom.”||https://www.parool.nl/amsterdam/snoepwinkeliers-in-amsterdam-bij-ons-komen-bijna-alleen-toeristen~b4b32e45/
2022-07-19||Oproep: deel jouw foto’s van deze warme dagen met Het Parool ||||https://www.parool.nl/amsterdam/oproep-deel-jouw-foto-s-van-deze-warme-dagen-met-het-parool~b660cd0b/
2022-07-19||Met het aantrekken van Bassey en Conceição neemt Ajax twee intrigerende risico’s||Waar Ajax met het aantrekken van Steven Bergwijn, Owen Wijndal en Brian Brobbey voor spelers is gegaan die de club door en door kent, zijn de twee nieuwste aanwinsten voor het grote publiek in Nederland nog relatief onbekend. Met zowel Bassey als Conceição neemt Ajax een risico. Maar hoe groot is dat? Het bestcasescenario met de 22-jarige linkspoot is om van te watertanden. Want bij Rangers FC is Bassey vanaf de komst van trainer Giovanni van Bronckhorst (november 2021) in recordtempo uitgegroeid tot een van de interessantste talenten op de Europese velden. Zet Bassey die razendsnelle ontwikkeling in Amsterdam voort, dan zal Ajax de beschikking krijgen over een type Davinson Sánchez, maar met wat meer kwaliteit in balbezit. Met zijn enorme explosiviteit, stevige bouw en felle duelkracht was Bassey de beste speler op het veld in de door Rangers op strafschoppen verloren Europa Leaguefinale tegen Eintracht Frankfurt. Tot aan de komst van Van Bronckhorst naar Glasgow speelde Bassey maar sporadisch als centrumverdediger. Zowel in de jeugdteams van Leicester City als in zijn eerste anderhalf jaar bij Rangers was zijn primaire positie die van linksachter. Zeer aanvallend ingestelde linksback, zelfs. In zijn dribbelende rushes naar voren zie je dan ook dat Bassey in het verleden met meer aanvallende intenties heeft mogen spelen. Maar nog opvallender is dat Bassey als centrumverdediger vorig seizoen vooral statistisch domineerde in defensieve categorieën. In de Schotse competitie gooide Bassey zich ongeëvenaard vaak (zie tabel hieronder) in de baan van schoten en voorzetten, en was hij ook als ‘pressende’ verdediger bijzonder actief bij het uitstappen op de man aan de bal. Het risico met Bassey is dat de volgende stappen in zijn ontwikkeling tot centrumverdediger van topniveau minder soepel verlopen dan de eerste paar reuzepassen die hij in Glasgow zette. De linkspoot is qua passing in de opbouw nog niet zo verfijnd als de defensieve concurrenten die hij in Amsterdam zal treffen, en heeft soms nog moeite om er met zijn bonkige bouw niet onredelijk hard in te kleunen. Gezien het pittige prijskaartje van boven de 20 miljoen euro is Ajax ervan overtuigd dat Bassey ook in jaar twee als centrumverdediger een ontwikkelingswonder blijft. Het mag toch echt wel een verrassing heten dat Ajax hét tienertalent van Porto heeft weten strikken, voor een gelimiteerde afkoopsom van 5 miljoen euro. Want in het bestcasescenario vervult Conceição de enorme belofte die hem al enkele jaren in Portugal wordt toegeschreven en groeit hij uit tot volwaardig (en qua stijl opmerkelijk gelijkende) vervanger van Antony op de lange termijn. In zijn beperkte speeltijd als invaller maakte Conceição junior indruk bij kampioensploeg Porto, waar zijn vader (en ex-clubicoon) Sergio succesvol hoofdtrainer is. Ook valt op dat ‘Chico’ met zijn sierlijke gepingel tot opmerkelijk veel aanvallend eindproduct komt. Weliswaar maakte de jonge linkspoot zijn speelminuten veelal tegen uitgeputte defensies in de slotfase van wedstrijden, maar dat een 19-jarige zo vaak bij doelgevaar betrokken is in de defensief stugge Liga Portugal, moet tot optimisme leiden bij zijn fans. De ‘oogtest’ strookt met de cijfers, wanneer je alle beelden van hem in Porto I bekijkt. Conceição liet geregeld flitsen van groots talent zien. Vooral de versnelling op de eerste paar meters, als dribbelaar en als sprinter, is het soort kwaliteit waar scouts de wereld voor willen afreizen. Het risico dat Ajax neemt met Conceição is zijn bereidheid tot een reserverol in de schaduw van Antony. De Amsterdammers willen de Braziliaan koste wat het kost nog een seizoen aan boord houden. En als dat lukt, zal Conceição dus geduld moeten hebben. Een rechtsbuiten die nu al als een van de zeven prijzigste tienertalenten op zijn positie wordt geëvalueerd, zal minuten willen krijgen. De vraag is hoe lang Conceição tevreden blijft als de hoeveelheid speeltijd in jaar één gelimiteerd is. Met Bergwijn, Wijndal en Brobbey weet Ajax wat het in huis haalt. Bij Bassey en Conceição zal dat, hoe grondig het scoutingswerk ook is verricht, minder het geval zijn. Toch lijkt dit duo qua talent en potentie het gokje meer dan waard.||https://www.parool.nl/sport/met-het-aantrekken-van-bassey-en-conceicao-neemt-ajax-twee-intrigerende-risico-s~bbf39e15/
2022-07-19||De kunst van het koelen: wel een voetenbadje, geen biertje ||Daar is inderdaad wel wat op af te dingen, weet inspanningsfysioloog Thijs Eijsvogels van het Radboudumc. “Ik las laatst in een onderzoek dat de airco idealiter zes graden lager is dan de buitentemperatuur, maar mensen stellen hem vaak af op zo’n 21 graden. Dat is én niet energiezuinig én het is ook niet nodig, want we kunnen best goed tegen de warmte. Mensen zijn eigenlijk tropische dieren, de eerste mens liep rond op de savanne. We zijn daarna steeds noordelijker getrokken, maar nog altijd past binnen een dag of tien de warmtehuishouding zich aan. Je hartslag en lichaamstemperatuur wordt in rust lager en je gaat al eerder en meer zweten om af te koelen.” Hoe minder kleding, hoe makkelijker je lichaam warmte kan afvoeren. Laat die pyjama maar achterwege ’s nachts en als je graag onder een deken slaapt, kies dan voor een dun katoenen laken. Overdag maakt het niet uit of je lichte of donkere kleding draagt. “Er is onderzoek gedaan naar de bedoeïenen in de woestijn, die zich helemaal in het zwart hullen. Klinkt heet, maar het blijkt dat witte of lichte kleding wel licht weerkaatst, maar ook méér straling doorlaat. Hierdoor is het voor je gevoel even warm,” aldus Eijsvogels. “Dat geldt alleen niet voor strakke kleding. Wijdvallende, luchtige kleding is sowieso een betere optie. Dan is er goede ventilatie tussen de huid en kleding, waardoor zweet snel kan verdampen.” Jazeker, weet Eijsvogels, maar maak het niet té koud. “Dan trekken de bloedvaten zich samen en is er weinig doorstroming. Dus dan heb je koude voeten, maar is de rest van je lichaam warm. Wat ook goed helpt, is even een natte handdoek in je nek leggen - waar veel bloedvaten lopen - of over je onderarmen. Je bootst het zweten na als je die doek daarna weghaalt, want dan verdampt het vocht op je huid en zo koel je af.” Nee, door alcohol verlies je meer vocht dan je binnenkrijgt, waardoor je juist sneller uitdroogt, stelt het Voedingscentrum. Drink bij voorkeur water of thee - koffie kan ook, dat heeft in tegenstelling tot alcohol geen afdrijvende werking. Op een warme dag heb je absoluut meer dan twee liter nodig. Maar wie meer beweegt, heeft meer vocht nodig. Kinderen hebben juist weer minder water nodig. Als er een tropisch windje staat, verdampt zweet sneller en zul je dus ook meer vocht nodig hebben. Ga niet af op wat een open deur lijkt: drink als je dorst hebt. “Die dorstprikkel is niet zo heel betrouwbaar. Want bijvoorbeeld bij ouderen neemt die af,” zegt Loes Lanting van het RIVM. Wat wél een goede indicatie geeft, is de kleur van je urine. Zie je heldere, doorzichtige plas? Dan drink je voldoende. Maar is het juist geel of donker van kleur, dan heb je te weinig gedronken. “Belangrijk is het om deze dagen extra om te kijken naar kwetsbare mensen, zoals ouderen en jonge kinderen.” “Zie je overdag leven in de woestijn? Nee hè?,” zegt bioloog Midas Dekkers. “Dieren trekken zich terug en wachten op de nacht of een ander koeler moment voordat ze actief worden. Maar ja, vertel maar eens aan de moderne mens dat ze niks moeten doen, daar zijn ze niet zo toe geneigd.” Op het heetst van de dag liggen bakken op het strand helpt in ieder geval niet. Zoek liever een plek in de schaduw omringd door groen en water, weet inspanningsfysioloog Eijsvogels. “Daar is de omgevingstemperatuur aangenamer dan op een plek met veel bestrating.” Lanting van het RIVM: “Het wordt vaak gezien als betutteling, maar echt: pas je gedrag aan op de hitte. Doe inspannende activiteiten in de ochtend of avond. Ze lassen in zuidelijke landen niet voor niets een siësta in.” Sluit ramen en deuren als de temperatuur in huis koeler is dan buiten. Probeer de zon buiten te houden met zonwering of door gordijnen dicht te doen. Als het ’s avonds is afgekoeld, gooi dan de boel juist wel weer open. “Lucht moet stromen,” zegt Lanting. Heb je een ventilator? De beste plek om die neer te zetten is voor een open raam als het wat koeler is, want dan wordt de koelere lucht naar binnen gezogen. Warme lucht stijgt op, dus het kan goed zijn dat het aangenamer is om tijdelijk een verdieping lager te gaan slapen als je die mogelijkheid hebt.||https://www.parool.nl/nederland/de-kunst-van-het-koelen-wel-een-voetenbadje-geen-biertje~bbff119b/
2022-07-19||Hitte op tv: had Ronald Molendijk de primeur van de eerste korte broek?||Het NOS Journaal kwam met het levende bewijs dat de mussen van het dak vallen vanwege de hitte. Een vogelhospitaal legde uit dat het kokend heet wordt onder het dak waar hun nestjes verstopt zitten, zodat mussenkuikens het op een lopen zetten. En dan vallen ze. Het is van alle tijden en presentator Rob Trip was het journaal nog zo begonnen met de bijsluiter dat er niets nieuws onder de zon was: “Het is eigenlijk geen nieuws. Iedereen heeft het zelf kunnen merken. Het was loeiheet.” Wel nieuw was de ernstige invalshoek van oer-Hollandse doorzonwoningen waar het door klimaatverandering steeds heter wordt met temperaturen van dik boven de 30 graden. Binnen! Dat was andere koek dan bij eerdere hittegolven toen het hitteplan van de NOS eruit bestond om Peer Ulijn op pad te sturen voor een olijke reportage. Een nieuwe hoofdredactie, een nieuw hitteplan. Bij Shownieuws hadden ze hun eigen hitteplan. “Heet, heter, heetst. Hoe gingen onze BN’ers met de hitte om?” begon presentator Airen Mylene. Daarna ging het al gauw over de hond van Anouk Smulders en hoe die de dag had beleefd. En had Ronald Molendijk nou de primeur van de eerste korte broek achter een presentatiedesk? Was dat een Phil Bloomachtige mijlpaal? Over nog eens vijftig jaar zeggen we: tóén kreeg de opwarming van de aarde een gezicht op de Nederlandse televisie. Bij RTL Nieuws was Britta Sanders de Peer Ulijn van dienst. Zij stelde proefondervindelijk vast dat het geen pretje was om buiten te zijn door ouden van dagen op te zoeken in een verpleeghuis. Daarna ruilde ze haar microfoon in voor een ijsco met twee bolletjes. “Je zou maar moeten werken vandaag en dan sturen ze je naar een ijssalon. Afzien.” Precies het woord waarmee Lips deze vlammende tv-avond wilde samenvatten. Afzien. Reageren? hanlips@parool.nl.||https://www.parool.nl/columns-opinie/hitte-op-tv-had-ronald-molendijk-de-primeur-van-de-eerste-korte-broek~b622b4e1/
2022-07-19||Vetter grijpt op WK net naast goud op de zevenkamp en pakt zilver||Vetter werkte op Hayward Field haar beste zevenkamp ooit af en eindigde na de zeven onderdelen op 6867 punten. Dat was een dikke verbetering van haar Nederlands record (6693 punten). Het is de vierde medaille voor de Arnhemse op een groot kampioenschap. Ze werd in 2016 Europees kampioene in Amsterdam, won brons op de WK van 2017 en verraste vooral vorige zomer met de zilveren medaille op de Olympische Spelen. Thiam leidde de zevenkamp in Eugene vanaf het eerste onderdeel, de 100 meter horden. Vetter klom na het derde onderdeel, het kogelstoten, naar de tweede plek en verdrong Thiam na het zesde onderdeel, het speerwerpen, van de eerste plaats. Op de afsluitende 800 meter, haar zwakste nummer, slaagde Vetter er niet in haar kleine voorsprong in punten vast te houden. Thiam liep daarvoor de 800 meter te snel. De Belgische liep een persoonlijk record van 2.13,00, terwijl Vetter bleef steken op 2.20,09. In de eindstand kwam Thiam uit op 6947 punten. De Amerikaanse Anna Hall behaalde de bronzen medaille met 6755 punten. Emma Oosterwegel, in Tokio winnares van olympisch brons, eindigde op de zevende plaats met 6440 punten, ruim onder haar persoonlijk record van 6590 punten. Het was nog spannend of de 29-jarige Vetter aan de WK kon meedoen, omdat een hamstringblessure opspeelde na de zevenkamp eind mei in Götzis. “Twee weken geleden kon ik nog geen snelheidstraining doen en begon ik toch wat angstig te worden. Ook trainingen met de horden waren niet mogelijk, maar mijn fysio zei dat het goed zou komen”, vertelde Vetter zondag na de eerste dag. Haar fysio kreeg gelijk. Eenmaal in Amerika was haar lichaam vrij van pijn en kon ze alles weer doen. Vetter bleek zelfs in de vorm van haar leven. Ze begon de 100 meter horden met een degelijke 13,30, sprong voor haar doen goed hoog (1,80), excelleerde met een persoonlijk record bij het kogelstoten (16,25), snelde op de 200 meter naar 23,73, noteerde met 6,52 bij het verspringen een persoonlijk record en wierp de speer het verst van allemaal naar 58,29. Het kwam aan op de 800 meter, het nummer dat ze verafschuwt en het liefst overslaat. Ze ging wellicht dieper dan ooit, kwam 7 seconden later dan Thiam over de finish, terwijl dat maar 1,5 seconde had moeten zijn om goud te winnen.||https://www.parool.nl/nieuws/vetter-grijpt-op-wk-net-naast-goud-op-de-zevenkamp-en-pakt-zilver~b9b538fb/
2022-07-19||Einde bosbranden Europa voorlopig niet in zicht  ||Het einde van de bosbranden in Spanje, Frankrijk en Portugal is nog niet in zicht en landen met doorgaans mildere zomertemperaturen, zoals Groot-Brittannië, zuchten onder de ongekend hoge temperaturen. De blusdiensten in Frankrijk trokken maandag opnieuw alles uit de kast in een poging om de bosbranden te bedwingen. In West-Frankrijk moesten 5000 burgers worden geëvacueerd vanwege de oprukkende vlammenzee en in Oost-Frankrijk nog eens 3000 mensen. Sinds vorige week dinsdag, toen de bosbranden begonnen in Frankrijk, zijn er al meer dan 24 duizend mensen geëvacueerd of gevlucht en is er meer dan 14 duizend hectare grond verwoest. Ook al worden blusvliegtuigen de hele dag ingezet, toch is er nog geen controle over de bosbranden. Bij de duinen nabij Dune de Pilat ten westen van Bordeaux woeden veel branden, waarbij de hevige wind de koers van de vlammen onvoorspelbaar maakt en tegelijkertijd ervoor zorgt dat deze zich snel kunnen verspreiden. Veel inwoners in de regio werden verrast door giftige rookwolken en moesten ijlings hun huizen verlaten. Frankrijk heeft te maken met extreme droogte en extreme temperaturen, maar er komt voorlopig geen einde aan de hitte en ook is er geen regen op komst. Sterker, de verwachting is dat de branden in omvang nog zullen toenemen. Een van de problemen is dat er op veel verschillende plekken branden woeden. In Spanje en Portugal woedden de bosbranden ook nog volop, hoewel in Portugal de ergste branden voorlopig achter de rug lijken. In Spanje kwamen twee mensen door de vlammen om het leven: een 62-jarige brandweerman raakte zondag ingesloten tussen de vlammen in de noordwestelijke provincie Zamora en maandag werd in dezelfde regio het lichaam gevonden van een 69-jarige schaapherder. Een aantal brandweermannen ligt nog met brandwonden in het ziekenhuis. Verschillende regio’s in Spanje kampen met bosbranden en ook daar is het einde nog niet in zicht. De Spaanse premier Pedro Sánchez bracht maandag een bezoek aan de getroffen regio Extremadura. Hij wees er tijdens zijn bezoek op dat de bosbranden te wijten zijn aan klimaatverandering. “Klimaatverandering doodt”, zei hij. “Ze doodt mensen, ze doodt onze ecosystemen en onze biodiversiteit.” In Spanje dreigt in veel regio’s verwoestijning. De hittegolf heeft al tot meer dan duizend doden geleid in Spanje en Portugal, met name onder ouderen en kwetsbare mensen. Zij lopen een grotere kans op uitdroging en oververhitting. De Spaanse minister voor ecologische transitie, Teresa Ribera, zei maandag dat haar land ‘letterlijk onder vuur’ ligt. Zij deed de uitspraken tijdens een conferentie over klimaatverandering in Berlijn. Ze waarschuwde ook dat de komende dagen ‘angstaanjagend’ zullen zijn. De weersvoorspelling is dat de temperaturen dinsdag lager zullen uitvallen, maar die lopen vanaf woensdag weer op, met name in de regio Extremadura. In de Balkan, waar op dit moment een aantal bosbranden woedt, wordt voorspeld dat deze zullen toenemen aan het einde van deze week. Ook daar is sprake van extreme droogte. In Slovenië en aan de Kroatische kust hebben de brandweerdiensten nu al veel moeite om de branden onder te controle te krijgen. Ook Groot-Brittannië kampt met een hittegolf, een nieuw hitterecord van 41 graden wordt verwacht. De hitte ontregelt het dagelijkse leven: de spoorwegdiensten waarschuwen dat door de hittegolf de treinrails krom zullen trekken. Het vliegveld Luton bij Londen moest noodgedwongen alle vluchten schrappen omdat een van de landingsbanen was beschadigd. Eerder op de dag besloot de Britse luchtmacht om alle vluchten te schrappen van en naar zijn grootste luchtmachtbasis in Oxfordshire, omdat het asfalt van de landingsbaan deels was gesmolten.||https://www.parool.nl/wereld/einde-bosbranden-europa-voorlopig-niet-in-zicht~b8193f5b/
2022-07-19||‘Bondscoach voor twee potjes’ Jamilon Mülders heeft nu de wereldbeker hockey in handen||Hij kijkt een beetje ongemakkelijk, coach Jamilon Mülders, als Marloes Keetels hem de beker toevertrouwt. De afscheid nemende middenvelder heeft het ding al een tijdje meegezeuld en zet hem nu naast Mülders, terwijl die in de catacomben van het Estadi Olimpic de Terrassa met de pers praat. Mülders is een bescheiden man. De speelsters hebben zijn rol het afgelopen half jaar geroemd, maar zelf wil hij eigenlijk dat alle aandacht en credits naar ‘die meiden’ gaan. Toen hij de ontlading bij zijn speelsters zag na het laatste fluitsignaal, ging de Duitser (46) emotioneel door de knieën. “Ze waren zo blij, zo trots. Dat raakte me. Ik weet veel van wat er allemaal gespeeld heeft dit jaar. Daarom ben ik blij voor die meiden, hun vrienden en vriendinnen, hun families.” Toen de bond in januari afscheid nam van bondscoach Alyson Annan, onder wier leiding een ongezond topsportklimaat was ontstaan, zou assistent Mülders de taken voor twee potjes op zich nemen. Het WK in Nederland en Spanje, dat wilde hij absoluut niet doen, zei hij. Nu staat hij hier, naast die enorme trofee die hoort bij de wereldtitel. Hoe dat zo kwam? “Niemand anders wilde het doen,” zegt Mülders. “De bond heeft allerlei dingen geprobeerd, maar iedereen was bang dat het mis zou gaan. Toen was het aan mij. Ik had kunnen omdraaien en zeggen: veel plezier. Maar weglopen is niet wat je dan doet, vind ik. De bond zat in de uitdagendste situatie ooit. Dus ik heb gezegd: oké, eigenlijk moet ik het niet doen, het gaat pijn doen, het gaat ten koste van mijn familie. Maar ja, ik pak het op.” Mülders begon aan wat hij noemt ‘een reis met 31 vrouwen’. Hij werd behalve bondscoach ook vertrouwenspersoon en crisismanager. Luisteren, dat was zijn belangrijkste opdracht. “Ik heb aan iedereen gevraagd: wat heb je nodig? Ik heb veel mogen leren van slimme mensen op het Johan Cruyff Institute en de universiteit van Dublin. Daarom wist ik dat ik iets kon toevoegen. Ik ben vooral blij dat die meiden het proces hebben omarmd. Ze hebben niet voor de egoïstische route gekozen, maar besloten het probleem met elkaar te fixen.” Het werd een inspannend proces. Leerzaam ook, zegt Mülders, eerder bondscoach in Duitsland en China. “De manier waarop de meiden met elkaar en met mij zijn omgegaan, heeft mij ook veranderd. Hier nu staan voelt als een privilege.” Tegelijkertijd vindt Mülders het moeilijk zijn woorden te kiezen. Bijvoorbeeld over wat die wereldtitel voor hem persoonlijk betekent. “Ik wil niet respectloos zijn. Ik waardeer het en ben trots. Maar vooral op het feit dat ik ben uitgenodigd om hieraan mee te werken. Maar ik ben geen bungeejumper, ik kick niet op gevaar of dit soort spannende situaties. Ik sta hier met een gemengd gevoel van opluchting, blijdschap en vermoeidheid.” Liever dan ze te ontvangen deelt hij graag complimenten uit. Aan de speelsters, die de beste wedstrijd van het jaar hadden bewaard tot de finale tegen Argentinië (3-1). “Het was nodig, maar we hebben altijd het vertrouwen gehad dat het er uit zou komen. Oké, in februari of maart even niet, maar hier wel. Die meiden zijn zo gegroeid, zo stabiel geworden in hun mindset.” Uit de emotionele momenten op het veld, bleek wel hoe intens het afgelopen half jaar is geweest voor Mülders en de speelsters. De coach, die het stokje na de zomer overgeeft aan Paul van Ass, loofde ook zijn staf, mensen van de bond, en de weggestuurde Annan. “De manier van hockey die deze ploeg speelt, is de afgelopen zeven jaar onder Alyson neergezet.”||https://www.parool.nl/sport/bondscoach-voor-twee-potjes-jamilon-mulders-heeft-nu-de-wereldbeker-hockey-in-handen~be08e08a/
2022-07-19||Striptekenaar Aimée de Jongh: ‘Het succes heeft me de mogelijkheid gegeven mijn leven meer in eigen hand te nemen’||“Elke ochtend fiets ik naar mijn studio in een oude Heinekenfabriek in Rotterdam. Dan kom ik langs een groentekraampje waar altijd dezelfde man zijn prei en paprika verkoopt. Maar vanochtend zat er ineens een vrouw. Dan ontstaat er meteen een verhaal in mijn hoofd: wat is er gebeurd? Verandering, dat maakt een verhaal. Mijn nieuwe stripalbum Zestig lentes gaat ook over verandering. Hoofdpersoon Josy besluit haar huis en haar man achter te laten, op haar zestigste verjaardag. Als cadeau geeft ze zichzelf de vrijheid.” “Ze stapt in een oud Volkswagenbusje en rijdt weg. Ze ontdekt de dingen die ze nog wilde ontdekken in haar leven, zoals de liefde en haar seksualiteit. Altijd heeft ze voor haar kinderen en haar man gekozen, nu kiest ze voor zichzelf. Het is een thema dat me na aan het hart ligt. Ik heb in mijn leven nooit rebelse, choquerende beslissingen genomen. Maar ik reis veel. Dan pak ik mijn koffer en vertrek. Zo heb ik een tijdje in Los Angeles gewoond zonder dat ik van tevoren een plan had. En in Gent, en in Parijs. Een stap zetten in den vreemde is eng. Maar als je dat nooit doet, blijf je jezelf herhalen.” “Wat de hoofdpersoon in dit boek doet, is niet per se sympathiek. Ze vertrekt abrupt en laat niets meer van zich horen. In het verdere verhaal krijgt de lezer voldoende hints dat haar man ook niet de aardigste ter wereld was. Haar kinderen proberen haar terug te halen, haar man niet. Ze worstelt wel met haar beslissing. Maar soms moet je voor jezelf kiezen, of het nou sympathiek is of niet. Het thema slaat aan, want in Frankrijk is het boek na een paar weken al aan de tweede druk toe.” “Dat Dagen van zand, mijn vorige boek, ook een succes was, was een surrealistische ervaring. Als tekenaar zit je alleen in je studiootje van ’s ochtends tot ’s avonds. Je merkt niet veel van de buitenwereld. Strips zijn een nichemarkt, doorgaans verkopen ze slecht. Maar ineens was dat boek een enorme hit in Frankrijk, België, Brazilië, Polen, de Verenigde Staten en ook in Nederland.” “Ik werd meermaals uitgenodigd op tv. Raar, want Nederland heeft geen stripcultuur. Wij houden niet zo van plaatjesboeken. Het zal onze protestantse inborst zijn. We zijn niet zo van de beelden, ornamenten en opsmuk. Terwijl de markt voor beeldverhalen in katholieke landen als België en Frankrijk ontzettend groot is.” “Het succes heeft me de mogelijkheid gegeven mijn leven meer in eigen hand te nemen. Voorheen had ik de neiging ja te zeggen tegen elke opdracht die ik kreeg aangeboden. Dan was ik weer een half jaar druk met een illustratieopdracht. Nu denk ik eerder: wat wil ik zelf maken? Dat zijn toch graphic novels. In zoverre herken ik me in Josy: je moet je leven niet laten bepalen door wat anderen van je verwachten.” Aimée de Jongh: Zestig lentes, uitgeverij Dupuis, €21,95||https://www.parool.nl/kunst-media/striptekenaar-aimee-de-jongh-het-succes-heeft-me-de-mogelijkheid-gegeven-mijn-leven-meer-in-eigen-hand-te-nemen~bdfd2686/
2022-07-19||Shelly-Ann Fraser-Pryce: al 35 jaar, en vijf wereldtitels op de 100 meter||Dertien jaar geleden, op de WK in Berlijn, droeg ze nog een beugel. Ook had ze nog haar natuurlijke zwarte haren en was de naam van haar man nog niet aan haar achternaam toegevoegd. Verder een inmiddels bekend beeld: sprintend naar de wereldtitel op het koningsnummer. Haar eerste. Een prestatie die echter werd overschaduwd door Usain Bolt. Niet voor het eerst en zeker niet voor het laatst. Bolt sprintte in die zomer van 2009 naar zijn historische tijd van 9,58 seconden. Het is nog altijd het wereldrecord op de 100 meter. In de jaren die volgden domineerde Jamaica de sprints. Bolt was de wereldster. Fraser-Pryce, toch min of meer zijn vrouwelijke evenknie qua erelijst, moest het met minder grootse belangstelling doen. Maar waar Bolt in 2017 al afscheid nam, ging Fraser-Pryce vrolijk door. Ze was er alleen tussenuit geweest om moeder te worden van zoon Zyon, om daarna succesvol terug te keren in de topsport. En zie haar nu, hier in Eugene. Alsof er geen sleet op zit. Vorig jaar bij de Spelen kon ze niet tippen aan de snelheid van Elaine Thompson-Herah, de vijfvoudig olympisch kampioen met wie ze zo vaak spannende duels uitvecht, maar dit seizoen is het elke race raak. Beter en sneller dan ooit is ze. Vlak voor de start van de nog geen elf seconden durende explosie is er zoals altijd die ontspannen en brede lach bij de voorstelronde. En dan de machtige passen op weg naar de zege en de dansende extensions in de kleuren van haar land. Veertien jaar na haar eerste olympische titel en dertien jaar na haar eerste wereldtitel in Berlijn verslaat ze Shericka Jackson en Thompson-Herah in 10,67 seconden – nooit eerder werd er zo hard gelopen op een WK. Het is na 2009, 2013, 2015 en 2017 haar vijfde wereldtitel op de 100 meter, en met de 200 en de 4x100 meter komt haar totaal op elf titels. Op de Olympische Spelen was ze ook altijd goed: vier keer goud (twee op de 100 meter), drie zilver en één brons. Eigenlijk zou dit het jaar van haar afscheid zijn, maar daar kwam ze vorig jaar al op terug, toen ze steeds dichter bij het altijd ongenaakbaar geachte wereldrecord van Florence Griffith-Joyner (10,49) kroop. “Ik ben benieuwd waar het gaat eindigen. De reis gaat verder.” Uit haar mond geen cliché dat leeftijd slechts een getal is. “Nee, dat ik dit op mijn 35ste nog kan presteren, is heel speciaal. Elke keer als ik de baan opstap, voel ik mij bevoorrecht dat ik dit nog kan doen. Omdat ik weet hoeveel tegenstanders van mij inmiddels met pensioen zijn, of geblesseerd langs de kant staan. Ik ben blij dat ik nog door kan.” Terwijl Fraser-Pryce na haar finale alle tijd nam voor selfies met de Jamaicaanse fans in het publiek, die compleet buiten zinnen waren na het volledige Jamaicaanse podium, vierde Bolt het feest mee op Twitter. Het is ook op dat medium dat de twee regelmatig reageren op elkaar. Of plaagstootjes aan elkaar uitdelen, zij als fanatieke Arsenalsupporter en hij als Manchester Unitedaanhanger. Ze trainden niet samen – hij werd getraind door Glen Mills, zij jarenlang door Stephen Francis – maar het onderlinge respect is groot. De weg die Fraser-Pryce heeft afgelegd, is dan ook bijzonder. Ze groeide op in Waterhouse, een achterbuurt in Kingston, waar bendes de dienst uitmaakten en haar neefje om de hoek van het huis werd doodgeschoten. “Waterhouse was een van de armste buurten van Jamaica,” vertelde ze in een interview aan The Telegraph. “Een gewelddadige plek, overbevolkt, met kinderen die kinderen kregen en heel veel criminaliteit. Mijn moeder liet me het liefste niet naar buiten gaan.” Zolang als ze het zich kan herinneren, rende ze. In haar in 2020 uitgegeven autobiografische kinderboek staat de passage: “Ik rende naar school, ik rende naar de winkel, ik rende als een raket, ik rende om vrij te zijn, ik rende overal naartoe, omdat dat was wie ik was.” De slechts 1,52 meter lange Fraser-Pryce kreeg de bijnaam Pocket Rocket, al wordt ze sinds haar terugkeer ook Mommy Rocket genoemd. Ze komt dit toernooi nog uit op de 200 en de 4x100 meter, verder bouwend aan haar erelijst. Vermoedelijk gaat ze door, maar wat ze wil achterlaten heeft ze nu al duidelijk voor ogen. “Als ik mijn spikes opberg, wil ik weten dat ik andere vrouwen en meisjes heb geïnspireerd hun dromen na te jagen.”||https://www.parool.nl/sport/shelly-ann-fraser-pryce-al-35-jaar-en-vijf-wereldtitels-op-de-100-meter~b5724e9c/
2022-07-19||Nederlandse politie let in Belgisch Knokke op Nederlandse tieners: ‘Amsterdaaaaam’||Een Nederlands meisje staat naast het statige stadhuis van de Belgische gemeente Knokke-Heist. Jaar of 17, spijkerbroek en een naveltruitje. Het is half één in de nacht van zaterdag op zondag. Het meisje buigt voorover en kotst in de keurig geknipte heg van het stadhuis. Haar vriendin houdt haar lange haren naar achteren zodat ze zichzelf niet bevuilt. Honderd meter verderop loopt een Nederlandse jongen, jaar of 16. “Zooooo, jij bent lekker,” roept hij naar een (ander) meisje. En hij probeert naar haar te fluiten. “Houd je kankermuil, joh,” schreeuwt ze terug. Welkom op het Alfred Verweeplein. Normaliter het epicentrum van het uitgaansleven in Knokke-Heist, maar in deze zomerweken eerder een buitenplaats van Hilversum en ’t Gooi. Al zomers lang komen in juli en augustus honderden, misschien wel duizenden piepjonge Nederlandse scholieren uit die regio naar de Belgische badplaats om, zonder ouders, vakantie te vieren. Het liep de afgelopen twee zomers te vaak uit de klauwen in Knokke, op zo'n tien kilometer van de Nederlandse grens. Jonge, dronken Nederlanders gingen op de vuist – met Belgen, met elkaar én met de Belgische politie. “Het is altijd hetzelfde met Nederlanders,” verzuchtte burgemeester Leopold Lippens in 2020 toen hij de uitgaansbuurt moest leegvegen. Jongeren weigerden na de door corona vervroegde sluitingstijd van 01.00 uur te vertrekken. Om de jongeren een beetje in toom te houden, krijgt de Vlaamse politie in Knokke sinds vorig jaar in de zomer assistentie van Nederlandse collega’s. Afgelopen weekend maakten ze voor het eerst hun rondjes, met een ‘lopende’ politieagent en twee te paard. Rond een uur of elf ’s avonds begonnen hun patrouilles. Waarom Gooise tieners uitgerekend naar Knokke-Heist gaan, de badplaats die eigenlijk toch mikt op het wat sjiekere, Belgische publiek? “Dat is traditie, meneer,” zegt een jongen uit Hilversum, omringd door vier vrienden. “Mijn broer ging hier ook heen in de zomer dat hij van de vierde naar de vijfde klas ging.” Een vriend: “En mijn zus ook. Volgende zomer ga je dan naar Albufeira en de zomer daarna naar Cherso (Chersonissos in Griekenland, red).” Dat de traditie juist hier is ontstaan, is geen toeval. “In België mag je op je zestiende al bier drinken in het café,” lacht de al redelijk aangeschoten groep. Ze hebben voor vier nachten een appartement gehuurd. “Dat mag eigenlijk pas als je 18 bent, maar dan kan een vader het gewoon huren, he.” Of zij, en hun ouders, weten dat het hier de afgelopen jaren vaak uit de hand liep? “Ja joh, maar wij zijn hier om het veilig te houden.” Het is de bravoure van een jongen van 16. Het gesprek eindigt abrupt als er een groep meisjes voorbij loopt. “Sorry man, maar die kennen we.” Steve Desmet, korpschef van de politie Knokke-Heist, ziet vooral ‘grote groepen Nederlandse jongeren uit Amsterdam, Hilversum, de Gooi en Vecht die zich hier in de zomer in het nachtleven mengen’. “Ze zijn 16, 17, 18 jaar en vaak voor het eerst zonder ouders op vakantie. Overmatig alcoholgebruik zorgt regelmatig voor vechtpartijen en opstootjes.” Wat Desmet ook ziet is een nogal zelfverzekerde houding onder de Hollandse tieners. “Ze laten zich weinig gezeggen, willen voortdurend in discussie met de politie en als we ingrijpen hebben hun ouders al snel een advocaat.” De politiechef is blij met de aanwezigheid van Nederlandse politiemensen naast zijn eigen agenten. “Het helpt. Het praat toch net wat gemakkelijker, de jongeren worden zo wat meer uit de anonimiteit getrokken.” Waar de wat duurdere restaurants in Knokke aan de boulevard zitten, is het tienervertier geconcentreerd op het Alfred Verweeplein, iets verder van het strand. Daar zijn een paar feestcafés, met vooral veel terras. Een groep jongens komt aanlopen en schreeuwt ‘Amsterdaaaaaaaam’. Frederique en Amy (uit Hilversum en Bussum): “Waarom Knokke? Hier kun je drinken en zijn je ouders niet in de buurt. En we kennen hier veel mensen, onze halve school is er.” En: “Maar het is hier ook best mooi hoor, het strand is leuk.” Niet alleen de halve school is vanuit het Gooi in Knokke neergestreken, ook de wijkagent. Maureen Wildvank, normaliter Wijkagent-Jeugd in de Gooi- en Vechtstreek Noord, draait sinds vrijdag tien nachtdiensten achter elkaar in Knokke-Heist. Rond middernacht staat ze op het Verweeplein. “Toen ik hier rond liep herkende ik al gelijk wat gezichten. Niet omdat het raddraaiers zijn hoor, maar ik kom ook vaak op middelbare scholen om voorlichting te geven.” De wijkagent ziet zeker het nut van haar inzet ruim tweehonderd kilometer verderop. “Je merkt dat jongeren anders op jou reageren dan op Belgische agenten. Misschien omdat het uniform vertrouwder is. Wij opereren ook iets minder statisch dan de Belgische politie.” Dan moet Wildvank weg. Haar Belgische collega krijgt een melding over de portofoon: er staat ergens een jongen een paal uit de grond te trekken. De nacht van vrijdag op zaterdag verliep rustig. Er werden enkele aanhoudingen verricht. De politiechef: “Maar dat is elk weekend zo, ook met Belgische jongeren.” De nacht van zaterdag op zondag lijkt eveneens niet tot grote calamiteiten te hebben geleid. De Nederlandse agenten blijven nog de hele zomer. Eind juli komen er ook nog agenten met honden. Ondertussen, iets meer dan een kilometer van het Verweeplein, aan de boulevard, zucht de Belgische ober van café-restaurant De Cambridge maar eens als er een groepje Nederlandse jongens met een krat bier naar het donkere strand loopt. “De ouders van die kinderen vinden dat zeker goed, dat ze hierheen komen. Maar ik ben blij dat ze vooral op het plein blijven. Doe mij hier dan maar de rustige mensen...”||https://www.parool.nl/wereld/nederlandse-politie-let-in-belgisch-knokke-op-nederlandse-tieners-amsterdaaaaam~b9a0c7703/
2022-07-19||Omwonenden Schiphol kúnnen hun zaak tegen de staat winnen||Procederen tegen de staat over grote maatschappelijke kwesties is altijd lastig, zegt Channa Samkalden. Maar als advocaat van omwonenden van Schiphol die de staat voor de rechter dagen vanwege geluidsoverlast, ziet zij uiteraard kansen. Die overlast is disproportioneel, voert zij aan, en daardoor worden de rechten van omwonenden geschonden. De omwonenden, vertegenwoordigd door de stichting Recht op Bescherming tegen Vliegtuighinder, verstuurden hun dagvaarding afgelopen donderdag. Hun inspiratie halen ze onder meer uit de Urgendazaak, waarin de staat gedwongen werd tot serieuzer klimaatbeleid. Net als in die zaak zal ook nu het Europees Verdrag voor de Rechten van de Mens een belangrijke rol spelen. Het draait vooral om artikel 8 uit dat verdrag. Daarin wordt bepaald dat elke burger recht heeft op respect voor zijn ‘persoonlijke levenssfeer’, en daar valt ook woongenot onder. Dat artikel beschermt burgers tegen inmenging van de overheid en verplicht de overheid zelf om maatregelen te nemen die burgers beschermen. Volgens de dagvaarding kan ook geluidsoverlast uitgelegd worden als schending van de rechten van burgers. Niet elke inbreuk op die rechten is per se uitgesloten, bepaalt artikel 8 ook, bijvoorbeeld als de veiligheid of het economisch welzijn van een land op het spel staat. Maar de overheid moet dan wel aantonen dat daarmee een legitiem doel is gediend en dat zo’n inbreuk proportioneel is. Als het om geluidsoverlast gaat, is dat nooit aangetoond, zegt Samkalden. “Je schrikt ervan hoe slecht dat gedaan is,” zegt zij. “Het economisch belang stond altijd voorop. Dat belang kán een rol spelen, maar de wet schrijft voor dat dan wel volledig in kaart wordt gebracht hoe die afweging gemaakt is. Dat is nooit goed gebeurd.” Alleen al in het vaststellen van de omvang van de overlast schiet de staat tekort, wordt in de dagvaarding betoogd. De rekenmethodes die daarvoor zijn gebruikt, leiden steevast tot een enorme onderschatting van het aantal mensen dat hinder ervaart. Opmerkelijk genoeg valt dat laatste te onderbouwen met een rapport van de gezamenlijke GGD’s dat minister Harbers (infrastructuur) vorige week naar de Tweede Kamer stuurde. In Aalsmeer heeft 40 procent van de bewoners ernstige hinder, blijkt uit GGD-enquêtes, in Uithoorn 34 procent. Maar ook in een gemeente als Heiloo, ver buiten het gebied dat in de officiële overlastberekeningen betrokken is, heeft 24 procent serieus last. Hebben de omwonenden dus een stevige zaak? Tim Bleeker, specialist op het gebied van milieuaansprakelijkheidsrecht aan de Vrije Universiteit, heeft de dagvaarding nog niet bestudeerd. “Maar als de overlast disproportioneel is,” zegt hij, “is de kans groot dat de rechter zegt: de overheid handelt onrechtmatig”. Maar dat is pas stap één, vervolgt Bleeker. “Wat kan de rechter de overheid vervolgens opdragen? In de Urgendazaak werd een broeikasgasreductie van 25 procent opgelegd, een ondergrens op basis van internationale afspraken en van de klimaatwetenschap. Het is de vraag of er zo’n maatstaf is voor vliegtuigoverlast. En bij zo’n rechterlijk bevel komt ook de scheiding der machten in beeld: de rechter moet de beleidsvrijheid van de wetgever respecteren.” Dat laatste klopt, zegt Samkalden. “Wij vragen allereerst dat de schending van de rechten van omwonenden wordt beëindigd, met als maatstaf de geluidsnormen van de Wereldgezondheidsorganisatie WHO. Daarom zal het aantal vluchten moeten afnemen. Hoe de staat dat doet, moet hij verder zelf bepalen.”||https://www.parool.nl/nederland/omwonenden-schiphol-kunnen-hun-zaak-tegen-de-staat-winnen~bd66f2e2/
2022-07-19||Te weinig leerkrachten op basisscholen na de zomervakantie: kinderen vaker thuis en andere noodoplossingen||Er zijn nog steeds te weinig leerkrachten om alle Amsterdamse kinderen van onderwijs te voorzien. Amsterdamse basisscholen maken daarom gebruik van noodoplossingen om ervoor te zorgen dat elke klas bemand is. Onderwijsassistenten – die niet bevoegd zijn om een hele klas alleen les te geven – staan na de zomervakantie wederom alleen voor de klas. Mensen die uit een ander werkveld komen en in opleiding zijn om leerkracht te worden, de zijinstromers, geven straks alleen les aan een klas en steeds vaker grijpen basisscholen naar ‘externe professionals’ om gaten in de formatie te vullen. In de kern is het erbarmelijk, geeft Jelle Mulder van schoolbestuur Innoord toe. “We kunnen ons geen zieken veroorloven.” Dat geeft scholen na de zomervakantie een kwetsbare uitgangspositie. “Het hangt allemaal aan een zijden draad,” zegt Arnold Jonk, schoolbestuurder van Stichting Samen tussen Amstel en IJ. “En er gebeurt altijd wat. Een leraar wordt ziek, iemand haalt zijn opleiding niet terwijl we daar wel op rekenden, of wordt zwanger. Dat hoort er allemaal bij, maar we kunnen het echt niet meer aan in het onderwijs. Dat gaan ouders zeker merken. Het is onvermijdelijk dat klassen vaker naar huis worden gestuurd.” Dat er een tekort is aan leerkrachten is niet nieuw. Sterker: Jonk merkt dat hij minder gespannen de zomervakantie ingaat dan voorheen. Niet omdat het beter is geworden. “Het is voor een groot deel gewenning. We hebben bijna voor elke klas iets geregeld. We zijn nog niet helemaal rond en toch ga ik niet gespannen de zomervakantie in. We zijn het gewoon gaan vinden dat er te weinig leraren zijn. Dat is niet positief.” Amsterdam komt 563 fulltime leraren tekort in het basisonderwijs. Kunst- en vliegwerk moet ervoor zorgen dat alle leerlingen zoveel mogelijk op school kunnen zijn. Meer dan vijftig scholen maken daarom al gebruik van het platform Andersom, waar ze externe professionals kunnen inhuren. Het is een initiatief van BBO, de vereniging van Amsterdamse schoolbesturen in het primair onderwijs, om basisschooldirecteuren te ontzorgen. Projectleider Roel Spits noemt het de marktplaats voor de externe partijen: “Schoolleiders kunnen het aanbod gemakkelijk inzien en zien direct wanneer externen beschikbaar zijn en wat ze kosten.” Sommige professionals zijn nu nog duurder dan een ‘gewone’ zzp-leraar, maar vanaf 1 september geldt – net als voor de zzp-leraar – een maximaal tarief van 65 euro per uur. Percy Henry, schoolbestuurder van scholenkoepel Esprit, vreest dat het nijpende lerarentekort in de stad de focus op de langere termijn kwijtraakt. “We hebben het continu over het tekort van nu, maar hoe gaan we er samen voor zorgen dat we meer focussen op loopbaanperspectief? We moeten nadenken over het grotere geheel en de negatieve cirkel doorbreken.” Henry wil dat besturen meer gaan samenwerken en leerkrachten uitwisselen. Het zijn met name de basisscholen Nieuw-West, Zuidoost en Noord die hard worden geraakt door het lerarentekort, waardoor de kwaliteit van het onderwijs in deze buurten nog verder wordt aangetast en de ongelijkheid toeneemt. “Populaire scholen hebben doorgaans genoeg leraren. Geef leerkrachten de ruimte om op scholen te werken waar de nood hoog is. Ook als die onder een ander bestuur vallen. Onze taak is om ieder kind in Amsterdam onderwijs te bieden.” Luister ook naar onze podcast Amsterdam wereldstad over het lerarentekort:||https://www.parool.nl/amsterdam/te-weinig-leerkrachten-op-basisscholen-na-de-zomervakantie-kinderen-vaker-thuis-en-andere-noodoplossingen~bfdb6891/
2022-07-19||Een doodnormale zomerdag in Moskou. Of toch niet? ‘Alles lijkt hetzelfde, terwijl alles anders is’||Op de wegen die door Moskou leiden, trilt de warme lucht boven het asfalt. Het is heet in de Russische hoofdstad. Bevangen door de hitte sjokken de inwoners van schaduw naar schaduw voordat ze neerploffen op een van de overvolle terrassen, op zoek naar de nodige verkoeling. De Moskovieten laven zich aan de zomer die ze na een eindeloze winter als een oude vriend verwelkomen. In de speeltuinen glijden kinderen van de gloeiendhete glijbaan af, door de Moskva-rivier varen boten waarop toeristen zich vergapen aan de rode muren van het Kremlin. Op het eerste gezicht is het een zomerdag als elke andere. Zorgeloos, vreedzaam bijna. Van de ‘speciale militaire operatie’ die Moskou eind februari ontketende in buurland Oekraïne valt bijna niks te herkennen. Enkel de oplettende toeschouwer merkt de propagandistische posters op die in de bushaltes door de hele stad hangen. ‘Voor Rusland, voor de kinderen van de Donbas,’ staat er boven een tekening van een kinderhand die een volwassen pink stevig in zijn vuist klemt tegen de achtergrond van de Russische driekleur. “Eigenlijk is alles hetzelfde, terwijl alles anders is,” omschrijft Daria Sergejevna de sfeer in haar geboortestad. Het is de eerste keer dat de twintiger weer in Moskou is sinds het Kremlin tot militaire actie overging in Oekraïne. Ze werkt voor een designbedrijf in Dubai en is een paar weken op familiebezoek. “Het voelt niet meer hetzelfde,” zegt ze met vertwijfeling in haar stem. “Het is alsof een dystopie werkelijkheid is geworden.” Want dat er aan de oppervlakte niets aan de hand lijkt, is allemaal schijn, weet ze uit eigen ervaring. “Een vriend van mij is twee dagen terug gearresteerd. Hij was erg actief op sociale media en ageerde tegen de regering en het leger. Hij is niet eens een bekende blogger en toch stond er binnen de kortste keren politie voor de deur. Nu zit hij in hechtenis. Ze betichten hem van het verspreiden van nepnieuws.” Eigenlijk zit ze hier dan ook met tegenzin. Weerzin zelfs. “Kijk dan om je heen,” wijst ze naar het Gorki Park. Daar liggen jongeren volop te zonnen en likken mensen op bankjes gedachteloos aan ijsjes. “Iedereen geniet van de zomer alsof er niets aan de hand is. Hoe kan dat? Het is dat ik hier familie heb, maar ik kan nooit meer in Rusland wonen. Ik kan niet in een land leven dat elders zulke gruwelijke misdaden begaat. Dit is mijn thuis niet meer.” Het is een zeldzame zienswijze in Rusland. Volgens recente opiniepeilingen van het onafhankelijke Levada Centrum steunt ruim driekwart van de bevolking de ‘speciale militaire operatie’ in Oekraïne. Vijftiger Tatjana Vasiljevna verwoordt die stem van de meerderheid. Samen met haar man zit ze op een bankje in hetzelfde Gorki Park. “Het is hoog tijd dat Rusland eindelijk eens een eind maakt aan de arrogante houding van het Westen,” zegt Vasiljevna. “Oekraïne is historisch gezien altijd een bevriend land geweest, maar nu zijn ze daar gehersenspoeld door westerse invloeden, met name de jonge generatie. Waarom haten zij Rusland zo erg, wat hebben wij ze ooit misdaan?” Terwijl de woorden als mitrailleursalvo’s uit haar mond schieten, krimpt haar echtgenoot steeds verder ineen. Of ze haar mening niet voor zich kan houden? “Waarom zou ik,” slaat ze verontwaardigd uit. “Zo denk ik erover en het kan me niet schelen als iemand daar wat van vindt. Iedereen weet wat er gebeurt in Oekraïne, daarom steun ik de speciale militaire operatie ook”. Opvallend is hoe iedereen in het Gorki Park consequent de eufemistische term van het Kremlin gebruikt om het conflict in Oekraïne te benoemen. Wie het beestje bij zijn naam noemt, riskeert een straf van maximaal vijftien jaar cel. Dat gegeven is ook doorgedrongen bij de 17-jarige Madina Vladimirovna, die haar woorden bijzonder doordacht formuleert. “We kunnen toch niets aan de situatie veranderen. Zoals wel vaker het geval is in Rusland,” zegt ze enigszins gelaten. “Dat is triest, maar het is ook de Russische realiteit en dat weet iedereen in dit land. Alleen onder vrienden en familie is het mogelijk om te zeggen wat je echt denkt over de speciale operatie, maar publiekelijk moet je op je tellen letten. Want je weet maar nooit.” Wat haar mening over de ‘nieuwe situatie’ is, laat ze daarom ook liever in het midden. Al meent ze wel dat het allemaal niet zo makkelijk is als het lijkt. “Waar twee vechten, hebben twee schuld. Het is onmogelijk om slechts één kant in een conflict de schuld te geven van wat er gebeurt.” Voor twintiger Sergejevna zijn het juist dit soort uitspraken die door het hart snijden. “Ik sta altijd aan de kant van de slachtoffers,” verzucht ze. “En het is in dit geval heel duidelijk wie het slachtoffer is en wie de dader.”||https://www.parool.nl/wereld/een-doodnormale-zomerdag-in-moskou-of-toch-niet-alles-lijkt-hetzelfde-terwijl-alles-anders-is~b28185f4/
2022-07-19||Jillis Stada knipt en plakt beelden uit het journaal||Dat aanstormende beeldmakers niet per se piepjong hoeven te zijn, bewijst Jillis Stada. 69 is hij en hij heeft al een heel (werkend) leven achter zich: hij ging naar de Rietveld Academie en studeerde jarenlang kunstgeschiedenis (‘dat kon toen nog’), en maakte vervolgens carrière in de automatisering. Maar het bloed kruipt, na zijn pensionering zocht hij een hobby en ging hij alsnog collages maken. Aanvankelijk gebruikte hij foto’s uit de krant, maar toen hij werd gewaarschuwd dat hij daarmee het beeldrecht van de fotografen schond, is hij overgestapt op beelden uit het journaal. Dat bevalt sowieso beter, omdat hij het door hem zelf gewenste moment kan kiezen. Met de gratis app Ibis Paint maakt Stada vervolgens elke dag een nieuwe collage van actualiteiten die op het eerste gezicht niets met elkaar te maken hebben, inhoudelijk noch visueel. Ze krijgen een nieuwe betekenis en worden bijna een actualiteit op zichzelf. De vervreemdende collages zet hij – zonder titel, want ze moeten voor zichzelf spreken – op zijn website benstada.nl (“Ik ben Stada, maar dat ‘ik’ vond ik een beetje te ‘ikkerig’ dus dat heb ik weggelaten – als je het googelt kom je bij de broer van Jezus Christus, dat vond ik ook wel weer grappig.”) en op Instagram (jillisstada). Omdat hij ‘veel lol heeft in het maken van zijn plaatjes’ stuurde hij ze ook in naar De Beeldmakers. Zijn winst ziet hij als ‘een kroon op zijn werk’.||https://www.parool.nl/kunst-media/jillis-stada-knipt-en-plakt-beelden-uit-het-journaal~b66f1d6f/
2022-07-19||Op de luie trap bij het Beursplein voel je je vanzelf als John Cleese||Elke keer als je de trap naar de nog redelijk nieuwe fietsenkelder onder het Beursplein afloopt, is het beeld van John Cleese niet ver weg. Het past namelijk niet, traplooptechnisch. Je komt nooit uit. Hoe je je stappen ook zet: je tred doet keer op keer denken aan het ‘Ministry of Silly Walks’ van de Britse acteur. Het is te klein of te groot. De trap van de fietsenkelder geldt als luie trap. Een trap met, zo zeggen kenners, een grote aantrede en een kleine optrede. Anders gezegd: een trap met hele brede treden. Het gevolg is dat de hellingshoek van zo’n luie trap klein is. Je neemt je stappen, maar je wint nauwelijks hoogte. En alsof dat niet al erg genoeg is: het loopt ook nog eens extreem oenig en ongemakkelijk. Dat het afdalen en stijgen doet denken aan John Cleese heeft ermee te maken dat je altijd probeert twee treden tegelijk te nemen. Gevolg: idioot rare stappen, allesbehalve flatteus. Enkele jaren geleden liep een contingent Rotterdammers te hoop tegen de luie trap die zij moesten gebruiken om in de Koopgoot te kunnen komen. Mensen noemden het een ontwerpfout. Het bleek een bewuste keuze te zijn: de trap was dusdanig lui aangelegd (in trapdeskundigenjargon een ‘zeer luie trap’, oftewel een cordonata) omdat hulpdiensten met de auto omhoog en omlaag moesten kunnen komen. Luie trappen vind je in Amsterdam op meer plekken. Ook zo’n beruchte: de trappen aan de zijkanten van de Amsterdamsebrug en de Schellingwouderbrug. Al vaker meegemaakt: gebruikers, wildvreemden, die zich halverwege gretig tegen elkaar beklagen over ‘die kuttrap’. Niet toevallig: het gaat om trappen waarvan mensen gebruik maken als ze een fiets naar beneden of boven zeulen. Het is een verzachtende omstandigheid, maar niet veel meer dan dat. Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/op-de-luie-trap-bij-het-beursplein-voel-je-je-vanzelf-als-john-cleese~ba8d52ce/
2022-07-19||Opinie: ‘Is er met zoveel zinloos werk wel echt een personeelstekort?’||In zijn column in Het Parool van zaterdag 16 juli (‘Zonder werkdruk tel je niet mee’) stipt Marcel Levi een aantal dingen aan die mij uit het hart gegrepen zijn. En ook de conclusie is deels juist: veel mensen zuchten onder gebrek aan controle over het eigen werk en het uitvoeren van zin­loze administratie (de beruchte urenregistratie, die meestal uit duimen gezogen wordt!) en onmogelijke ICT-systemen. Maar er valt nog wel iets toe te voegen: zinloos werk. Nederland staat inmiddels bol van de coaches, coördinatoren, projectmanagers en ‘functionarissen’. Heb je bij een verpleegkundige, onderwijzer of metselaar nog wel een beeld bij wat zo iemand doet, dat is wel anders bij een ‘netwerkcoach’ of een ‘adviseur klimaatadaptatie’. Voorheen maakte ik eigenhandig een website, zorgde ik ervoor dat deze het onder alle omstandigheden goed bleef doen en leverde ik ook nog een deel van de inhoud; tegenwoordig is er voor dezelfde hoeveelheid werk een projectleider, een ‘back end’-ontwikkelaar, een ‘front end’-ontwikkelaar, een ‘platformmanager’ (ik verzin dit niet) en een heel team redacteuren plus een eindredacteur nodig. En dan vergeet ik natuurlijk nog de toegankelijkheidsadviseur en de privacyfunctionaris. Ik vraag me wel eens af of er daadwerkelijk een personeelstekort is, of dat veel mensen eigenlijk weer gewoon zelfstandig aan het werk moeten gaan. Voor je het weet bedenkt een of andere politicus dat we arbeidskrachten uit het buitenland moeten halen, en dat levert op zich ook weer een tekort aan huizenbouwers, planners, onderwijzers, zorgmedewerkers enzovoort op. Marcel Rijs, Den Haag In het artikel ‘Ook Londen vraagt zich af: hoeveel snoepwinkels kan een stad hebben?’ van 5 juli staat: ‘De grootste zorg is de vermeende belastingontduiking’. En de negatieve bijdrage aan de gezondheid dan? Dat lijkt mij de grootste zorg, vooral in Amsterdam, waar al veel kleine kinderen met overgewicht kampen. Het is al lastig genoeg gezond eten te kopen, laten we alsjeblieft A-locaties in winkelstraten niet aan de aanstichters van diabetes en overgewicht geven. Louisa Maaldrink, Haarlem ‘Hoe zou Sheeran in een lekker zweterig Paradiso klinken?’ was de laatste zin van de recensie van Ed Sheerans concert in de Arena. Als Stefan Raatgever in 2011 in de Melkweg was geweest, had hij die vraag niet hoeven stellen. Dan had hij al geweten waarom het publiek die man in z’n armen heeft gesloten. Linda Keuning, Amsterdam In PS van de Week van zaterdag j.l. vijf adressen voor de beste ijsjes van Amsterdam en daar ontbreekt het banketbakkersijs van Van der Linde op de Nieuwendijk? Dat moet een vergissing zijn, want wat mij betreft is dat de aller-, allerlekkerste: puur Hollands roomijs zonder franje en smaaktoevoegingen! Lous Akkerman, Amsterdam||https://www.parool.nl/columns-opinie/opinie-is-er-met-zoveel-zinloos-werk-wel-echt-een-personeelstekort~b1417ffc/
2022-07-19||Opinie: ‘Je echt geven aan de liefde is een sprong in het diepe’||Als millennialdominee spreek ik veel af met twintigers en dertigers. Jonge hardwerkende mensen in Amsterdam die veel hebben met persoonlijke ontwikkeling en natuurlijk relaties. En regelmatig hebben we het over de zin en onzin van trouwen. Vaak vertellen millennials over de schroom om je helemaal aan de ander te geven. Want stel je voor dat zij het toch niet helemaal is. Er een meisje rondloopt dat jou écht helemaal begrijpt. Of een jongen die nog meer om je geeft. En wat als het gevoel er straks niet meer is? Kortom: hoe weet je of je je helemaal kunt geven? Het huwelijk is zo eng, omdat er maar één spelregel is en dat is dat je all-in gaat. Het is de meest ultieme vorm om je compleet aan de ander te geven. Je spreekt samen af: omdat ik zoveel van je houd en wil houden, geef ik me helemaal aan jou en jij je helemaal aan mij. Je bent niet telkens bezig met de vraag: krijg ik wel genoeg, wat levert het mij op? Omdat je wederzijds bezig bent met de vraag: wat kan ik aan de ander geven. Dat is de basis: gevende liefde, je gaat er allebei helemaal voor. Dat geeft focus, geborgenheid en je brengt elkaar tot bloei. Vaak zitten we in een relatie en blijven we maar treuzelen om ons vast te leggen. Het is als mijn dochters op zwemles: ze willen wel waterpret maar alleen in het ondiepe. Want daar is het niet zo diep, zo onvoorspelbaar en eng. Terwijl ze weten hoe leuk is om te plonzen, te spetteren en te spelen. Dus willen ze wel zwemmen maar alleen daar waar ze kunnen staan of aan de rand. Alleen met veiligheidsmaatregelen, reserves want all-in is veel te eng. Zo kunnen we onszelf ook belemmeren in onze relaties. We willen wel daten, een relatie en samenwonen en zelfs samen een huis kopen. Maar diep van binnen vinden we het zo ontzettend moeilijk. Geven we misschien zelfs het jawoord maar zeggen we in ons achterhoofd: ik houd de optie open, misschien ga ik op een dag wel weer bij hem weg. Dit is het allermoeilijkste in ons leven. Onszelf helemaal geven, ons echt gaan hechten. Als ik je vandaag iets mag meegeven: de liefde van je leven is een sprong in het diepe. Omdat je op de huwelijksdag samen afspreekt: ik geef me helemaal aan jou. Dat is de enige spelregel: beiden all-in, zonder reserves of ja maars. Niet omdat de ander perfect is of jij zo geweldig bent. Je weet dat je je helemaal kunt geven, omdat liefde de motor is. Gedeelde gevende liefde! David van der Meulen, millennialdominee in Amsterdam||https://www.parool.nl/columns-opinie/opinie-je-echt-geven-aan-de-liefde-is-een-sprong-in-het-diepe~b0439610/
