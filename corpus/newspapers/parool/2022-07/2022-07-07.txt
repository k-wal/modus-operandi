2022-07-07||Mick Jagger haakt in op sneer boze Corry: ‘Blij dat jullie hier zijn en niet bij Frans Bauer’||Vooral een opmerking van fan Corry ging het internet over, nadat ze zei voortaan liever naar Frans Bauer te gaan omdat die nooit ziek is. “Blij dat jullie hier zijn en niet bij Frans Bauer,” sprak Jagger in zijn beste Nederlands in de Johan Cruijff Arena. De grap zorgde meteen voor hilariteit op sociale media, waar Frans Bauer ook een video van het moment deelt. “Superleuk en een eer dat zo’n wereldster en icoon je noemt in zijn concert,” zegt hij. Het concert van de iconische band werd begin vorige maand op het laatste moment afgelast vanwege een coronabesmetting bij Jagger, die dus wel ziek was. Corry, al tientallen jaren fan van de Britse rockers, was voor de camera’s van Hart van Nederland woest. Ze had niet alleen al sinds ‘s ochtends in de rij gestaan, ze had ook nog talloze ‘kuttrappen’ beklommen om het stadion in te komen. Achteraf had ze spijt van haar hevige reactie, die volgens haar een beetje werd aangemoedigd door de verslaggever. Ze kreeg voor haar gevoel het halve land over zich heen, maar die mensen beseften niet wat de band voor haar betekent. Corry’s dochter kreeg ooit drie herseninfarcten en de muziek van de Stones hielp haar door die zware tijd, zei ze in Even tot hier. The Rolling Stones staan donderdagavond alsnog op het podium in de Johan Cruijff Arena in Amsterdam. Anders dan verwacht is Corry daar tóch bij. In Even tot hier vertelde ze nog dat ze het concert moest missen omdat haar dochter net voor vandaag een reisje naar Parijs had geboekt om haar te troosten. Corry had een ‘potje zitten brullen’, maar kreeg dankzij het programma kaartjes voor de show in Brussel. Haar eigen ticket gaf ze aan Miranda uit Brabant, die moeite heeft om rond te komen en voor wie er normaal helemaal geen uitjes in zitten. Donderdagavond was Corry diep geraakt toen bleek dat haar familie de reis stiekem had verzet en alsnog tickets had bemachtigd voor het concert.||https://www.parool.nl/kunst-media/mick-jagger-haakt-in-op-sneer-boze-corry-blij-dat-jullie-hier-zijn-en-niet-bij-frans-bauer~bc5ed930/
2022-07-07||The Rolling Stones in Amsterdam: ook na zestig jaar nog springlevend||Ze overleefden talloze nieuwe stijlen, trends en schijnbaar eeuwig veranderde modestromingen. En toch hebben de Rolling Stones met de tournee die hun zestigjarig jubileum luister bijzet nu het tijdperk betreden waarin generatiegenoten het optreden liever overlaten aan avatars. Maar in tegenstelling tot de digitale Agnetha, Björn, Benny en Anni-Frid, is Mick Jagger nog steeds in volle actie, als rockicoon van vlees en bloed. Een topfitte frontman, opgebouwd uit bloed, zweet, tranen en een flinke stapel dollars. Want of het rock-‘n-rollcircus van de Stones – het eerste miljardenbedrijf van de rock – onderweg zou blijven na het overlijden van drummer Charlie Watts, was eigenlijk geen echte vraag. Pas als Keith Richards of Jagger zelf zou wegvallen lijkt die schijnbaar ontembare zucht naar Satisfaction verstomd. Neemt niet weg dat Jagger uitgebreid en gemeend stilstond bij de eerste tournee zonder Watts. Na een compilatie van filmbeelden droeg hij de show van deze avond aan de overleden drummer op. ‘We missen hem,’ zei hij erbij. Daarna was het business as usual bij de Rolling Stones, die met Steve Jordan achter de drums aanzienlijk aan slagkracht hebben gewonnen. De band speelt de laatste decennia elk concert grofweg dezelfde setlijst. Alleen Brown Sugar is verdwenen. De band wil niet dat de rauwe tekst over de gruwelen van de slavernij verkeerd wordt begrepen en neemt liever geen risico op imagoschade. De keuze voor de functie van jukebox die voor elk ingeworpen kwartje een evergreen uitspuwt is begrijpelijk. Je zou als fan maar voor het eerst van je leven de som hebben neergeteld die de band vraagt (het duurste kaartje in de Arena kostte een astronomische 394 euro), en dan uitgerekend het concert meemaken waar Satisfaction of Sympathy for the Devil ontbreekt. Ook al bijna traditie: de verbazing over de ongekende prestatie van Jagger als middelpunt van de megaproductie. Zie hem in zijn door de windmachine wapperende overhemd met daaronder zijn strakke zwarte truitje – de navel af en toe zichtbaar – de menigte dirigeren tijdens You Can’t Always Get What You Want en je ziet door de wimpers van je ogen nog steeds die viriele twintiger die de rock-‘n-roll in de sixties vrijwel eigenhandig herschiep. Jagger (bijna 79) was er een jaar tussenuit vanwege een operatie waarbij hij een nieuwe hartklep kreeg, maar heeft getuige zijn podiumsprints nog altijd de longen van een atleet. Ook vocaal heeft hij nog meer dan voldoende kracht om tot de achterste rijen van het stadion te reiken. Daarbij bleek hij bovendien op de hoogte van het lokale nieuws. In het Nederlands: ‘Zijn hier nog boeren vanavond?’ Hij hoopte toch van niet, want anders had hij straks moeite om weg te komen. Muzikaal wordt de Rolling Stones een steeds minder gitaargedreven band. De inbreng van Richards is inmiddels zo gering dat Ron Wood niet langer alle gemiste akkoorden kan dichtspelen. Als de twee elkaar wel volledig vonden, zoals op een vurig Paint it Black, bleek hun samenspel nog steeds meeslepend. En in combinatie met Jaggers smachtende zang werd de Arena zelfs heel even opgetild. Als je na zo’n magisch moment het primitieve riff van Start Me Up nog steeds kunt laten klinken als het startschot van een energieke finale, dan ben je meer dan een reizend rockmuseum. Ook zo’n fraai bewijs: het monumentale Gimme Shelter waarvan de tekst uit 1969 in een tijd waarin oorlog inderdaad ‘just a shot away’ was, de actualiteit weer in het hart raakt. De Rolling Stones zijn ook na zestig jaar van tumult, tegenslag en topsport nog steeds een band waar leven in zit. Je moet er alleen op elke stop van hun fascinerende route een klein beetje beter naar zoeken.||https://www.parool.nl/kunst-media/the-rolling-stones-in-amsterdam-ook-na-zestig-jaar-nog-springlevend~be8325ae/
2022-07-07||Toch algemene inenting tegen apenpokken voor risicogroepen||‘In overleg met de uitvoerders wordt zo spoedig mogelijk begonnen met het vaccineren van een groep van ongeveer 2000 personen uit de hiv-PrEP-doelgroep in Amsterdam en parallel wordt de vaccinatie van de bredere doelgroep voorbereid,’ aldus de brief. Vooralsnog bestaat de groep besmette mensen in Nederland vooral uit mannen die wisselende seksuele contacten hebben gehad met andere mannen. Het RIVM meldde donderdagmiddag dat per donderdag in ons land bij 402 mensen apenpokken zijn vastgesteld. Begin vorige maand wilde het RIVM – in tegenstelling tot de Duitse tegenhanger – op dat moment nog geen algemene inenting van risicogroepen tegen apenpokken adviseren. Er wordt al wel een tijdje gericht gevaccineerd. Het gaat dan om mensen die nauw contact hebben gehad met besmette mensen, intiem of langer dan een bepaalde periode. Het vaccin tegen pokken kan ook gebruikt worden tegen apenpokken. Dit vaccin kan in de eerste dagen na een mogelijke besmetting worden ingezet of als bescherming vooraf voor mensen met een grotere besmettingskans. Er is een geregistreerd middel tegen apenpokken voor opgenomen patiënten met ernstige klachten, maar dat is beperkt beschikbaar. “Nee, je kunt niet zelf de pokkenvaccinatie aanvragen,” zegt minister Kuipers (Volksgezondheid) donderdag in antwoord op Kamervragen. “Alleen mensen die een grote kans hebben om de ziekte te krijgen krijgen de vaccinatie aangeboden.” Tot nu toe was er geen sprake van zo’n aanbod, alleen bij enkele individuen. Verder constateert de bewindsman dat er bij de internationale uitbraak in één week tijd meer mensen besmet zijn dan de afgelopen decennia in Europa bij elkaar en dat het virus nu in veel verschillende landen tegelijkertijd opduikt. “Of het daarmee besmettelijker is, valt nog niet te zeggen. Dat moet uit bron- en contactonderzoek, verdere typering van het virus en overig onderzoek blijken.”||https://www.parool.nl/nederland/toch-algemene-inenting-tegen-apenpokken-voor-risicogroepen~b7a6ca46/
2022-07-07||Opnieuw in de rij voor de Rolling Stones: ‘Als het weer wordt afgezegd? Dan hebben we een derde keer voorpret’||“Ik dacht dat het een grap was,” zegt Jasper Koenders (42) uit Amsterdam als hij terugdenkt aan het moment waarop hij hoorde dat het vorige concert van de Rolling Stones niet doorging. Het is vier uur ‘s middags, op station Bijlmer Arena arriveert elke vijf minuten een metro vol Stones-fans. Ze zijn niet moeilijk te herkennen: het overbekende logo, de rode lippen met uitgestoken tong, prijkt bij bijna iedereen op het T-shirt, de trui, de jas of de kontzak. Deze donderdagavond wordt het eigenlijk op 13 juni geplande concert van de Rolling Stones ingehaald. In het ‘Ajaxstadion’, zoals Mick Jagger de Johan Cruijff Arena vorige maand in een filmpje op Twitter noemde. De zanger testte positief op corona en moest het concert op het allerlaatste moment afzeggen. Op het veld in de Arena stond Koenders die eerste keer vlakbij Holly Limburg (22) uit Enschede, die hij daar had leren kennen. Dat schept een band. Vandaag komen ze elkaar opnieuw tegen in de rij, het is meteen dikke pret. Voor Koenders is het een ‘thuiswedstrijd’, hij heeft een seizoenskaart voor Ajax. Zijn 15-jarige dochter is ook mee. Dit wordt haar eerste concert ooit. Twee jaar geleden zou hij al met haar naar Billie Eilish gaan, maar dat werd afgelast vanwege de lockdown. Koenders is er niet rouwig om: “Ik ben blij dat haar eerste concert nu de Stones wordt, en niet Billie.” Ook verderop in de rij herkennen bezoekers elkaar van 13 juni. Een groepje mannen uit Enschede en wat vrouwen uit Beest kletsen met elkaar. “Ik ben al twaalf keer geweest,” zegt Benno Krupens (61). Hij somt op: “Stuttgart, Arnhem, Stockholm, Hamburg, Rotterdam.” Hij heeft zijn zoon Myron (27) meegenomen. Die heeft de liefde voor de Stones met de paplepel ingegoten gekregen. Vader en zoon merken er niets van dat de Stones een dagje ouder worden: “Het is niet zoals Bob Dylan, die steeds rustiger begint te spelen. Het tempo zit er bij de Stones nog goed in.” Verderop in de rij, bij een hotdogkraam, staan drie jongens nog snel een broodje weg te werken. Drie Stoneslogo’s prijken op de truien van Sjouke Visser (21), Tjardo Veenstra (23) en Jeroen Faber (24) uit Friesland. Vrij krijgen was deze keer nog knap lastig: ze werken alle drie bij een visrestaurant op Ameland, waar het drietal node gemist wordt. Maar de baas begreep dat ze het inhaalconcert niet konden laten schieten. “Ze hebben alvast vakantiekrachten ingezet.” Niet iedereen hoefde zijn plannen om te gooien om er vandaag bij te zijn. Voor moeder Sylvia (45) en dochter Lola van Es (20) kwam het geannuleerde concert juist goed uit: de vorige keer waren ze te laat om een van de 53.000 kaarten te bemachtigen – die waren in vijf minuten uitverkocht. Dit keer lukte het wel. Sylvia: “Ik vond het sneu voor de fans dat het werd afgelast, maar ik wist dat er kaarten zouden vrijkomen voor een inhaalconcert.” Het is vijf uur, de deuren gaan open. Terwijl de eerste fans het stadion binnenlopen blijven de volle metro’s binnenkomen. Bang dat het concert zo weer wordt afgelast? Koenders: “Dan hebben we straks een derde keer al deze voorpret.”||https://www.parool.nl/amsterdam/opnieuw-in-de-rij-voor-de-rolling-stones-als-het-weer-wordt-afgezegd-dan-hebben-we-een-derde-keer-voorpret~b19e210f/
2022-07-07||Gruwelijke moord op Hindoestaanse kleermaker verhoogt spanningen India nog verder||De Indiase politie arresteerde deze week twee islamitische daders en twee moslims die het brein waren achter de gruwelijke moord vorige week op een Hindoestaanse kleermaker in Udaipur, in de deelstaat Rajasthan. De mannen filmden hoe ze Kanhaiya Lal Teli meerdere malen staken met een mes en hem de keel doorsneden in zijn winkel, waar hij bezig was geweest de maten van een klant op te nemen. De video werd op sociale media gepost. In een tweede video, die de daders iets later opnamen, zwaaiden ze dreigend met een vleesmes, terwijl ze waarschuwen dat minister-president Narendra Modi hetzelfde lot is beschoren. De moordenaars waren herkenbaar in beeld en werden kort erna gearresteerd. De vermoedelijke bedenkers van de brute aanval werden afgelopen weekend opgepakt. De spanningen tussen de moslim- en hindoegemeenschappen liepen meteen fors op. In Rajasthan werden bijeenkomsten van meer dan een paar mensen verboden en het internet ging op zwart. Winkels lieten de rolluiken zakken. Na een paar dagen zaten vooral arme mensen vrijwel zonder voedsel, omdat ze nauwelijks voorraden hebben. De moslimwijk Khanji Pir in Udaipur werd van de buitenwereld afgesloten, om wraakacties van Hindoes te verhinderen. De moord op de kleermaker had te maken met een belediging van de profeet Mohammed. Het begon op 27 mei met een televisieoptreden van de woordvoerder van de regerende BJP van premier Modi, Nupur Sharma. Ze verscheen vrijwel elke avond wel ergens op televisie om het ‘Hindoes eerst’-beleid van Modi uit te dragen, dat tot veel controverse leidt onder moslims, een minderheid die 14 procent van de bevolking uitmaakt. Op Sharma’s uitspraken volgden gewelddadige protesten van moslims. Zo’n twintig islamitische landen reageerden verontwaardigd en eisten excuses. Juist nu India intensief probeert om de economische banden met Golfstaten te verbeteren, kwam dat heel slecht uit. Sharma’s opmerkingen werden eerst genegeerd door haar partij, maar dat bleek onhoudbaar. Sharma maakte, min of meer noodgedwongen, halfhartig excuses voor haar hatelijke woorden. Ze trok haar uitspraken ‘onvoorwaardelijk terug’, maar zei ter rechtvaardiging dat ze uitgelokt waren door voortdurende beledigingen van hindoegod Shiva. Het doek viel, regeringspartij BJP schorste haar en op veel plekken in het land werd ze aangeklaagd voor haatzaaien. Datzelfde overkwam kleermaker Teli. Net als veel andere Hindoes in India steunde hij op sociale media Sharma’s opmerkingen. Een winkelier van een zaak tegenover zijn winkel stapte naar de politie en klaagde Teli aan voor haatzaaien. Teli werd gearresteerd, maar snel weer vrijgelaten. Op sociale media was Teli inmiddels het gezicht geworden van de hindoesteun aan Sharma en aan haar opmerkingen over de profeet. Teli voelde zich bedreigd, sloot zijn winkel en vroeg beveiliging bij de politie, die hij even kreeg. Toen Teli dacht dat het rumoer was overgewaaid, opende hij zijn kleermakersatelier weer. Twee klanten wachtten die dag op hun beurt in zijn zaak. Toen hij zijn rug naar de wachtenden draaide om de maten van een ander op te nemen, sloegen die toe. De vlam sloeg in de pan in het land dat toch al kampt met etnische spanningen. Sinds premier Modi in 2014 aan de macht kwam, zijn die spanningen alleen maar toegenomen. Modi voedt voortdurend het sentiment dat Hindoes eeuwenlang slachtoffer zijn geweest van moslimoverheersers. Modi heeft een geheel eigen interpretatie van de Indiase historie, die fundamentalistische Hindoes een rechtvaardiging geeft om moslims, moskeeën en woonplaatsen aan te pakken. Inmiddels doet de Indiase antiterreurorganisatie onderzoek naar de moord op Teli. Beschuldigingen van buitenlandse betrokkenheid worden onderzocht. Een beschuldigende vinger wordt gewezen naar Pakistan en een daar opererende terreurorganisatie met mogelijk internationale banden. De Pakistaanse regering wees de aantijging resoluut van de hand. De relatie tussen de twee landen is sinds hun onafhankelijkheid gespannen. Pakistan is een hoofdzakelijk streng islamitisch land, terwijl in India de meerderheid hindoe is. Vorige week vrijdag kwam het Indiase hooggerechtshof met een uitspraak over de opmerkingen die Nupur Sharma maakte over de profeet Mohammed. De rechters verweten Sharma ‘een losse tong die een heel land in brand heeft gezet’. Het was haar schuld dat haar uitspraken in delen van India tot geweld hebben geleid. De rechters constateerden dat de dood van Teli ook een gevolg is van haar ‘beledigende uitbarsting’. Sharma wordt aanbevolen om op televisie haar verontschuldigingen aan te bieden aan heel India. Of met deze snoeiharde veroordeling de lont uit het kruitvat is getrokken, is afwachten. In India wachten steeds weer nieuwe brandhaarden, zoals nu in de beroemde stad Varanasi, waar Hindoes willen bidden in het complex van de Gyanvapimoskee, omdat daar vroeger een tempel zou hebben gestaan. Een tikkende tijdbom, een van de vele die het land kent.||https://www.parool.nl/wereld/gruwelijke-moord-op-hindoestaanse-kleermaker-verhoogt-spanningen-india-nog-verder~b5375548/
2022-07-07||Onze uittips voor komende week in Amsterdam: Britse popsterren, Erwin Olaf, Sidney Poitier, een walvisexpeditie en Lucky Luuk||Het laatste album van de groep is inmiddels zes jaar oud, maar dat houdt de skalegendes van Madness niet af van een nieuwe Europese zomertournee langs zalen en festivals. Op het menu: alle hits van de Londense formatie, zoals One Step Beyond, Baggy Trousers en Our House.Zaterdag 9 juli, 20.00 uur, Afas Live Het is de week van de Britse popsterren in Amsterdam. Later in de week verschijnt Ed Sheeran aan zijn fans (zie hieronder), eerst is het de beurt aan Harry Styles. Die had vermoedelijk ook best in de Johan Cruijff Arena kunnen spelen, maar houdt het voorlopig bij een eenmalig concert in de Ziggo Dome. Spannend om te zien of het voormalige lid van boyband One Direction zich ook live ontwikkelt tot de megaster die hij in de hitlijsten al is dankzij hits As It Was en Watermelon Sugar.Zaterdag 9 juli, 20 uur, Ziggo Dome Toen Ed Sheeran zich in 2011 meldde met zijn eerste hit The A Team leek hij de meest onwaarschijnlijke popster ooit. Inmiddels kijkt bijna niemand er meer van op dat hij twee keer de Johan Cruijff Arena volspeelt. Sheeran bewijst hoe je ook zonder traditionele popsterrenlooks een idool voor miljoenen kunt zijn.Donderdag 14 en vrijdag 15 juli, Johan Cruijff Arena De maker noemt zijn sculptuur ‘een moderne versie van het Vrijheidsbeeld’. Maar toen het in 2017 werd opgesteld in de Duitse stad Dresden, riepen protesterende Pegidaleden dat het ‘misbruik van artistieke vrijheid’ was. De extreemrechtse anti-islambetogers probeerden de drie op hun neus gezette bussen verwijderd te krijgen, maar kregen hun zin niet. Sindsdien reist Manaf Halbouni’s Monument door Europa als herinnering aan de burgeroorlog die nog steeds woedt in Syrië. Het kunstwerk is geïnspireerd op de reusachtige barricade die in 2015 werd opgeworpen om de burgers van Aleppo te beschermen tegen scherpschutters van het regeringsleger.T/m 28 augustus op NDSM-terrein Bob Eikelboom rekt de grenzen van de schilderkunst weer eens wat verder op. De kunstenaar, die eerder het medium verrijkte met magneetschilderijen en ronde, chromen werken heeft nu een serie epoxyschilderijen gemaakt die eruitzien als enorm uitvergrote amoebes. De glimmende huid oogt als plastic, maar eronder is de kwastbeweging van de kunstenaar te herkennen. Vergelijkingen met abstract expressionisten dringen zich op. Bij een rechthoekig werk waar de amoebe is uitgezaagd, steekt Matisse zijn hoofd om de deur. De schilderijen gaan gepaard met lampen van gegoten, transparant kunststof waar hier en daar de kop van Purno de Purno in te herkennen is.T/m 30 juli, Galerie Fons Welters, Bloemstraat 140 Amsterdam ligt gemiddeld zo’n 2 meter onder de zeespiegel. In de Watergraafsmeer ligt het laagste deel van de stad. Daar zullen we het eerste merken wat de effecten zijn van overstromingen door klimaatverandering. Rem van den Bosch fotografeerde kwetsbare plekken in de stad en laat zien hoe hoog het water komt als de dijken breken. De foto’s zijn op grote billboards aan de Sloterplas geplaatst. Wie meer wil weten, kan zich elke dinsdag om 10 en 12 uur melden voor toelichting door de kunstenaar zelf.T/m 31 juli op de wandelstrook tussen het Van Eesteren Museum en Watersportcentrum De Duikelaar Erwin Olaf was 24 toen hij de opdracht kreeg Hans van Manen te fotograferen voor Sek, het ledenblad van COC Nederland. Van Manen was destijds niet alleen een van ’s werelds meest vooraanstaande choreografen, maar ook een gevierd fotograaf. Hij nam Olaf bij de hand en introduceerde hem tot de wereld van de beeldende kunst. De Amerikaanse fotograaf Robert Mapplethorpe was hun grootste inspiratiebron. Diens invloed is nu terug te zien in de tentoonstelling Dance in Close-Up, waarvoor Olaf foto’s in vierkant formaat schoot van fragmenten uit dertien choreografieën van Van Manen. Hij deed dat met dezelfde Hasselbladcamera die hij bij zich had toen hij Van Manen in 1983 voor het eerst ontmoette. In de RM Sunday Session gaan Olaf en Van Manen in gesprek.Zondag 10 juli 14.00 uur, Galerie Ron Mandos, Prinsengracht 282 Ginkgo is het eerste deel van de drieluik Rituals of Transformation. De dansopera gaat over het einde van de wereld zoals wij die kennen, er wordt gedanst op de puinhopen van de beschaving; de mensheid lijkt onherroepelijk haar ondergang tegemoet te gaan. Maar het werk gaat ook over transformatie en over hoop. Ginkgo is een muzikale totaalervaring waarin vaste componist Gary Shepherd zijn composities vermengt met fragmenten uit Mozarts Requiem en Le Cygne van Camille Saint-Saëns.Zaterdag 9 juli, Festival Julidans, ITA Vrijdag is Over het IJ begonnen, een fijn theaterfestival van nieuwe makers in Noord. Een van de voorstellingen is Horizon, een een-op-eenperformance boven op de NDSM-pont over toekomstdromen en de klimaatcrisis van theatercollectief Opening Statement. Wie nu jong is, erft een wereld vol klimaatontwrichting: het wordt een oefening in radicale toekomstempathie. T/m 17 juli, Over het IJ-festival Het Amsterdamse Bostheater is voor volwassenen al een traktatie, maar voor kinderen is het nog magischer. Geweldig dus dat er voor de jongste theaterbezoekers ook wat leuks te zien is. Dit jaar komt Meneer Monster (de makers van onder meer De Gruffalo en De Waanzinnige Boomhut) met een nieuwe familievoorstelling, losjes geïnspireerd op de bekende stripreeks Lucky Luke.9 juli t/m 6 augustus, Amsterdamse Bostheater De geprivilegieerde witte man valt uit de hemel: het is het moderne jasje waarin de jonge theatergroep Collectief Blauwdruk het 17de-eeuwse stuk Lucifer van Joost van den Vondel hijst. Hertaald, speels in eigenzinnig Nederlands-Latijn en op locatie op het Stenen Hoofd. Hoogdravend kan ook toegankelijk zijn.T/m 17 juli, Het Stenen Hoofd Twee jaar lang werkte de Chinese autodidact Gu Xiaogang met een grotendeels uit niet-professionele acteurs bestaande cast aan deze indringende familiekroniek, met de stad Fuyong als achtergrond. Daar ontstond honderden jaren geleden ook het beroemde schilderij waarnaar de film is vernoemd, dat de bergen en de rivier Fuchun verbeeldt. Zo gaat ook deze film op kalme wijze langs pieken en dalen.Te zien in: Eye Filmmuseum Met haar zesde speelfilm verwerkt de Poolse-Nederlandse Antoniak de corona-onzekerheden in een allegorie rond twee vrouwen die op een verlaten eiland belanden. De één is ziek, de ander zorgt, en dan dient zich een vreemdeling aan.Te zien in: Eye Filmmuseum, Het Ketelhuis Nog tot eind augustus vertoont Eye Filmmuseum een uitgebreid zomerprogramma rond acteurs Sidney Poitier en Denzel Washington. De in januari op 94-jarige leeftijd overleden Poitier was een wegbereider voor zwarte acteurs in Hollywood, Washington werd in zijn voetsporen een wereldster. Ze acteerden nooit samen, maar waren goed bevriend. De vier films die dit weekend te zien zijn, tonen hun veelzijdigheid. Poitier schittert als probleemjongere in zijn doorbraakfilm Blackboard Jungle (zondag 10 juli 16.00 uur) en is juist de ideale schoonzoon in Guess Who’s Coming to Dinner (zaterdag 9 juli 16.00 uur). Washington schittert in Glory als bevrijde slaaf die soldaat werd tijdens de Amerikaanse Burgeroorlog (zondag 18.45 uur) en bijt van zich af als de onterecht voor moord veroordeelde bokser Rubin Carter in The Hurricane (zaterdag 18.30 uur)Te zien in: Eye Filmmuseum De Hortus komt met een zomerspeurtocht voor kinderen tussen de 6 en 11 jaar. Leer meer over het pluis van een paardenbloem, de zaadjes van een bes die reizen in de maag van een vogel of de klis, die blijft haken aan de vacht van dieren. De speurtocht is gratis af te halen bij de portier. T/m 4 september, De Hortus In deze familierondleiding ga je in 25 minuten op zoek naar de verhalen achter walvissen. Wist je dat mensen vroeger dachten dat het monsters waren? Voel een walvistand of luister naar verhalen over de grote zoogdieren en leer waarom we zuinig om moeten gaan met walvissen.T/m 28 augustus, Het Scheepvaartmuseum Het Amstelpark wordt dit weekend omgetoverd tot een groot openluchtrestaurant tijdens Festival Trek. Behalve van streetfoodgerechten kun je ook genieten van jonge theatermakers, kleinkunst en muzikaal talent uit Amsterdam. Kinderen kunnen oud-Hollandse spelletjes spelen, een ritje maken in klassieke kermisattracties of naar het kindertheater. Zaterdag 9 en zondag 10 juli, Amstelpark De naam spreekt eigenlijk voor zich, want op Vunzige Deuntjes hoor je de teksten van onder andere Bizzey, Ronnie Flex & The Fam, Josylvio, Freddy Moreira en Chivv. Muziek om op te twerken dus. Ook dé popster van het moment Antoon is aanwezig, bekend van hits als Hallo en Hyperventilatie.Zaterdag 9 juli, 12.00 uur, Amsterdamse Bos||https://www.parool.nl/ps/onze-uittips-voor-komende-week-in-amsterdam-britse-popsterren-erwin-olaf-sidney-poitier-een-walvisexpeditie-en-lucky-luuk~b89dc533/
2022-07-07||Zij steken dit weekend met een 60-jaar oud sloepje Het Kanaal over: ‘Alle vertrouwen dat het goedkomt’ ||De droom van Koen Aardewijn (34) en Michiel Heynen (34) begon zestien jaar geleden, toen de twee samen naar de hoofdstad verhuisden. Ze werden, samen met twee andere vrienden, de trotse eigenaren van een zestig jaar oude reddingssloep. Want, zo vonden de vrienden: “Een sloepje hoort eigenlijk wel bij wonen in Amsterdam.” De acht meter lange sloep genaamd ‘General’ werd volledig opgeknapt en heeft op een paar tochten na altijd aan de Keizersgracht gelegen, met een Amsterdamse vlag eraan. “Onze inspiratie komt van de Engelandvaarders die tijdens de Tweede Wereldoorlog Het Kanaal zijn overgestoken,” vertelt Heynen. “En natuurlijk een beetje van mijn naamgenoot Michiel de Ruyter die verantwoordelijk was voor de Tocht naar Chatham. We wilden al langere tijd gaan, maar eerst moest alles technisch in orde zijn. Vanwege de coronapandemie was er lang veel onzekerheid of we konden varen. Nu zijn we er echt klaar voor.” De mannen vertrekken vrijdag rond zes uur ‘s ochtends vanuit Vlissingen. Vandaar varen ze eerst naar Ramsgate, daarna op zaterdag naar Sheerness om vervolgens zondag aan te komen in Londen, waar ze aanmeren in St. Katharine’s Docks, nabij de Tower Bridge. Volgens Heynen komt het niet vaak voor dat een sloep zonder in konvooi te varen Het Kanaal oversteekt. “En zeker niet zo’n oude reddingssloep, met enkel een dieselmotortje.” Toch zijn er uitzonderingen: Heynen wijst op Prins Bernhard, die ooit in de Waterdream in zeven uur en veertig minuten over het water van Nederland naar Engeland voer. “Maar die boot was nieuw, en voorzien van de nodige pk’s. Wij hebben slechts 22 pk.” Het Kanaal is de drukst bevaarde zeeroute ter wereld, vertelt Heynen. “Dat is ook de reden waarom mensen niet vaak met open boten de oversteek maken. En al helemaal niet met een sloep.” Toch zien de dertigers uit naar dit avontuur. “Eigenlijk zijn vooral onze moeders bang,” grapt Heynen. “Er kan altijd wat gebeuren, maar we zijn goed voorbereid en dat is een geruststellende gedachte. We hebben een reddingsbootje mee, waar we zo nodig meteen op kunnen springen.” Ook heeft het duo een marifoon, waarmee je kunt communiceren met andere boten op het water alsmede met walstations zoals sluizen, verkeersposten of de kustwacht. “En natuurlijk zouden we niet gaan varen als onze boot niet in uitstekende staat was. We hebben er alle vertrouwen in dat het goedkomt en hebben veel zin in dit weekend.”||https://www.parool.nl/amsterdam/zij-steken-dit-weekend-met-een-60-jaar-oud-sloepje-het-kanaal-over-alle-vertrouwen-dat-het-goedkomt~b1b38fb0/
2022-07-07||Minister Dijkgraaf: ‘Staatssecretaris en topambtenaar braken geen regels door privéuitjes met Rijxman’||Volgens minister Robbert Dijkgraaf (Onderwijs, Cultuur en Wetenschap, D66) staan in het handboek voor bewindspersonen, het zogeheten blauwe boekje, ‘geen specifieke regels’ over privérelaties. VVD’er Dekker ging in 2017, toen hij als demissionair staatssecretaris verantwoordelijk was voor de publieke omroep, op vakantie naar Israël met Rijxman en hun beider partners, zo onthulde de mediapodcast van BNR. Rijxman, inmiddels wethouder in Amsterdam, was toen bestuursvoorzitter van de NPO. “Je zou verwachten dat hij een zekere distantie onderhoudt naar de organisatie waar hij miljoenen subsidie aan geeft,” oordeelde PVV-Kamerlid Martin Bosma. SP-Kamerlid Peter Kwint vindt het ‘gewoon dom’ maar D66-Kamerlid Sjoerd Sjoerdsma meent dat het blauwe boekje een update behoeft. “Je kunt niet toezicht houden en dan samen op vakantie gaan.” Ook VVD-Kamerlid Pim van Strien erkende dat de ‘beeldvorming belabberd’ is. Maar Dijkgraaf weigerde een oordeel te geven over de vakantie van Dekker. “Het is een moeilijke en subtiele afweging die bij individuele bewindspersonen ligt.” Hij wil (oud-)bewindspersonen ‘het vertrouwen geven dat die afweging op de juiste manier wordt gemaakt’. Ook voor ambtenaren geldt het ‘uitgangspunt’ dat die zelf zakelijk en privé ‘goed weet te scheiden’. “Daar doen ze ook een eed of belofte voor,” stelde Dijkgraaf. De 63-pagina’s tellende gedragscode integriteit voor ambtenaren verbiedt privécontact met zakenrelaties niet. Bij twijfel, zei Dijkgraaf, kan een ambtenaar overleggen met diens leidinggevende of de vertrouwenspersoon. Dijkgraafs hoogste ambtenaar, Marjan Hammersma, lijkt dat niet te hebben gedaan toen zij augustus vorig jaar samen met Rijxman een hotelkamer had geboekt in Dokkum. PVV’er Bosma bestempelde dit uitje, dat eveneens door BNR werd onthuld, als ‘netwerkcorruptie’. “Staat en omroep liggen lepeltje-lepeltje in een hotelbed.” Die overnachting werd geruchtmakend omdat Hammersma eerder een vertrouwelijk gesprek voerde met een klokkenluider die schimmige salarisconstructies, waarmee de NPO het maximale salaris voor oproeppersoneel zou proberen te omzeilen, aan de orde wilde stellen. Na het gesprek zou de klokkenluider niets meer van de topambtenaar hebben gehoord. De klokkenluider wist niet dat Hammersma hecht was met Rijxman. Rijxman zegt in een verklaring dat ze Hammersma kent uit de tijd dat ze bij productiebedrijf IDTV werkte, van 2001 tot 2011. “In de tijd dat ik ziek werd, kregen wij een vriendschappelijke band. We hebben werk en privé altijd gescheiden gehouden.” Van de klokkenluider hoorde Rijxman uit de media. “Ik heb dit nooit besproken met Hammersma.” Rijxman stelt de ‘vriendschappelijke band’ wel gemeld te hebben. “Ik heb indertijd Tjibbe Joustra, de voorzitter van de Raad van Toezicht van de NPO, op de hoogte gesteld.” Het Commissariaat voor de Media kondigde donderdag een breed onderzoek aan naar belangenverstrengeling bij de NPO. Rijxman stelt dat ze niet in strijd met de NPO-regels heeft gehandeld. “Ik heb de Governance Code van de NPO niet overtreden.” Ook niet, stelt ze, toen ze op reis ging met Dekker. “Moeten we dan van iedereen in een publieke functie gaan vragen alle kennissen en vrienden in een openbaar register bij te houden?” Ook de Auditdienst Rijk, de interne controleur van het kabinet, doet onderzoek naar de gang van zaken rond de klokkenluider. Dat onderzoek zou half juli klaar moeten zijn. De Tweede Kamer wil daarom na het reces opnieuw in debat met Dijkgraaf en staatssecretaris Gunay Uslu (Media, D66).||https://www.parool.nl/nederland/minister-dijkgraaf-staatssecretaris-en-topambtenaar-braken-geen-regels-door-priveuitjes-met-rijxman~b1454cfe/
2022-07-07||Zij rekent in een boek af met haar traumatische jeugd: ‘Ik was altijd bang, voor allebei mijn ouders’||In een hotelbar aan de Prinsengracht vertelt Lucia van den Brink dat ze Amsterdam heeft verruild voor een dorp, Petten, waar ze een huis met een tuintje heeft. Het was een experiment maar tot nu toe bevalt het goed; de ruimte, de rust en de begane grond onder haar voeten. Ze woont er samen met haar Braziliaanse man, die opgroeide in São Paulo. De warme familiecultuur waar ze door hem in terechtgekomen is, staat in schril contrast tot wat ze kent uit haar jeugd, zegt ze – als overgang naar haar eind juni verschenen deels autobiografische roman De geur van een moeder. “Lekker eten, familieleden die lief en knuffelig zijn, een gezellig gedekte tafel waaraan niet wordt gescholden maar wordt gepraat over wat iedereen bezighoudt – het was allemaal nieuw voor mij. Dat valt wel te lezen in het boek.” En hoe. Het verhaal begint in de slaapkamer van de achtjarige Lentl die op haar bed omringd door knuffeldieren angstig naar de deur zit te staren, luisterend naar het geschreeuw van haar ouders elders in het huis. Hun stemmen komen dichterbij. Lentl kruipt dieper weg onder de deken en fantaseert een slot op de deur. Weg kunnen vliegen zou ook fijn zijn, naar een bos met een meer. Dan ging ze zwemmen en hield ze haar hoofd zo lang mogelijk onder water zodat ze niets hoefde te horen, want, zo schrijft Van den Brink, als kind had ze al oren als vergrootglazen. Lentls moeder pleegt niet lang daarna zelfmoord. Het meisje blijft achter bij een alcoholverslaafde en agressieve vader die haar de schuld geeft van haar moeders dood. ‘Ik kan niet wachten tot je het huis uit bent,’ zegt hij dreigend als Lentl tien is. Die avond kerft ze voor het eerst met een stanleymes een letter in haar arm: de H van help. Voor Lucia van den Brink begon de werkelijke afrekening met haar traumatische jeugd zo’n drie jaar geleden, op haar 27ste. “Ik woonde in Amsterdam, kreeg een liefdevolle relatie, had een vriendenkring opgebouwd en ik werkte ergens waar de sfeer ontzettend goed was. Dat zette me aan het denken over waar ik vandaan kom. Fysieke en geestelijke mishandeling waren weliswaar uit mijn dagelijks leven verdwenen, maar de blauwdruk van de eerste twintig, vijfentwintig jaar liet zich niet weggummen. Dat heb ik wel geprobeerd: niet omkijken, het is voorbij, je leeft nu, je bent niet je verleden, maar ja, zo werkt het niet. Dat wist ik natuurlijk allang, want in mijn hoofd herhaalde ik de woorden waarmee mijn ouders me uitscholden als kind.” “Een van de vele scheldwoorden die Lentl dagelijks over zich heen kreeg als kind. Net als ik. Voor mijn ouders was ik een zwart schaap en een last, al heb ik het vermoeden dat ze me niet anders behandelden dan ze zichzelf behandelden. Ze lagen overhoop met zichzelf en elkaar en daar werd ik in meegesleept. Ik denk niet dat ze me op de wereld hebben gezet met het idee: zo, we gaan dit kind een miserabele start geven. Ze hebben me ook echt goede dingen meegegeven. Boeken lezen is er een van. Mijn moeder las veel. En er was soms ook liefde. Tot het ineens weer helemaal misging. Ik wist nooit wat me te wachten stond. Dat maakte ook de betere periodes onheilspellend.” “Altijd. Voor allebei. Dat laatste kon ik in dit boek nog niet aan. Daarom heb ik me op één ouder gestort, dat was al genoeg. De angst die ik als kind meedroeg richtte zich overigens niet alleen op wat zij mij aandeden, ik was ook altijd bang dat zij dood zouden gaan aan hun alcoholverslaving of door een zelfmoordpoging. Zo is het gelukkig niet gegaan, ze leven nog, maar ik heb de dood wel gebruikt in het boek om die angst te tonen.” “Een keer vertelde ik iets aan een schoolpsycholoog bij wie ik in tranen uitbarstte. Dat was het wel. Als kind ben je alleen je omstandigheden, zoals ik schrijf in het boek. Lang wist ik niet beter of iedereen leefde zo, veel besef van veilig of onveilig opgroeien had ik niet. Ik hoopte wel op een redding, elke dag. Ik begon met mijn huid om hulp te vragen. In de hoop een redding op gang te kunnen brengen kleurde ik mijn blauwe plekken in met van die lelijke blauwe oogschaduw die je krijgt bij zo’n plastic opmaakpop. Als ik ze feller maak, ziet de meester het misschien, dacht ik dan, of oma, of iemand anders. En dan gaan ze iets doen. Maar dat is niet gebeurd.” “Ik snap het ook wel. Heel lang wilde ik zelf ook liever wegkijken. De redding kwam uiteindelijk van mezelf, in het begin door ouder te worden en te merken dat je steeds meer in eigen hand krijgt. Misschien is die weg ook wel het beste. Het was soms eenzaam, want ik had niemand om op terug te vallen, maar het gaf wel het vertrouwen dat ik mezelf een goed leven kon geven.” “Dat heb ik opgegeven toen ik 24 was. Ik kon de voortdurende opeenstapeling van hun ellende niet meer verdragen. Het huis uit was ik al eerder, maar ik ben uit schuldgevoel nog een keer teruggegaan. Ik voelde me verantwoordelijk voor mijn ouders, ik wilde ze redden. Moeten aanzien hoe zij hun lichaam vernielen vond ik misschien wel het ergste. Ze werden schimmen van mensen en ik wilde er weer mensen van maken. Dat ging niet, wat ik ook probeerde. Voor mijn gezondheid was het ook niet goed. Ik had verschrikkelijke nachtmerries, ik was steeds heel zenuwachtig, ik had last van herbelevingen – allemaal symptomen van een posttraumatische stressstoornis. Mijn lichaam ging daarin mee. Dat maakte zich tijdens een herbeleving zo klein mogelijk en kroop weg in de gordijnen, als een klein, bang meisje.” “Het is confronterend. Toen het net van de drukker kwam, was de display bij de ingang van de uitgeverij voor de helft gevuld met mijn boek. Ik kon er niet naar kijken toen ik binnenliep. Dit verhaal is geen product, het is mijn leven. Ik heb opnieuw nachtmerries en ik praat weer tegen mezelf op die neerhalende manier. Het is moeilijk met dit verhaal te bestaan, en nu is het ook nog lastig om ermee in de wereld te staan. Het is mijn waarheid, zoals ik het beleefde. Mijn ouders hebben een andere waarheid, dat weet ik. Daar tegenin gaan voelt nog steeds onnatuurlijk. Gelukkig kan ik bij vlagen ook blij zijn dat het boek er is. Ik heb niet voor niets drie jaar gewerkt om het er te laten zijn.” “Ik kon er niet langer blijven. Door het schrijven zat ik al best weer wat avonden thuis in de gordijnen gerold. Het is wel iets wat ik wil kunnen, langer dicht bij dat kleine meisje blijven, als schrijver. Maar goed, ik ben pas dertig, ik heb nog even te gaan. Ik heb net deze grote stap gezet, het hoeft niet sneller te gaan, al heb ik altijd het gevoel dat ik te weinig tijd heb.” “Ik heb wel eens uitgerekend hoeveel boeken ik nog kan lezen als ik de gemiddelde leeftijd haal. Dat is niet best, zo weinig.” “Op mijn derde was ik al bang om dood te gaan. Ik weet nog precies het moment dat ik het voor het eerst voelde. Het is de zwaarste herinnering die ik heb. Mijn moeder gooide me hard met mijn hoofd tegen de muur. Ik lag op de grond en dacht: nu ga ik dood. Mijn volgende boek wil ik openen met dat moment.” Ze glimlacht verlegen: “Lekker begin weer.” “Even los van het uitbrengen, want dat is eng. Maar inderdaad, schrijven zelf geeft enorm veel vrijheid – je kunt dingen herschrijven, veranderen, onderzoeken – en dat is veilig voor mij. Ik zit aan het stuur, ik bepaal waar mijn verhalen heengaan.” Lucia van den Brink: De geur van een moeder, Ambo|Anthos Uitgevers, €21,99.||https://www.parool.nl/ps/zij-rekent-in-een-boek-af-met-haar-traumatische-jeugd-ik-was-altijd-bang-voor-allebei-mijn-ouders~b0c038f6/
2022-07-07||Rembrandts forse neus was me nooit eerder opgevallen||Karl Malden. Iemand die deze acteur nog kent? Hij speelde in de televisieserie The Streets of San Francisco, met een jonge Michael Douglas. Wat vooral opviel aan Karl Malden, en daarom had ik vaak geen idee wat hij nu precies zei, was zijn neus. Zijn enorme neus. Ik kon daar heel erg gebiologeerd naar kijken. Hoe was het mogelijk. Weijers, van wiskunde, had ook zo’n neus. Als hij verkouden was, maakte hij er enorm veel geluid mee. De mare ging dat hij er een knikker mee kon opsnuiven die hij dan even later weer uit zijn mond tevoorschijn toverde. Harry Mulisch. Maar deze week zag ik iemand van wie ik het niet had verwacht. Dat hij een grote neus had. Rembrandt. Veel zelfportretten van de man gezien, maar het was me eerlijk gezegd nooit opgevallen. Het is niet zo’n aardappel als van Karl Maden, maar toch best een fors exemplaar. Er hangt nu een schilderij van de meester in de Hermitage Amsterdam. In het kader van het project Dutch Heritage, waarin beroemde bruiklenen in het museum worden getoond. Nu is Zelfportret (1669) daar te bewonderen, waarschijnlijk zijn laatste zelfportret. Uitgeleend door het Mauritshuis in Den Haag. Ik stond oog in oog met de man die in het jaar dat hij zichzelf schilderde zou overlijden, 63 jaar oud. Op dertig centimeter afstand (zo dicht kun je bij hem komen). Toen zag ik het. Die neus. Gingen mijn gedachten dus terug naar mijn jeugd, toen The Streets of San Francisco op tv was. Karl Malden. (Ook alweer een tijd dood.) Hij, Rembrandt, had er zelf geen moeite mee, zo te zien, om met zo’n kokkerd uit de kast te komen. Hij schilderde zijn neus vaak, vaker dan welke zeventiende-eeuwse schilder zijn neus schilderde. (Er zijn meer dan tachtig zelfportretten van Rembrandt bekend, waaronder ook tekeningen en etsen.) Misschien was het een statussymbool. Bij de Egyptenaren bijvoorbeeld stond een grote neus voor wijsheid. Bij de Grieken voor macht. Er is een ets van Rembrandt uit circa 1628, getiteld Zelfportret met brede neus. (Geen idee of die titel van hemzelf is.) En in een begeleidende tekst verderop in de tentoonstelling over dit schilderij, lezen we dat hij die neus zo’n beetje als zijn favoriete gezichtsdeel in het licht zette. Onder het kopje Glimmende neus staat: ‘Sommige delen schilderde Rembrandt heel dun, andere juist heel dik. Zoals zijn neus: die zette hij neer in vette lagen roze verf – hij boetseerde hen haast. Als finishing touch plaatste hij een witte dot. Dat laat het puntje van zijn neus glimmen in het licht.’ Rembrandt en zijn neus. Geen idee ook of hij in het echt ook zo’n grote neus had. Er zijn alleen die zelfportretten. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/rembrandts-forse-neus-was-me-nooit-eerder-opgevallen~bac978b6/
2022-07-07||The Godfather-acteur James Caan (82) overleden||Dat melden zijn nabestaanden op Twitter. ‘De familie stelt de enorme stroom van liefde en condoleances op prijs en vraagt iedereen onze privacy te respecteren’, staat op het officiële account van de ster. De acteur, die vier keer trouwde en weer scheidde, laat vijf kinderen achter, onder wie acteur Scott Caan, bekend van de serie Hawaii Five-0. Zoals James bij leven altijd deed, sluit de familie de tweet af met de woorden ‘einde van de tweet’. Caan begon zijn carrière in de jaren 60 en brak definitief door met zijn rol van Sonny Corleone in The Godfather (1972), naast Marlon Brando en Al Pacino, die hem een Oscar-nominatie opleverde. Zijn personage wordt in de film doorzeefd door een schijnbaar oneindige reeks kogels tijdens een scène die wordt gezien als een van de meest memorabele in de filmgeschiedenis. Zelfs tientallen jaren later spraken wildvreemden hem nog aan met het advies vooral weg te blijven bij tolpoortjes, aldus persbureau AP, aangezien ‘Sonny’ daar aan zijn einde kwam. Caan speelde de rol ook kort in een flashbackscène in The Godfather II, naar verluidt vroeg én kreeg hij daarvoor evenveel geld als voor zijn grote rol in de eerste film. ‘James was mijn fictieve broer (in The Godfather) en mijn vriend voor het leven’, reageert Al Pacino (82). ‘Het is moeilijk te geloven dat hij straks niet meer op deze planeet is, want hij zat zo vol leven en was een durfal. Een geweldige acteur, een briljante regisseur en mijn geliefde vriend. Ik ga hem missen.’ De decennia na The Godfather toonde Caan zich een veelzijdig acteur, met rollen als sergeant in de oorlogsfilm A bridge too far (1977), een rol naast Barbra Streisand in het muzikale Funny Lady, een hoofdrol in de psychologische Stephen King-thriller Misery (1990) en komische rollen in luchtiger films als Elf (2003). Tussen 2003 en 2007 speelde hij vier seizoenen de hoofdrol in de kitscherige glamourserie Las Vegas, die ook in Nederland te zien was en lang werd herhaald. “Hij is een van de aardigste, coolste en grappigste mensen die ik ooit heb ontmoet”, reageert zijn tegenspeler Josh Duhamel uit die serie in een emotionele video. “Een van mijn leermeesters. Ik ga je missen, James, ik hou van je.” Ook talloze andere beroemdheden reageerden op Caans overlijden. ‘Bedroefd om te horen dat James Caan is overleden’, twittert acteur Mark Wahlberg, die met hem in de film The yards speelde. ‘Het was een eer en een genoegen om een echte legende als hij te kennen en om met hem te werken.’||https://www.parool.nl/kunst-media/the-godfather-acteur-james-caan-82-overleden~b4db714e/
2022-07-07||Pogacar nieuwe leider in Tour de France na ritzege||Pogacar won de afgelopen twee edities van de Tour de France. In een sprint bergop versloeg hij de Australiër Michael Matthews en de Fransman David Gaudu. Mede door de rugwind waren de renners een kleine drie kwartier eerder dan verwacht in Longwy. Het ging hem vooral om de ritzege, zei Pogacar achteraf: “Ik zou er niet mee hebben gezeten als ik de gele trui nu nog niet had gehad. Ik wilde de rit winnen. Het geel is een bonus.” Nota bene Wout van Aert was mee in een lange ontsnapping. “De sterkste man reed vandaag vooruit,” zei Pogacar, doelend op de Belg van Jumbo-Visma die 11 kilometer voor de streep als laatste vluchter werd achterhaald. Van Aert liet de groep meteen lopen, waarna Pogacar (23) dankzij op de streep verdiende bonificatieseconden de Amerikaan Neilson Powless uit het geel hield. Die volgt nu op 4 seconden. De Deen Jonas Vingegaard van Jumbo-Visma is derde op 31 seconden. Taco van der Hoorn, die woensdag net naast de ritzege greep, ging er donderdag snel na de start opnieuw vandoor met twee metgezellen. Maar de Nederlander trof het niet dat Van Aert plannen had. Na de hergroepering ging die op avontuur, in gezelschap van de Amerikaan Quinn Simmons en de Deen Jakob Fuglsang. Het trio liep snel uit. Op de Côte des Mazures mocht Simmons als eerste de streep passeren, goed voor 2 bergpunten. De voorsprong op het peloton bedroeg inmiddels ruim 3 minuten. Met nog een kleine 75 kilometer te gaan pakte Van Aert de volle buit (20 punten) bij de tussensprint in Carignan. Het peloton volgde op 2.40 minuut, maar zag kort erna Fuglsang, die na een plaspauze het vooraan voor gezien had gehouden, terugkeren. Van Aert en Simmons besloten nog even door te rijden, maar 30 kilometer voor de streep zag ook de pas 21-jarige Amerikaan het niet meer zitten. Met name de ploegen Ineos en Arkea hadden de achtervolging ingezet. Op 11 kilometer voor de streep werd Van Aert ingelopen en ging het peloton op weg naar de Côte de Pulventeux, een klim van de derde categorie kort voor de finish. De Fransman Alexis Vuillermoz kwam met voorsprong als eerste boven, maar in de slotkilometers brachten ploeggenoten Pogacar in stelling voor een sprint, die werd ingezet door zijn landgenoot Primoz Roglic. De Jumbo-kopman, woensdag nog gevallen, finishte als negende. “Iedere keer als ik win voelt het beter”, zei Pogacar, die vorig jaar het geel in de achtste etappe veroverde. “Het was een zware dag, we hebben heel hard moeten rijden achter Van Aert. Uiteindelijk was het peloton te sterk voor hem. Mijn ploeg heeft daarbij geweldig werk geleverd. Zeker op die laatste twee klimmen. Ik zal goede benen hebben gehad.” Vrijdag volgt de eerste etappe met een aankomst op een echte col. De streep is getrokken in de Vogezen op de Planche des Belles Filles na nog een steil extra stuk over een deels onverharde weg.||https://www.parool.nl/sport/pogacar-nieuwe-leider-in-tour-de-france-na-ritzege~bf72d9e5/
2022-07-07||Hoe steeds meer puzzelstukjes wijzen op de link van Taghi naar Peter R. de Vries||De man die van afstand de uitvoerders van de moord op Peter R. de Vries aanstuurde, is volgens justitie de 27-jarige Krystian M. uit het Gelderse Ochten. Hij werd 4 juli als verdachte aangehouden in zijn cel, waar hij vastzat voor een poging tot moord in Zeewolde in oktober 2021. M. is een belangrijke verdachte in de strafzaak onder codenaam Buizerd tegen Ridouans neef Anouar Taghi en acht anderen. Zij worden vervolgd voor onder meer het stelen van auto’s om die bij liquidaties te gebruiken. In die zaak wordt Krystian M. ook verdacht van betrokkenheid bij de poging tot moord op een man. Zo is M. te linken aan Ridouan Taghi, die alom wordt beschouwd als opdrachtgever voor de moord op Peter R. de Vries, omdat die vertrouwensman was van kroongetuige Nabil B. tegen Taghi en zijn groepering. In Spanje en Curaçao zijn twee verdachten van 26 en 27 jaar gearresteerd die op 6 juli vorig jaar in de Lange Leidsedwarsstraat waren, direct nadat Peter R. de Vries daar was neergeschoten. Mogelijk maakten de mannen filmpjes die ze meteen verspreidden. Daarmee vergrootten ze de schok van de aanslag. Wouter Laumans: “Dit is het zaaien van terreur.” De getuige die uitvoerige verklaringen heeft afgelegd over de relatie tussen de vermoede uitvoerders van de moord op Peter R. de Vries en de organisatie van Ridouan Taghi, is al sinds november 2021 uitgebreid verhoord. Hij wordt beschermd en afgeschermd onder nummer 5089. Volgens ingewijden wijst de getuige in de richting van Ridouan Taghi als opdrachtgever voor de moord op De Vries. Al deze ontwikkelingen zijn reden genoeg voor de rechtbank om de zaak tegen de vermoede uitvoerders van de moord te heropenen.||https://www.parool.nl/kunst-media/hoe-steeds-meer-puzzelstukjes-wijzen-op-de-link-van-taghi-naar-peter-r-de-vries~b49419c7/
2022-07-07||Canal Parade blijft blikvanger: minder commercie of bloot is aan de organisatie||Dat schrijft verantwoordelijk wethouder Touria Meliani donderdag in een brief aan de gemeenteraad. De raadsbrief geldt als bijsluiter bij het nieuwe beleidskader voor Pride Amsterdam dat in 2023 van kracht wordt. Belangrijkste vernieuwing is dat de organisatie van het evenement vanaf volgend jaar meteen subsidie krijgt voor vier jaar en dus meerdere jaren kan bouwen aan het evenement. Alle belangstellenden kunnen een plan indienen om mee te dingen naar de vergunning. Naar de raadsbrief was met belangstelling uitgekeken nadat in het voorjaar tijdens een gesprek van de gemeente met een klankbordgroep stemmen waren opgegaan om de Canal Parade op te doeken. Met name het activistische deel van de lhbtq-gemeenschap pleitte bij die gelegenheid voor minder feest en meer protest tijdens Pride. Het massale volksfeest op en rond de grachten tijdens de botenparade was de critici een doorn in het oog. Het stadsbestuur noemt de Canal Parade daarentegen een belangrijk onderdeel van Pride Amsterdam. De gemeente stelt wel extra eisen en voorwaarden aan het evenement en de organisator, die moeten bijdragen aan een Pride voor en door alle groepen uit de lhbtq-gemeenschap. In het beleidskader vraagt de wethouder van de organisatie om juist aandacht te besteden aan thema’s als zichtbaarheid, acceptatie, emancipatie en veiligheid. Op advies van de klankbordgroep vraagt de wethouder speciaal aandacht voor twee specifieke doelgroepen, transpersonen en bi-culturele leden van de lhbtq-gemeenschap, omdat vooral deze groepen kampen met uitsluiting en discriminatie. Uit onderzoek door R2 Research blijkt overigens dat met de voorstanders van afschaffing van de Canal Parade misschien net twee boten te vullen zijn. Van de ondervraagden uit de lhbtq-gemeenschap verklaarde 5 procent tegen het evenement te zijn, tegen 40 procent die het evenement in de huidige vorm wil behouden. Een kleine 40 procent is voor aanpassing van de Canal Parade, maar dan gaat het niet alleen om minder commercie, maar ook om minder bloot en minder herrie. Inhoudelijk wil de gemeente zich niet met de botenparade bemoeien. Er wordt van de organisatie verwacht dat zij zich inspant om de commerciële uitingen zoveel mogelijk te beperken, maar de gemeente voegt er onmiddellijk aan toe dat de boten van grote bedrijven van toegevoegde waarde kunnen zijn, bijvoorbeeld om de begroting voor de hele Pride rond te breien. De gemeente laat ook alvast weten dat het Amstelveld komt te vervallen als locatie voor grootschalige evenementen tijdens Pride. Er wordt al jaren door omwonenden geklaagd over de overlast als gevolg van het jaarlijks terugkerende feest. Met de organisator wordt gezocht naar een alternatieve locatie en rond 2028 wordt een nieuwe afweging gemaakt. Uit het onderzoek van R2 Research blijkt dat Amsterdammers anders tegen de Canal Parade aankijken dan bezoekers van buiten de stad. Een aanzienlijk deel van de Amsterdammers wil minder bloot zien tijdens het evenement, bezoekers van buiten vragen juist om meer. Amsterdammers willen de muziek graag wat zachter, de bezoekers van buiten vragen om meer decibellen. De meeste ondervraagden (vier van de vijf) vinden het wel belangrijk dat Pride Amsterdam er is. Een even grote groep vindt het evenement belangrijk omdat het de lhbtq-gemeenschap viert en gelijke rechten voor allen nastreeft. Volgens driekwart van de respondenten levert Pride Amsterdam daadwerkelijk een bijdrage aan de acceptatie van de gemeenschap.||https://www.parool.nl/amsterdam/canal-parade-blijft-blikvanger-minder-commercie-of-bloot-is-aan-de-organisatie~be93c752/
2022-07-07||Werkzaamheden zeven bruggen zeker halfjaar uitgesteld – en wéér duurder||De wethouder schrijft in een brief aan de gemeenteraad dat er te veel ‘risico’s en onzekerheden’ aan het project kleven om volgens de oorspronkelijke planning ‘goed, veilig en voorspelbaar’ te kunnen starten. Als oorzaak noemt ze een moeilijker afstemming wegens corona, krapte aan personeel en onzekerheden in de levering van materialen. Daarnaast is de stad nog in gesprek met Monumenten & Archeologie en de Rijksdienst voor Cultureel Erfgoed over welke elementen van zes monumentale bruggen behouden moeten blijven. De vervanging van de bruggen is hoognodig. De bruggen zijn al honderd jaar oud en verkeren in slechte staat. Ook moet er meer ruimte komen voor voetgangers, fietsers, openbaar vervoer én groen. De vervanging van de bruggen is onderdeel van een groot project met de naam ‘Programma Oranje Loper’. Hierbij vernieuwt de gemeente in nauwe samenwerking met projectpartners negen bruggen tussen de Dam en het Mercatorplein, wordt 200 kilometer aan elektriciteitskabels en leidingen verbeterd en wordt 4,5 kilometer aan straat opnieuw ingericht. Een klein deel van de route is inmiddels voltooid. Er zijn acht hulpbruggen geplaatst als alternatief voor bruggen die worden vervangen. De vernieuwing van zeven bruggen en vijf straten die nog onder handen moeten worden genomen, wordt uitgesteld tot september 2023 of uiterlijk begin 2024, afhankelijk van de resultaten van nader onderzoek. Dat betekent ook dat de trams tussen de Raadhuisstraat en het Mercatorplein zeker een half jaar later dan gepland, anderhalf jaar lang niet rijden. De vermoedelijk hoger uitvallende kosten van het project zijn een nieuwe financiële tegenvaller voor het stadsbestuur. In september maakte toenmalig wethouder Egbert de Vries al bekend dat de werkzaamheden 85 miljoen euro duurder zouden uitvallen dan de 116 miljoen euro die aanvankelijk werd begroot. Hoeveel duurder het project nu wordt meldt de wethouder niet, maar ze gaat kijken hoe nog kosten kunnen worden bespaard. Dit najaar geeft de wethouder meer informatie over de nieuwe planning en kostenraming.||https://www.parool.nl/amsterdam/werkzaamheden-zeven-bruggen-zeker-halfjaar-uitgesteld-en-weer-duurder~b10426dd/
2022-07-07||Vermoedelijke filmer en ‘aanjager’ moord De Vries langer vast||De andere verdachte werd maandag aangehouden op Curaçao. Deze 27-jarige man is donderdagochtend overgebracht naar Nederland. De rechter-commissaris heeft hun voorarrest met veertien dagen verlengd. Dat heeft het Openbaar Ministerie donderdag bekendgemaakt. Een derde, 26-jarige verdachte, die deze week in Barcelona werd gearresteerd, zit nog vast in Spanje. Hij kan mogelijk al volgende week worden overgeleverd aan Nederland, zegt het OM. Hij verzet zich daar niet tegen, hetgeen de procedure aanzienlijk kan versnellen. De verdachten zijn aangehouden in het rechercheonderzoek naar de opdrachtgever(s) en andere betrokkenen bij de moord. De Vries werd op 6 juli vorig jaar in de Lange Leidsedwarsstraat in het centrum van Amsterdam neergeschoten en overleed negen dagen later in een ziekenhuis. De twee vermoedelijke uitvoerders werden kort na de aanslag aangehouden en zijn vorige maand berecht. Het OM heeft tegen beiden een levenslange gevangenisstraf geëist. De politie hield de vermoedelijke aanstuurder maandag aan in zijn cel in de gevangenis in Lelystad, waar hij in voorarrest zat voor een poging tot liquidatie. Dat voorarrest is nu opgeschort; ook in die zaak blijft hij verdachte. Justitie verdenkt de man van het rechtstreeks aansturen van de twee uitvoerders. Hij zou voor en na de moordaanslag tal van versleutelde chatberichten met de uitvoerders hebben uitgewisseld. Een van de vermoedelijke uitvoerders, Kamil E. (36), is eveneens van Poolse origine. De op Curaçao aangehouden verdachte is een 27-jarige Nederlander. Het OM verdenkt hem van betrokkenheid bij de moordaanslag op De Vries en van deelname aan en criminele organisatie. Samen met de in Spanje aangehouden verdachte maakte hij mogelijk direct na de moordaanslag filmpjes van De Vries, die ze direct verspreidden om zo vermoedelijk de shock te vergroten. Op 15 juni rondde de rechtbank het proces af tegen de twee verdachte uitvoerders, Delano G. (22) en Kamil E. (36). Woensdag maakte de rechtbank bekend dat zij het onderzoek zal heropenen, omdat het OM deze week nieuwe stukken heeft ingebracht. Deze zullen maandag 11 juli op een extra ingelaste zitting worden besproken. Of de rechtbank op 14 juli uitspraak zal doen, zoals gepland, staat nog niet vast. Er zal die dag wel een zitting plaatsvinden.||https://www.parool.nl/nederland/vermoedelijke-filmer-en-aanjager-moord-de-vries-langer-vast~bac1c4bf/
2022-07-07||Theaterbroedplaats De Sloot is een betaalbare plek voor festivals, eetfestijnen en heel veel nieuwe kunst||Elke werkdag om 13.00 uur gaat een bel. Dan lopen de kunstenaars, theatermakers en schrijvers uit hun studio’s, repetitieruimtes en kantoortjes naar de binnenplaats, waar banken en biertafels staan. Als het regent is er binnen ruimte. De jongens en meisjes van restaurant De Sering hebben dan voor 2,50 euro een tweegangenlunch bereid. Dit is wat de theatermakers van De Warme Winkel (voorheen toneelgroep Amsterdam) voor ogen hadden toen ze nadachten over een eigen plek. Al jaren liepen ze aan tegen hoge kosten voor repetitieruimtes in de stad. En als ze een succesvolle voorstelling hadden gemaakt, waren ze afhankelijk van andere theaters of er nog ruimte was om die door te spelen. De gemeentelijke dienst broedplaatsen wilde wel helpen en vond een uitzonderlijke locatie: het oude Multinal aan de Rhôneweg bij Sloterdijk. Met gezelschap BOG. werd De Warme Winkel ineens vastgoeduitbater. De Sloot, zoals de plek toepasselijk werd gedoopt, is overigens vele malen groter dan waarop ze hadden gehoopt. 3300 vierkante meter van de voormalige galvaniseringsfabriek (metaalbewerking) hebben ze onder hun hoede gekregen. Toen Ward Weemhoff van De Warme Winkel hier voor het eerst kwam stonden de immense vaten zuur waarin het metaal werd ondergedompeld nog opgesteld. De subsidiebijdrage van 405.000 euro van de gemeente ging vrijwel volledig op aan de verbouwing van het pand. De enorme hallen waar steekkarretjes rondreden, werd opgedeeld in drie flinke repetitieruimtes en meerdere kleine studio’s. De wanden van mdf zijn nog kaal, maar de balletvloeren, stevige deuren en plafonds met lichtkoepel zien eruit alsof het nooit anders dan voor kunst bedoeld is geweest. Kunstenaars en theatermakers kunnen hier hun werk ontwikkelen, via een open call konden ze een plek bemachtigen (maar het was ook een beetje ‘wie het eerst komt die het eerst maalt’, zegt Weemhoff). Ook is er de mogelijkheid om af en toe een studio te huren. Het gaat wel om professionele artiesten, maar de twee theaters – een grote met een traptribune voor 175 bezoekers en 500 vierkante meter gereyclede gymvloer, en een kleinere met 75 klassieke rode stoeltjes – zijn ook te huren voor evenementen, benadrukt Weemhoff. “Als we ook af en toe commerciële verhuur doen, kunnen we de studio’s goedkoop blijven verhuren. Er is ook een ‘bijna gratis ruimte’, voor vijf euro per dag.” Verderop, in het souterrain zit een dansstudio, Dance space destiny. “Hier stonden van die plastic vaten, die je wel kent uit de drugsserie Breaking Bad,” zegt Weemhoff. Het huurcontract is voor vier jaar, waarna het gebied wordt voorbereid om uiteindelijk deel van de nieuwe woonwijk Haven-Stad te worden. “En dan worden we eruit geflikkerd en bouwen ze hier een glanzende woontoren en een Starbucks,” zegt Rein Mulder (schrijver voor televisie en film en theatermaker) die een kantoortje huurt met zijn compagnon Rutger Lemm. Om er snel aan toe te voegen: “We zijn hier heel blij, hoor.” Volgens Weemhoff valt dat ‘sfeer maken en oprotten’ wel mee. “We krijgen hierna een alternatieve plek aangeboden en in de uiteindelijke nieuwbouw is ook een plek voor cultuur, tegen een cultureel huurtarief, gewaarborgd.” En tot die tijd: verwacht veel geks, festivals, eetfestijnen en een krankzinnige stroom nieuwe kunst. Uit het restaurant klinken al diepe technobeats, voor het zevengangendiner van een dag later. Allemaal in De Sloot. Van 15 t/m 17 juli is het Festival De Sloot: muziek, theater, beeldende kunst, drinken en eten in De Sloot. Casting van De Warme Winkel (voorheen toneelgroep Amsterdam) speelt daar nog t/m 15 juli. Mede-oprichters van De Sloot zijn De Warme Winkel (voorheen toneelgroep Amsterdam). De afgelopen weken waren ze naast het opzetten van De Sloot verwikkeld in een namenstrijd met Internationaal Theater Amsterdam (ITA). Ze brachten op 14 maart naar buiten dat ze toneelgroep Amsterdam gingen heten, waarop het voormalige Toneelgroep Amsterdam (nu Internationaal Theater Amsterdam) hen uiteindelijk sommeerde weer afstand te doen van de naam. Vincent Rietveld (45) en Ward Weemhoff (38), artistiek leiders samen met Florian Myjer (30), die niet bij het gesprek kon zijn, vertellen waarom ze een andere naam wilden, hoe ITA reageerde en hoe het nu verder gaat. Vincent Rietveld: “Onze naam is ooit gebaseerd op een klasgenoot in het eerste jaar van de Toneelacademie in Maastricht, Tim Winkel. Dat was in 1998. Maar op een gegeven moment ben je al te groot om de naam nog te veranderen.” Rietveld: “Er zijn veel mensen die het een leuke naam vinden, vooral mensen die al weten wat het is. Maar als je niet weet wat het is, kun je het makkelijk verwarren met kindertheater of een broodjeszaak, het tegenovergestelde van wat we doen. We zijn ook een soort missionarissen voor de theaterwereld, door de naam kun je ons makkelijk als marginaal wegzetten, maar dat zijn we al lang niet meer.” “We hadden ook het idee dat we aan een soort plafond zaten van hoe groot we konden worden, ook financieel, door die naam. Het helpt om een stad te claimen, dachten we.” Weemhoff: “Vrij kort op de naamsverandering van Toneelgroep Amsterdam naar Internationaal Theater Amsterdam in 2018 hadden we een middag dat we ideeën pitchten en toen kwam een van ons met een voorstel om toneelgroep Amsterdam te heten. Eerst zagen we het als een grap, maar het bleef hangen. En dit najaar dachten we hopelijk lang genoeg te hebben gewacht, zodat mensen aan de naam ITA zijn gewend en tegelijkertijd is de legacy nog groot genoeg om op in te stappen.” Weemhoff: “We wisten niet echt hoe je zoiets moest uitrollen, maar er was één bureau waar we meteen aan dachten, dat dit wel aan zou durven: KesselsKramer. We waren ons er al van bewust dat er een kans was dat we de naam weer moesten terugtrekken, dus we wilden wel een huisstijl die makkelijk weer te vervangen was door een alternatieve naam.” Weemhoff: “We hielden er rekening mee dat de naam kort zou leven, daarom hebben we ook maar een uur voordat we naar buiten kwamen ITA ingelicht. Maar na een paar weken bleef het best stil, en de publieke opinie was op onze hand. We gingen er steeds meer in geloven. En voor de duidelijkheid: zoiets durf je alleen als je iemand goed kent, we hadden veel met ITA gewerkt.” Rietveld: “Niet om de confrontatie. De petitie die we eruit gooiden nadat we een sommatie hadden gekregen van ITA was om te polsen of er steun was, niet als kritiek op ITA. We hebben de petitie, met meer dan 3000 ondertekeningen, geprint aan hun gegeven. Maar we hadden niet verwacht dat er bij hen ook zo veel emotionele gehechtheid was aan die naam.” Rietveld: “Ik had taart meegenomen van Toscanini. Het was een wiedergutmachungsgesprek.” Weemhoff: “We hadden een goed en leuk gesprek met de zakelijk directeur en iemand van communicatie. We hebben nu de toevoeging ‘voorheen toneelgroep Amsterdam’, maar we gaan die niet jaren voeren.” Weemhoff: “We zijn onherroepelijk onderdeel geworden van de geschiedenis van die naam, die bij Gerardjan Rijnders begonnen is en bij Ivo van Hove een vlucht heeft genomen. Ook al was het zonder toestemming, we hebben die naam wel toegeëigend. We hadden gehoopt dat het langer zou duren, maar het is hoe dan ook geslaagd.” In koor: “Wie weet.”||https://www.parool.nl/ps/theaterbroedplaats-de-sloot-is-een-betaalbare-plek-voor-festivals-eetfestijnen-en-heel-veel-nieuwe-kunst~bc55b11c/
2022-07-07||Ach jongen, laat je toch niet voor geweld op pad sturen||Ach, betreurenswaardige jongen die overweegt zich als geweldsman te lenen aan de puissant rijke cokebaronnen: lees op zijn minst even dit stukje – en laat je plan varen. Alleen al deze week passeerden strafzaken mijn revue waarin de ene na de andere twintiger als kanonnenvoer werd ingezet voor grof geweld. Niet één kreeg het fortuin aan bloedgeld waarom het ooit was te doen. Ie-der-een stond onder extreme druk, zonder de kans nog uit de greep van de bende te komen. Het bekendst is de benarde situatie waarin de vermoedelijke uitvoerders van de moord op Peter R. de Vries zich hadden gemanoeuvreerd. Werkelijk niemand zal medelijden hebben, maar daar gaat het me hier niet om. Het gaat om de manier waarop ook zij als voetvolk werden stukgegooid. Pas in de paniekerige drie kwartier na de moord op Peter kwamen ze erachter dat geen tweede vluchtauto was geregeld en geen onderduikadres. Nu moeten ze levenslang vrezen. De man die ze volgens justitie in ijzingwekkend berichtenverkeer van afstand had aangejaagd, was zelf bang ‘onder de groene zoden te belanden’ als hij weigerde de moord te coördineren, schreef hij het duo. Eerder was hij volgens justitie al in de tang genomen om een ex-zwager van Ridouan Taghi invalide te laten schieten (‘de hond’, in diens terminologie). Taghi’s neef zou hem hebben geschreven dat hij moest ‘shooten op handen en knieën’. Dat ging niet vlot genoeg. De neef: ‘Ik geef jouw tot 00.00 uur aankomende nacht. Is die man niet gehandicapt en is klus niet goed gegaan, ga ik zelf op jouw hond en kat jagen en ga zorgen dat je je leven zwaaaar gaat haten en voelen.’ Later: ‘Als jij niet al jouw fouten gaat goedmaken, laat ik alles en iedereen slapen van jouw’. De ex-zwager vluchtte. Vanwege die mislukking zal de opdracht zijn gevolgd de moord op Peter aan te sturen. Twintiger ‘Toet’ die in 2017 een rivaal van Taghi moest liquideren, kreeg te horen dat hij ‘strontpraat’ verkocht toen het doelwit niet naar buiten kwam. Hij en zijn maatje moesten maar met hun automatische wapen en pistolen het huis in rennen en iedereen doodschieten. Of moest Taghi die hoerenzoon zelf komen doodschieten? Uiteindelijk schoot Toet de man dood toen die in zijn auto naast zijn dochtertje zat. Zijn compagnon en hij kregen de vluchtauto niet aan de praat en kregen 22 jaar cel. Geloof deze oude man nou maar: ik heb stapels voorbeelden. Met deze klussen voor de drugslords die eerst gouden bergen beloven, is he-le-maal niets te winnen. Te verliezen wel. Alles, als ik het ruwweg afrond. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/ach-jongen-laat-je-toch-niet-voor-geweld-op-pad-sturen~bb9d122c/
2022-07-07||Opinie: ‘Herdenk Keti Koti juist níet met een aparte feestdag’||Geen weldenkend mens zal het belang van de afschaffing van de slavernij betwisten. Evenmin dat de dag van Keti Koti (ketenen verbroken), 1 juli 1863, een jaarlijkse gedenk- en feestdag waard is. Pas sinds 2002 wordt Keti Koti in verschillende grote steden in Nederland gevierd, maar het is geen nationale feestdag. Voor het toekennen van het predicaat ‘nationaal’ werd in relatief kleine kring wel gepleit, maar dit streven heeft pas sinds een paar jaar meer aandacht gekregen. Mede als gevolg van Black Lives Matter kreeg het meer momentum en kwam er politieke steun. PvdA, GroenLinks, D66, Bij1 en Denk hebben het punt formeel omarmd, de ChristenUnie zit daar dicht tegenaan. Inmiddels bepleitten de vier grootste Nederlandse steden en ruim 62.000 petitie-ondertekenaars Keti Koti als nationale feestdag. Omdat de tot slaaf gemaakten na de formele afschaffing nog tien jaar lang verplicht werden op de plantages te blijven werken, waren ze pas echt vrij in 1873. En daarmee is het jaar 2023 in zicht om Keti Koti groots te vieren. Immers: 150 jaar is een mooi rond getal om ‘vrijheid van slavernij’ te gedenken. Het jaar 2023 wordt dus ook genoemd als het jaar dat Keti Koti ‘eindelijk’ een nationale feestdag zal worden: de bekroning van de strijd, de kers op de taart. Maar hoe begrijpelijk en sympathiek dat streven ook is, het is geen goed idee. Het gaat namelijk niet lukken Nederlanders substantieel te engageren met het gevoel dat bezinning op ons slavernijverleden en de gevolgen daarvan een tweezijdig nationale kwestie is en niet alleen iets van de nazaten van de tot slaaf gemaakten en die van de ‘daders’. Dat komt doordat het te lang geleden is, omdat zeer veel Nederlanders zelf geen connectie hebben met dat verleden. Niet zoals de connectie met de Tweede Wereldoorlog. En versnippering dreigt: Dodenherdenking (4 mei), Bevrijdingsdag (5 mei), Keti Koti (1 juli), Dag tegen de mensenhandel (18 oktober), Internationale dag tegen seksuele uitbuiting (4 maart). Allemaal dagen voor belangrijke onderwerpen, maar het is ondoenlijk en onverstandig om al die dagen tot een afzonderlijke, nationale gedenkdag uit te roepen. Zonder ruime facilitering voor scholing, tentoonstellingen, festivals, herdenking en viering is het predicaat ‘nationaal’ nogal gratuit. Mislukking ligt dus op de loer en dat moet en kan voorkomen worden. Als we zo veel mogelijk Nederlanders blijvend willen engageren is het noodzakelijk om voor een hogere verbindende waarde zoals ‘vrijheid’ een officiële feestdag in te stellen: Bevrijdingsdag omvormen tot Dag van de Vrijheid zoals het Comité 4 en 5 mei in 2021 suggereerde of stel een Vrijheidsdag in zoals de Staatscommissie Parlementair Stelsel in 2018 heeft voorgesteld. De gekozen naam blijft weg bij bepaalde ­vormen van onvrijheid: oorlog, slavernij, uitbuiting, mensenhandel, kinderarbeid, onderdrukking, (culturele) genocide, gedwongen huwelijken, misbruik. Even belangrijk: op de dag die aan deze Vrijheidsdag voorafgaat is er tijd en gelegenheid om alle slachtoffers van onvrijheid te herdenken. Bevrijdingsdag omdopen tot Dag van de Vrijheid of Vrijheidsdag heeft het bijkomend voordeel dat ook generaties en bevolkingsgroepen die verder af staan van de Tweede Wereldoorlog of slavernij er herkenning en inspiratie in kunnen vinden. Uiteraard kunnen mensen die dat willen daarnaast Keti Koti vieren en daarvoor een vrije dag nemen. Zo schaalt het belang van Keti Koti vanzelf mee met het aantal deelnemers (feestverwanten). Wat mij betreft is elke ‘slim gekozen’ datum acceptabel. Het gaat om een datum met de grootste kans op gehele acceptatie. We mogen ons daarbij realiseren dat 5 mei weliswaar officieel Bevrijdingsdag is vanwege het feit dat de nazi’s zich op 4 mei 1945 onvoorwaardelijk hebben overgegeven, terwijl grote delen van Nederland al vóór die datum werden bevrijd. Als geboren en getogen Maastrichtenaar heb ik 14 september, de dag dat de stad in 1944 werd bevrijd, nooit als Bevrijdingsdag ervaren noch gevierd. Met andere woorden: in de praktijk blijkt de gekozen datum er weinig toe te doen; het gaat om de wijze waarop een gekozen datum in het nationale geheugen gevestigd wordt. De combinatie 4 en 5 mei voor de Dag van de Vrijheid of Vrijheidsdag heeft een groot en onbetwist draagvlak binnen de Nederlandse bevolking. Pragmatisch handhaven dus. Nederlanders die Keti Koti vieren zullen in het algemeen ook Bevrijdingsdag vieren. Andersom zal dat vele malen minder het geval zijn. Op korte termijn doet zich een unieke kans voor: 4 en 5 mei 2023, de eerste officiële Dag van de Vrijheid, specifiek wijden aan de herdenking en de viering van 150 jaar vrijheid van slavernij, met alle Nederlanders. Een nationale feestdag, iedereen vrij. Mooier, toepasselijker en meer verbindend kan het eigenlijk niet.||https://www.parool.nl/columns-opinie/opinie-herdenk-keti-koti-juist-niet-met-een-aparte-feestdag~b1ffda65/
2022-07-07||Verschraling Amsterdams ov lijkt onontkoombaar: ‘Reizigers worden hier de dupe van’||Het Rijk en de vervoerregio’s zijn vooralsnog niet tot een akkoord gekomen om verschraling van het openbaar vervoer te voorkomen. De Vervoerregio Amsterdam zat hiervoor aan tafel met de provincies en de Metropoolregio Rotterdam-Den Haag. Samen wilden zij 500 miljoen euro als vangnet om het openbaar vervoer door te laten rijden zoals dat nu gebeurt, terwijl staatssecretaris Vivianne Heijnen (Infrastructuur) 150 miljoen euro met aanvullende maatregelen beschikbaar stelt. De decentrale overheden laten weten dat ze in ‘financieel en maatschappelijk opzicht’ geen perspectief zien om het aanbod van Heijnen te accepteren. Ov-bedrijven zouden hun personeel met dit aanbod geen zekerheid kunnen bieden, wat lastig is op een toch al krappe arbeidsmarkt. Het kabinet zou daarnaast niet garant willen staan als de reizigersopbrengsten zwaarder tegenvallen dan waar de vervoerregio’s nu van uit gaan. Heijnen noemt het ‘opmerkelijk’ dat de decentrale overheden niet akkoord gaan met haar aanbod. Volgens de staatssecretaris willen de decentrale overheden het geld gebruiken om te ‘investeren in dienstregelingen’. Ook heeft ze een gezamenlijke garantstelling voor de vervoerders voorgesteld van maximaal 220 miljoen euro, waarbij 150 miljoen euro door het Rijk zou worden ingelegd. Heijnen: “Een grofmazige afschaling van het ov zou daarmee volgend jaar van de baan zijn. Het voorstel van de decentrale overheden is veel duurder en onrealistisch.” Wethouder Melanie van der Horst (Verkeer), tevens voorzitter van de Vervoerregio Amsterdam, zegt dat het aanbod te weinig perspectief biedt. “Er lag een goed pakket aan maatregelen op tafel waarmee we een goede dienstregeling konden aanbieden en een bijdrage konden leveren aan maatschappelijke uitdagingen als stikstof, duurzaamheid en woningbouw; juist in de Amsterdamse regio van groot belang. De reizigers in de Vervoerregio worden hier de dupe van.” De wethouder vraagt nu aan Heijnen om ‘alsnog’ met een beter voorstel te komen. Het is alleen de vraag hoeveel tijd er nog is. Vervoerders maken doorgaans begin juli de dienstregeling voor het jaar erop. Hoe langer het voor hen onduidelijk is hoeveel geld ze krijgen, hoe moeilijker het wordt om alles rond te krijgen. Enige hoop om de verschraling vanuit Amsterdam tegen te gaan is er wel. Vervoerregio Amsterdam liet vorige week weten zelf 36,2 miljoen euro beschikbaar te kunnen stellen. Dat is iets meer dan de helft van het geld dat nodig is. Het bedrag komt onder andere uit het coronaherstelbudget en niet uitgekeerde bonussen aan vervoerders. Volgens Van der Horst moest de regio ook een ‘duit in het zakje’ doen om gezamenlijk iets te bereiken. Daarbij wordt ook gekeken of vervoerders als GVB en Connexxion kunnen bijspringen. De afgelopen jaren hadden de vervoersbedrijven, waaronder het GVB, veel lagere inkomsten door de coronacrisis. En die inkomsten vallen nog steeds tegen, omdat er bijvoorbeeld minder toeristen zijn dan vóór de crisis. Eerder kreeg het ov een vergoeding om deze klap op te vangen, maar die wilde het Rijk niet op dezelfde manier doorzetten. Dit alles kan ertoe leiden dat het openbaar vervoer er volgend jaar anders uit komt te zien. Van der Horst zei eerder dat het goed mogelijk is dat er ’s avonds geen metro’s meer rijden, dat er minder bussen gaan naar de randen van de stad en dat er tramlijnen geschrapt moeten worden. Een bijkomend gevolg is dat er ook woonprojecten in gevaar komen: Amsterdam bouwt namelijk alleen als er een goed ov-netwerk ligt. Begin september moet meer duidelijk worden over de nieuwe dienstregeling.||https://www.parool.nl/amsterdam/verschraling-amsterdams-ov-lijkt-onontkoombaar-reizigers-worden-hier-de-dupe-van~bdbb3417/
2022-07-07||Opnieuw levenslang, maar ook vrijspraak in liquidatieproces Eris||In het Eris-proces werden afgelopen dinsdag ook al drie mannen veroordeeld tot de langst mogelijke straf. Volgens de rechtbank staat vast dat Ferrel T. (35) betrokken was bij de liquidatie van de 25-jarige Amsterdammer Justin Jap Tjong. T. heeft hem op 31 januari 2017 in de val gelokt, wat leidde tot zijn dood in Amsterdam-Osdorp. Jap Tjong werd tientallen keren van dichtbij beschoten. De advocaat van T. laat weten dat hij het vonnis nog met zijn cliënt moet bespreken, maar zegt vrijwel zeker te weten dat die zich er niet bij neerlegt. Medeverdachte Guyno O. (30) is door de rechtbank vrijgesproken omdat niet bewezen kan worden dat hij weet had van de liquidatie. Het Openbaar Ministerie kan nog niet aangeven of het in hoger beroep gaat tegen de vrijspraak. Over de aanwezigheid van de beide verdachten in de zwaarbeveiligde rechtbank op Schiphol bleek een misverstand te bestaan. Beide mannen waren niet aanwezig, maar hadden dat wel graag willen zijn, zo bleek op het laatste moment. De rechtbank tuigde daarom nog snel een livestream-verbinding op en na ruim een uur vertraging kon de rechtbankvoorzitter de uitspraak voorlezen. Het motief voor de moord op Jap Tjong ligt in een andere moord, die op Hakim Changachi (31), op 12 januari 2017 in Utrecht. Jap Tjong zou de chauffeur zijn geweest bij deze moordexpeditie, T. en O. de schutters. T. en O. zijn eerder tot lange celstraffen veroordeeld voor onder meer deze moord, die eigenlijk een ander doelwit zou hebben gehad. Changachi werd aangezien voor het eigenlijke doelwit, een man die in dezelfde flat woonde. Toen plannen werden gemaakt om het eigenlijke doelwit alsnog dood te schieten, zou Jap Tjong bang zijn geworden. Ruim twee weken na de moord werd hij zelf doodgeschoten. Een door de advocaat van T. geopperd alternatief scenario, dat hij geen weet had van de vergelding, noemt de rechtbank niet aannemelijk. “T. heeft een cruciale rol gespeeld voor, tijdens en na de moord.” De moord op Jap Tjong zou zijn gepleegd in opdracht van Caloh Wagoh-oprichter Delano ‘Keylow’ R. De voorman van de inmiddels verboden motorclub is een van de mannen die eerder deze week in het Eris-proces tot levenslang is veroordeeld. Met deze moord zou R. zich hebben willen bewijzen tegenover Ridouan Taghi, hoofdverdachte in dat andere omvangrijk liquidatieproces, Marengo. Taghi hoorde vorige week een levenslange gevangenisstraf tegen zich eisen. De rechtbank zal vermoedelijk niet eerder dan medio volgend jaar uitspraak in deze zaak doen.||https://www.parool.nl/nederland/opnieuw-levenslang-maar-ook-vrijspraak-in-liquidatieproces-eris~bbf9af2f/
2022-07-07||Wie wordt de opvolger van Johnson? Dit zijn de belangrijkste kandidaten||Veel geld wordt momenteel ingezet op Penny Mordaunt, de voormalige minister van Defensie (ze was de eerste vrouw op die post). Mordaunt (49) heeft onder diverse Britse premiers en partijleiders gewerkt en is een overtuigd Brexiteer. Eerder bekritiseerde ze Johnson vanwege diens rol in ‘partygate’, de illegale feestjes die tijdens de coronalockdowns plaatsvonden. “Ik ben geschokt door de domheid van wat er is gebeurd,” zei Mordaunt, die van Ierse komaf is en reserveofficier bij de Britse marine. In peilingen onder leden van de Conservatieve Partij kwam ze onlangs als tweede uit de bus, net achter de huidige minister van Defensie, Ben Wallace. Een serieuze kanshebber is ook Rishi Sunak (42). De Minister van Financiën nam dinsdag ontslag uit Johnsons kabinet. Zijn grootouders kwamen in de jaren zestig over vanuit India. Sunak was analist bij Goldman Sachs en werkte bij hedgefondsen. Als minister van Financiën kwam hij onder vuur te liggen na de onthulling dat zijn vrouw, multimiljonair Akhshata Murty, de status van non-resident had en daarom geen Britse belasting hoefde te betalen. Sunak steunde de brexit, maar zei destijds dat het de ‘moeilijkste beslissing’ uit zijn politieke carrière was. De minister van Buitenlandse Zaken, Liz Truss (46), gold als loyalist van Johnson. Ze is sinds 2010 parlementslid en maakte snel carrière in Westminster. Momenteel is ze het langstzittende lid van het kabinet: ze bekleedde ook kabinetsfuncties onder David Cameron en Theresa May. Truss, de afgevaardigde van Zuidwest-Norfolk, zet zichzelf volgens sommigen neer als nieuwe Margaret Thatcher, door bijvoorbeeld net als Thatcher te poseren op een tank. Als minister van Buitenlandse Zaken sprak ze zich fel uit tegen Rusland en Poetin. Ook Sajid Javid (52), de minister van Volksgezondheid, verliet dinsdag het kabinet. In 2020 had hij al ontslag genomen als minister van Financiën. Javid is de zoon van een Pakistaanse immigrant en van bescheiden komaf (hij groeide op boven een winkeltje), maar werd een succesvol bankier. Javid was tegen het Britse vertrek uit de EU, maar wil er nu het beste van maken. Hij ligt slecht bij de hardliners van de partij. De huidige minister van Defensie, Ben Wallace (52), geldt voor een groot deel van de conservatie Britten als hun favoriete minister. Zijn aanpak van de oorlog in Oekraïne en de evacuatie van Britten en Afghanen uit Afghanistan worden gewaardeerd. Wallace is een bescheiden Schot – het tegendeel van de flamboyante Johnson. Door backbenchers in Westminster werd hij geprezen voor zijn kalmte, al vinden sommige tabloids hem weer een tikkeltje saai. Hoewel hij altijd heeft ontkend geïnteresseerd te zijn in het leiderschap van de Conservatieve Partij, wordt hij door de Tories gezien als competente kanshebber. Lees hier ons profiel over Boris Johnson: ‘Zelfs voor overlevingskunstenaar Johnson bleek dit één schandaal te veel.’||https://www.parool.nl/wereld/wie-wordt-de-opvolger-van-johnson-dit-zijn-de-belangrijkste-kandidaten~bf950f30/
2022-07-07||Minister roept LTO op juist wél het gesprek met Remkes aan te gaan||Dat laat een woordvoerder weten naar aanleiding van de weigering van belangenbehartiger LTO om te praten met Remkes, die is aangesteld als ‘gespreksleider’ tussen de boeren en het kabinet. LTO mijdt het gesprek omdat dat niet zou mogen gaan over de doelen en uitgangspunten van het stikstofbeleid. Die staan voor het kabinet namelijk vast. “Wij snappen dat er vragen en bezwaren zijn vanuit de sectororganisaties,” aldus de zegsman. “Maar het lijkt ons juist goed die neer te leggen bij Remkes. Er valt over heel veel wél te praten.” De precieze invulling van de stikstofaanpak is aan de provincies en is nog niet in steen gebeiteld. Dat maakt volgens de woordvoerder dat er heel veel onderwerpen te bespreken zijn die ‘relevant zijn, juist ook voor de agrarische sector’. Het kabinet wil de stikstofuitstoot de komende jaren drastisch inperken, vooral rond kwetsbare natuurgebieden. Dat is nodig omdat de Raad van State ruim drie jaar geleden een streep zette door de manier waarop tot dan toe vergunningen werden verleend voor projecten die tot extra stikstofuitstoot leiden. Daarbij moest meer rekening worden gehouden met de natuurkwaliteit en soortenrijkdom, oordeelde de hoogste bestuursrechter. Na de massale en soms ook grimmige boerenprotesten van de afgelopen weken besloot het kabinet een bemiddelaar aan te stellen om de ruziënde partijen weer om tafel te krijgen. De keuze voor Remkes leidde afgelopen weekeinde al tot verwondering. Een onderzoekscommissie onder leiding van deze oud-minister, net als Van der Wal van VVD-huize, adviseerde het vorige kabinet met strenge natuurbeschermingsdoelen te komen om het land uit de stikstofimpasse te trekken.||https://www.parool.nl/nederland/minister-roept-lto-op-juist-wel-het-gesprek-met-remkes-aan-te-gaan~bda54985/
2022-07-07||Kamer wil extra maatregelen EBI in Vught tegen bende van Taghi||De Kamer omarmt hiermee een motie van VVD-Kamerlid Ulysse Ellian, die het kabinet daartoe oproept. Volgens Ellian zijn extra acties nodig, omdat de bendeleden er alles aan doen om hun criminele activiteiten vanuit de gevangenis voort te zetten. Hun organisaties kunnen alleen ontmanteld worden als er geen contact meer is met handlangers in de buitenwereld, stelt hij. In de EBI zitten zware en vluchtgevaarlijke criminelen, onder wie Taghi en Willem Holleeder, maar ook verschillende Syriëgangers. De VVD wil het telefonisch contact van de gevangen terugbrengen van twee keer tien minuten per week naar een keer tien minuten. Ook zou er per bezoekmoment maximaal een persoon op bezoek mogen komen. Bij kinderen mag hoogstens een volwassene mee, vindt de grootste regeringspartij. Daarnaast mogen de bellers alleen in het Nederlands of Engels telefoneren, tenzij de betrokkene beide talen niet machtig is. Sinds begin juli is het luchtruim boven en in de directe omgeving van de EBI gesloten in verband met een verhoogd risico op vluchtpogingen via de lucht. Deze maatregel duurt in ieder geval nog tot 1 januari 2023.||https://www.parool.nl/nederland/kamer-wil-extra-maatregelen-ebi-in-vught-tegen-bende-van-taghi~b78ecd45/
2022-07-07||NPO legt Ongehoord Nederland financiële sanctie op voor schenden Journalistieke Code||Het NPO-bestuur vindt dat de omroep ‘onvoldoende uitvoering heeft gegeven aan de bereidheid tot samenwerking binnen het publieke omroepbestel door stelselmatige schending van de Journalistieke Code van de NPO’. Het besluit is dinsdag schriftelijk aan de omroep bekendgemaakt. De sanctie houdt in dat een bedrag ter hoogte van 2,5 procent van het voor ON! vastgestelde jaarbudget voor 2022 wordt ingehouden. Dat komt neer op 93.442,43 euro. Dit bedrag zal niet worden verrekend met het al vastgestelde budget voor 2022, maar met het nog vast te stellen budget voor het jaar 2023. Op grond van de Mediawet kon het budget van de omroep met maximaal 15 procent worden verlaagd. De Raad van Bestuur heeft in het besluit om daar flink onder te gaan zitten, meegewogen dat er voor het eerst zo’n sanctie wordt opgelegd, dat ON! een nog relatief nieuwe omroep is en dat de sanctie ‘draagbaar’ moet zijn voor de organisatie. De omroep is ‘positief gestemd’ dat niet 15 procent wordt ingehouden, maar spreekt alsnog van ‘heel veel geld’. De omroep is het bovendien ‘principieel oneens’ met de straf. ‘Ongehoord Nederland discrimineert niet en wil iedereen een podium geven over onderwerpen als de toenemende macht van de Europese Unie tot de gevolgen van de coronamaatregelen’, zo leest een reactie van voorzitter Arnold Karskens op de website van de omroep. ‘De nieuwsbol van de andere zijde belichten is onze missie en vormt de hoofdreden dat we vanaf 1 januari 2022 van de mediaminister mochten toetreden tot het publieke bestel. Daarom beraden wij ons op juridische stappen tegen de strafmaatregel van de Raad van Bestuur.’ De sanctie volgt op een uitgebreid onderzoek dit voorjaar door de ombudsman van de publieke omroep, naar het journalistiek handelen van het ON!-programma Ongehoord nieuws. Dat volgde op klachten van het publiek. Uit het onderzoek kwam naar voren dat de Journalistieke Code van de NPO stelselmatig is geschonden; de code waaraan alle omroepen – dus ook ON! – zich hebben gecommitteerd. Een belangrijke taak van de NPO is ‘sturing geven en samenwerking bevorderen met het oog op de uitvoering van de publieke mediaopdracht,’ stelt de organisatie. Onderdeel van die mediaopdracht is het media-aanbod laten voldoen aan hoge journalistieke kwaliteitseisen. Wanneer een omroep de in de Journalistieke Code vastgelegde journalistieke standaard schendt, raakt dit de integriteit van het gehele bestel, aldus het bestuur. Als een omroep bindende besluiten niet naleeft, of – zoals in dit geval – onvoldoende bereidheid toont tot samenwerking, mag de NPO overgaan tot het opleggen van een sanctie, zo staat in de Mediawet.||https://www.parool.nl/kunst-media/npo-legt-ongehoord-nederland-financiele-sanctie-op-voor-schenden-journalistieke-code~b62422bf/
2022-07-07||Boris Johnson overleefde schandaal na schandaal, en toen was zijn geluk op||Begin 2010 was Boris Johnson, op dat moment burgemeester van Londen, te gast in het Britse autoprogramma Top Gear. Voor hij een rondje zou rijden in een ‘redelijk geprijsde auto’ (lees: een saai, burgerlijk model – een vaste rubriek in het programma) voerde hij een kort gesprek met presentator Jeremy Clarkson. “De meeste politici, voor zover ik ze kan doorgronden,” zei Clarkson, “zijn van binnen vrij incompetent, maar bedekken dat met een laagje competentie. Bij jou zie ik precies het omgekeerde.” Johnson reageerde: “Ik zou niet uitsluiten dat er onder dat zorgvuldig geconstrueerde laagje idiotie daadwerkelijk een idioot schuilgaat.” Om even later te refereren aan Aeschylus en Homerus – Johnsons zo geliefde klassieken. Die korte woordenwisseling vat Johnson aardig samen: spitsvondig, snel, bewust spelend met zijn clowneske imago, maar niet zonder te hinten op zijn intellectuele achtergrond. Lange tijd maakte die houding Johnson ongrijpbaar. Hij kon meer – veel meer – maken dan anderen. Tot deze week. Wéér een schandaal betekende de druppel voor een groot aantal ministers, staatssecretarissen en regeringsfunctionarissen. Toen een aantal belangrijke ministers, onder wie zijn vertrouweling Michael Gove, Johnsons opstappen eiste, moest hij concluderen dat het voorbij was. In zijn afscheidsspeech zei Johnson donderdag dat hij uit plichtsbesef niet eerder was opgestapt. Hij benadrukte dat hij twee jaar geleden nog een grote verkiezingsoverwinning had behaald, en schoof zijn vertrek af op zijn medeparlementariërs (hij sprak van een ‘kuddementaliteit’) – niet de kiezer, voor wie hij het naar eigen zeggen allemaal heeft gedaan. Johnson blijft voorlopig aan als premier, tot de Conservatieven een nieuwe partijleider hebben gekozen. Dat Johnson meer kon maken dan anderen, loopt als een rode draad door zijn leven. Alexander Boris de Pfeffel Johnson (58) werd geboren in New York. Het gezin Johnson volgde vader Stanley, die onder meer werkte voor de Wereldbank en de Europese Commissie. Uiteindelijk zou de jonge Boris in 14 jaar 32 keer keer verhuizen. Johnson werd opgeleid aan het prestigieuze Eton College, tegelijkertijd met de latere premier David Cameron. Leraren waren lyrisch, zo valt te lezen in de biografie Boris: The Rise of Boris Johnson. “Ik denk niet dat ik ooit iemand ben tegengekomen die sneller leert,” zei een docent. Op Eton verschoof Johnsons focus langzaam naar randzaken, zo staat in een andere biografie, Just Boris. Belangrijke randzaken, zeker in het Britse schoolsysteem, maar toch: randzaken. Johnson werd verkozen tot ‘captain’ van de school. Daarna ging hij studeren aan Oxford, waar hij zich stortte op de klassieke talen. Zijn studiestijl was chaotisch, vertellen medestudenten. Veel deed hij op het laatste moment. Na zijn studie ging Johnson aan de slag als journalist. Aanvankelijk bij The Times, waar hij werd weggestuurd nadat hij een quote zou hebben verzonnen. Een leugen die Johnson verder niet in de weg zou zitten, zoals later zo vaak zou gebeuren: via zijn connecties kon hij alsnog aan de bak als EU-correspondent bij The Daily Telegraph. In Brussel, waar hij in zijn jeugd had gewoond, groeide Johnson uit tot de ster van eurosceptisch Engeland. Van de Europese Unie (en de toenmalige voorlopers) maakte hij een karikatuur: een bemoeizuchtig clubje dat zich bezighield met het verzinnen van nutteloze regels. Zo schreef Johnson ooit dat Italië de maten van condooms te breed vond. Hilariteit alom, maar in werkelijkheid ging het de Italianen om de veiligheid. Johnson verdraaide de feiten zo dat het hem uitkwam. Na zijn terugkeer naar Engeland schreef Johnson politieke columns voor The Daily Telegraph, tot hij in 1999 hoofdredacteur werd van het conservatieve blad The Spectator. Dat gebeurde op voorwaarde dat hij niet de politiek zou ingaan. Johnson deed het wel, en kwam ermee weg – alweer. “I want to have my cake and eat ik too,” zou hij hebben gezegd. Niet kiezen tussen twee opties, maar alles houden. Zelfs als dat eigenlijk niet kan. Johnson werd een beroemdheid. Hij was vaste gast in het BBC-programma Have I Got News for You, werd parlementslid en – ondanks een toen al lange lijst aan schandalen – in 2008 verkozen tot burgemeester van Londen. Dat hij als conservatief de winst wist binnen te slepen in het overwegend linkse Londen, toonde zijn talent voor campagnevoeren. De kiezer hield van Johnson, ondanks zijn fouten – iets wat hem later als premier ook lange tijd in het zadel zou houden. En anders dan sommige sceptici hadden verwacht, liep Johnsons burgemeesterschap niet uit op een ramp. Hij bestuurde de stad zoals hij had gestudeerd: op gevoel. Ondertussen bleef hij gewoon columns schrijven. Na zijn burgemeesterschap, dat in 2016 ten einde liep, verbond Johnson zijn lot aan de brexit. Of hij dat uit idealistische of opportunistische overwegingen deed, daarover verschillen de meningen. In ieder geval bracht het hem naar zijn doel: 10 Downing Street. Johnson won een interne leiderschapsverkiezing nadat premier Theresa May er niet in slaagde haar brexitdeal door het Lagerhuis te loodsen. Johnsons premierschap was er één van schandalen. Natuurlijk, hij bracht de Britten de brexit en ‘Global Britain’. Het vaccinatieprogramma was een succes. En na de Russische invasie toonde hij zich als een onverzettelijk bondgenoot van Oekraïne. Maar in eigen land lag hij vrijwel continu onder vuur. Zo was er bijvoorbeeld de peperdure verbouwing van zijn ambtswoning: Johnsons verloofde vond het interieur van de vorige premier May maar oubollig. Het belangrijkste schandaal was ‘partygate’, de reeks borrels die tijdens de lockdowns op en rond Downing Street hadden plaatsgevonden. Eerst zei Johnson dat hij van niets wist, later bleek dat hij er toch was geweest. Het wekte de indruk dat Johnson de regels bewust aan zijn laars lapte. Dat hij vond dat ze voor iedereen gelden, behalve voor hem. De premier leek aanvankelijk weg te komen met (een hoop) verontschuldigingen, maar deze week bleek de maat toch echt vol. Hij had wéér gelogen, nu over de benoeming van de plaatsvervangend fractiemanager Chris Pincher. Johnson zei dat hij niet wist van diens seksueel overschrijdende gedrag, maar bleek eerder al ingelicht. Leugen nummer zoveel. Voor veel van Johnsons partijgenoten was het de druppel: tegen de achtergrond van steeds slechtere peilingen verlieten ze massaal zijn regering. Hoewel Johnson aanvankelijk van geen wijken wilde weten, kwam donderdagochtend toch het bericht dat hij zou opstappen. Zelfs voor Johnson bleek dit één schandaal te veel. In ieder geval voorlopig.||https://www.parool.nl/wereld/boris-johnson-overleefde-schandaal-na-schandaal-en-toen-was-zijn-geluk-op~b70c6180/
2022-07-07||Onderzoek naar processen rond belangenverstrengeling top NPO||Het onderzoek richt zich op de aanpassing van werkwijzen bij de NPO, zodat belangenverstrengeling of de schijn van belangenverstrengeling moeten worden voorkomen. Het gaat dan bijvoorbeeld om persoonlijke- en werkrelaties tussen beleidsbepalende functionarissen van de NPO en personen in relevante functies buiten de publieke omroep. Het Commissariaat betrekt bij het onderzoek mogelijk de uitkomsten van het onderzoek dat de Auditdienst Rijk recent instelde naar de gang van zaken bij de NPO naar aanleiding van een melding van een klokkenluider. Deze maakte melding van constructies waarbij het salarisplafond in de publieke omroep zou worden ontweken. In deze melding speelde dat toenmalig NPO-baas en huidig D66-wethouder van Amsterdam Shula Rijxman goed bevriend was met Marjan Hammersma, de hoogste ambtenaar van het ministerie van Onderwijs, Cultuur en Wetenschap. Vanochtend bevestigde een woordvoerder van de NPO dat Rijxman een privévakantie met staatssecretaris Sander Dekker van Media in 2017 niet heeft gemeld bij haar werkgever. Met deze reis naar Israël handelde Rijxman mogelijk in strijd met de gedragscode voor bestuurders van de publieke omroep.||https://www.parool.nl/kunst-media/onderzoek-naar-processen-rond-belangenverstrengeling-top-npo~bb8bc960/
2022-07-07||Koosjer restaurant HaCarmel sluit na 22 jaar definitief zijn deuren: ‘Met pijn in het hart’||‘Ondanks de enorme behoefte om HaCarmel voort te zetten voor mijn vader, voor Amsterdam en de Joodse gemeente, valt dit mij helaas zwaarder dan verwacht.’ Dit schrijft de zoon van de onlangs overleden eigenaar Sami Bar-on in de aankondiging van de sluiting van het koosjere restaurant in Zuid. Daniel Bar-on zou het stokje van zijn vader overnemen, maar heeft met ‘pijn in het hart besloten om de zaak definitief te sluiten.’ ‘Iedere dag komen er gasten binnen die al eerder hier zijn geweest en die nu vragen of de lieve meneer van de laatste keer hier nog werkt. Iedere dag zijn er gasten die vragen of ik de eigenaar ben, wat niet zo voelt omdat dit 22 jaar de zaak van mijn vader was,’ schrijft hij op Instagram en Facebook. Het verlies is te pijnlijk. “Alles herinnert mij aan hem,” zegt Daniel Bar-on. Het koosjere restaurant aan de Amstelveenseweg was vaak doelwit van bedreigingen en vernielingen, maar dit heeft volgens Daniel juist niet meegespeeld in zijn beslissing. “Ik ben zelf ook vader geworden, recentelijk weer. Na het overlijden van mijn vader heb ik geleerd dat gezondheid, geluk en liefde bovenaan staan. Met die overwegingen heb ik hiertoe besloten.” De familie Bar-on gaat zich richten op haar cateringbedrijf, dat wel blijft voortbestaan. De berichten over bedreigingen aan het adres van HaCarmel zijn niet op een hand te tellen. In april kreeg een 18-jarige Amsterdammer een werkstraf nadat hij 31 keer naar het restaurant had gebeld om de eigenaren uit te schelden en te intimideren met antisemitische uitspraken. Enkele maanden eerder werd geprobeerd brand te stichten in het restaurant. In 2020 werd een nepbom gevonden voor de deur. Oprichter Sami Bar-on overleed in 2021 op 67-jarige leeftijd aan de gevolgen van een herseninfarct. De talloze aanvallen op zijn restaurant grepen wijlen Bar-on zeer aan, vertelde zijn zoon toen aan Het Parool. “Mijn vader was een maler. De incidenten maakten hem kwaad en hielden hem nachten wakker. Hij had er stress van. En toen het coronaverhaal erbij kwam, werd die stress niet minder.”||https://www.parool.nl/amsterdam/koosjer-restaurant-hacarmel-sluit-na-22-jaar-definitief-zijn-deuren-met-pijn-in-het-hart~b6bcd4df/
2022-07-07||Onderwijsinspectie: schoolgids vaak niet duidelijk over vrijwilligheid ouderbijdrage||De inspectie analyseerde de schoolgidsen van 160 scholen. Het merendeel voldoet op het punt van ouderbijdragen niet aan de ‘letter van de wet’, schrijft de inspectie in een brief die is verstuurd naar alle schoolbesturen in het middelbaar onderwijs. “Daar schrokken we van,” aldus de directeur van de afdeling die toezicht houdt op de sector. “In het belang van de ouders en de leerlingen zien wij als inspectie erop toe dat de wet wordt nageleefd,” zo besluit hij het schrijven. In de wet staat dat de ouderbijdrage voor bijvoorbeeld schoolreizen of extra lessen altijd vrijwillig is. Als ouders die bijdrage niet overmaken, omdat ze het niet breed hebben of omdat ze dat niet willen, mogen hun kinderen sinds vorig jaar niet meer worden uitgesloten van activiteiten. Tot 2021 mochten scholen vervangende activiteiten opzetten. De Tweede Kamer heeft dat verboden om gelijkheid tussen leerlingen te bevorderen. Maar wie de schoolgidsen leest, kan volgens de Inspectie van het Onderwijs een heel andere indruk krijgen. Scholen vragen vaak bedragen van tientallen tot honderden euro’s voor extra activiteiten, zonder daarbij te vermelden dat het om een vrijwillige bijdrage gaat. De inspectie ziet vaak ‘dwingend geformuleerde zinnen die ouders – ten onrechte – de indruk kunnen geven dat de bijdrage niet vrijwillig is’. De brief is, hoewel het volledige rapport pas in het najaar verschijnt, expres nu al naar de scholen verstuurd. “Nu hebben ze nog de mogelijkheid om hun schoolgidsen voor het nieuwe schooljaar op orde te maken,” legt een woordvoerder uit. “Anders is het mosterd na de maaltijd.” Hij voegt eraan toe dat het in de communicatie van scholen niet alleen gaat om de schoolgidsen, maar om ‘het hele pakket aan informatie’ dat ze aan ouders geven. De Onderwijsinspectie heeft het onderzoek niet opgesplitst naar gemeente of regio. Volgens de Schoolkostenmonitor, die voor het laatst over het schooljaar 2018-2019 werd gepubliceerd, bedroeg de gemiddelde ouderbijdrage voor basisscholen toen 57 euro. In het voortgezet onderwijs lag deze een stuk hoger: tussen de 80 en 112 euro per jaar, afhankelijk van het schooltype. Uit onderzoek van Margot Hoogerwerf, Charlie Ubbens en Veerle Schyns, masterstudenten journalistiek aan de UvA, naar Amsterdamse basisscholen, kwam in februari dit jaar een vergelijkbaar patroon naar voren. Volgens het onderzoek vragen basisscholen in de stad gemiddeld 68 euro per jaar van ouders, maar de verschillen tussen de wijken zijn groot. Het hoogste bedrag wordt in het Museumkwartier en Oud-Zuid gevraagd (gemiddeld 188 euro) en het laagste bedrag in Bijlmer-Centrum (gemiddeld 36 euro). Negen scholen vragen 225 euro, de maximale ouderbijdrage in Amsterdam. In Amsterdam geldt sinds 2019 de grens van 225 euro voor vrijwillige ouderbijdragen. Als scholen meer vragen, ontvangen ze geen gemeentelijke subsidie meer. Marjolein Moorman, destijds ook wethouder Onderwijs, wilde op deze manier ongelijkheid in het onderwijs tegengaan. Hoewel het om vrijwillige bijdragen gaat, ‘wordt het vaak niet als vrijwillig ervaren als je met je loonstrook naar de directeur moet’, zei Moorman hierover. In september 2020 verloren zeven Amsterdamse basisscholen om deze reden hun subsidie; een van deze scholen vroeg een ouderbijdrage van ongeveer 700 euro per jaar.||https://www.parool.nl/nederland/onderwijsinspectie-schoolgids-vaak-niet-duidelijk-over-vrijwilligheid-ouderbijdrage~bd239831/
2022-07-07||Leer tuften bij Shaggies: ‘Het is een ouderwetse manier van tapijten maken’||Een slinger met rode, gele, groene, blauwe en paarse wollen vlaggetjes geeft de etalage van Shaggies een feestelijke uitstraling. Het is er ook feest: in het textielwalhalla wordt namelijk gekocht én gemaakt. Boven in het pand kijk je je ogen uit in het shopgedeelte van de voormalige keramiekwinkel. Neem je de trap naar beneden? Dan beland je in de workshopruimte. De gehele winkel behoort toe aan Noor Houtakkers (29). Ze geeft workshops in tuften. “Het is een ouderwetse manier van tapijten maken, je kunt het zien als verven met wol.” Een door TikTok geïnspireerde covidhobby. Al snel bleek dat niet alleen Houtakkers er plezier in heeft: de tuftworkshops die ze aanbood vanuit een flexstudio liepen als een trein. En dus moest er een vaste workshopruimte komen. Twee keer in de week geeft Houtakkers zo’n workshop: een doordeweekse (€100 voor 4 uur) en een in het weekend (€150 voor 5,5 uur met lunch). Ben je daarna nog niet uitgetuft dan huur je een werkplek in de workshopruimte (€40 voor 3 uur). Aanvankelijk was het idee om in de shop alleen benodigdheden voor het tuften te verkopen. “Maar ik werd veel vrolijker van handgemaakte dingetjes van ontwerpers.” En dus verkoopt de onderneemster lokaal geproduceerde ontwerpen van voornamelijk vrouwen. Bijvoorbeeld sjaals in diverse kleurencombinaties van Una (€18), gehaakte shoppers van Marie Marie (€99) en topjes gemaakt van oude kledingstukken door Noacostum (€55). En haar eigen getufte creaties? Ook die zijn te koop. “Ze zijn een stuk harder gegaan dan verwacht, ik moet weer aan de bak,” zegt Houtakkers lachend. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/leer-tuften-bij-shaggies-het-is-een-ouderwetse-manier-van-tapijten-maken~b7468c85/
2022-07-07||Alle hetero’s zijn welkom in Volkshotel: ‘Wij willen de absurditeit van labels aantonen’||“Ja, eigenlijk vinden we labels gedateerd en zouden we liever willen dat nergens een etiketje op zou hoeven. Dit is een tijdelijke actie die een beetje mag schuren, confronteren, die je aan het denken zou mogen zetten.” “Dat zullen we zien. Er staat een webadres bij, zodat je de context kunt lezen. Overigens is het idee niet van onszelf, er zijn eerder feesten geweest die zich heterovriendelijk verklaarden.” “Naar andere hotels, restaurants en cafés, en die moeten zelf maar zien of ze de sticker op de deur willen plakken. In een ideale wereld bestaan helemaal geen keurmerken, dus dat is ieders eigen keuze. Wij willen met dit heterolabel alleen de absurditeit aantonen van het concept dat een gelegenheid aangeeft lhbtq-vriendelijk te zijn. Want dat bewijst dat we nog steeds in een heteronormatieve maatschappij leven. Het is fijn dat Google Maps aangeeft waar de lhbtq-gemeenschap welkom is, maar het is jammer dat het nodig is.” “Ook ja, vanaf vandaag zitten de stickers op onze deuren. In de week voor de Pride organiseren wij traditiegetrouw activiteiten, dit jaar ook. Laat duidelijk zijn: we doen dit niet om kamers te verkopen.” “Iedereen die sociaal, ruimdenkend en progressief is, is bij ons van harte welkom.”||https://www.parool.nl/ps/alle-hetero-s-zijn-welkom-in-volkshotel-wij-willen-de-absurditeit-van-labels-aantonen~bc4dd8e8/
2022-07-07||Lelijk, hoognodig? Protest tegen openbare wc op Noordermarkt||Al ruim twee jaar moet de Noordermarkt het doen zonder openbare plasgelegenheid. Voor vrouwen was dit al veel langer zo, voor mannen stond er eerder nog een donkergroene Amsterdamse plaskrul. De bedoeling was dat er een wc kwam, toegankelijk voor mannen, vrouwen en mensen met een beperking. Over het voorgenomen toiletgebouw werden de bewoners twee weken geleden door de gemeente op een bijeenkomst geïnformeerd. Met het zelfreinigende toilet, net als dat op het Leidseplein, wil de gemeente Amsterdam aan de behoefte voldoen aan meer openbare toiletten in het centrum en met name in de buurt van de Noordermarkt, zo meldt een woordvoerder. Ook de Toiletalliantie, een initiatief van de Maag Lever Darm Stichting, pleit voor meer openbare wc’s in Amsterdam. ‘Sommige mensen blijven thuis uit angst geen toilet te vinden,’ stelt de stichting. Met name voor vrouwen is het armoe troef als de nood hoog is. Zij zijn vaak aangewezen op vriendelijke horeca-eigenaren die hen naar de wc laten gaan. In 2017 vocht een vrouw een boete aan voor wildplassen in de buurt van het Leidseplein, omdat ze geen mogelijkheid zag om als vrouw een openbaar toilet te gebruiken. Ze verloor de rechtszaak, maar de gemeente luisterde naar haar wens: meer vrouwvriendelijke toiletten. Een van die voorgenomen openbare wc’s stuit nu echter op verzet van de buurt. “Laat het duidelijk zijn: het is super dat de gemeente de daadkracht toont om meer vrouwentoiletten te realiseren,” vindt buurtbewoner Mireille Pallandt. “Maar dat zet je toch niet midden op een historisch plein? Er ligt een begraafplaats onder het plein, er is een speelplaats in de buurt en er staat een kerk.” De buurtbewoner ziet graag een andere oplossing. “Zet bijvoorbeeld dertig dixies neer op piekmomenten en een permanent toilet dat voor iedereen toegankelijk is op een plek buiten het zicht. Misschien zijn er al bestaande gebouwen waar ruimte is voor een openbaar toegankelijk toilet?” De buurt is een petitie gestart onder de naam ‘Red de Noordermarkt’, die woensdagmiddag al meer dan vijfhonderd keer was ondertekend. De initiatiefnemers vrezen dat de intieme en kindvriendelijke sfeer zal verdwijnen, dat het groepen toeristen aantrekt en dat het een favoriete plek wordt van drugsgebruikers en dealers. “Het trekt lieden aan die je niet wilt hebben,” zegt ondertekenaar en buurtbewoner Nathalie Pennings. “De Noordermarkt straalt als enige plek nog een beetje een dorpsgevoel uit. Zeker in het centrum is het een van de weinige onaangetaste plekken. Zo’n wc is qua uitzicht totaal niet esthetisch.” De petitie wijst op eerdere uitspraken van Femke Halsema, die de stad wil teruggeven aan haar bewoners, met name in de binnenstad. De burgemeester wil blowende en zuipende toeristen weren, maar dit toilet werkt volgens buurtbewoners juist averechts. De gemeente erkent dat de Noordermarkt een ‘lastige plek is’ voor een openbaar toilet. “En we gaan niet zomaar over tot uitvoering. We blijven in gesprek met de buurt.” De bestuurder van stadsdeel Centrum, Micha Mos, gaat mede naar aanleiding van de petitie binnenkort in gesprek met de initiatiefnemer van de petitie. Het voornemen is om het toilet overdag gratis te maken en van 21.00 tot 06.00 uur betaald.||https://www.parool.nl/amsterdam/lelijk-hoognodig-protest-tegen-openbare-wc-op-noordermarkt~b3baf1ed/
2022-07-07||Britse premier Johnson bevestigt aftreden||“Het is duidelijk dat de conservatieve partij een nieuwe leider, en daarmee een nieuwe premier wil,” zei Johnson voor zijn huis op Downing Street 10. Hij geeft zijn partijgenoten nu de tijd om te kiezen wie zijn opvolger moet worden. Hij wil aanblijven tot die kan worden aangesteld. Johnson bedankte in zijn toespraak de mensen die op hem hebben gestemd en verklaarde waarom hij de afgelopen tijd wilde aanblijven, ondanks de oplopende druk. “Dat deed ik niet omdat ik het zelf wilde, maar omdat het mijn werk en mijn plicht is. Ik ben immens trots dat we de Brexit er doorheen hebben gekregen en dat we als land weer de macht hebben om onze eigen wetten te schrijven.” De 58-jarige premier gaat al een tijdje gebukt onder een reeks schandalen en ligt regelmatig onder vuur, ook in zijn eigen Conservatieve Partij. Hij overleefde onlangs nog een vertrouwensstemming bij de Conservatieven rond de zogenoemde partygate-affaire: verboden personeelsfeestjes met regeringsleden in coronatijd. Voor een van die feestjes is de Britse premier zelf beboet. De laatste dagen is de druk snel opgevoerd door verscheidene ministers en andere bewindslieden die opstapten, maar ook de ministers die bleven hebben op Johnson ingepraat. Hun aandringen lijkt een belangrijke rol te hebben gespeeld in Johnsons beslissing om op te stappen. Woensdag wilde Johnson van een vertrek nog niets weten. In de avond hebben verscheidene mensen hem proberen te overtuigen dat het in het landsbelang was dat hij zijn ontslag zou indienen. Dat kostte minister Michael Gove zelfs zijn baan: Johnson ontsloeg hém. De nieuwe Britse minister van Financiën Nadhim Zadawi deed donderdagochtend openlijk een oproep aan Johnson om te vertrekken. Zahawi zit nog geen twee dagen op die positie en verdedigde Johnson gisteren nog in alle ochtendprogramma’s op radio en tv. Nu liet hij publiekelijk weten dat het tijd is voor de premier om op te stappen, omdat dit ‘alleen maar erger zou worden’. De minister van Defensie David Wallace sloot zich aan bij de woorden van Zahawi en riep Johnson ook op te vertrekken. Wallace zelf ziet het als zijn plicht om aan te blijven ‘voor de nationale veiligheid’. Zahawi werd minister van Financiën nadat zijn voorganger Rishi Sunak dinsdag opstapte, omdat deze het vertrouwen in de regering van Johnson had verloren. Sindsdien legden meedere ministers en andere bewindslieden hun taken neer. Zahawi was hiervoor minister van Onderwijs. Zijn opvolger op die post is na twee dagen al afgetreden omdat ze Johnson niet meer zag zitten. Meerdere Britse Conservatieven hebben zich vandaag uitgesproken tegen het voorlopig aanblijven van premier Boris Johnson tot de herfst. Johnson wil aanblijven tot een nieuwe partijleider is gekozen voor het Conservatieve partijcongres in oktober. Vooraanstaande Tories laten Britse media weten dat ze vinden dat hij nu moet vertrekken. Het kan maanden duren voordat een nieuwe partijleider is gekozen, die dan automatisch ook premier van het Verenigd Koninkrijk wordt. Tot die tijd wil Boris Johnson zelf aanblijven als demissionair premier. Volgens voormalig minister George Freeman zou het beter zijn om een waarnemend premier aan te stellen. In de media wordt daarvoor Dominic Raab genoemd, de huidige vicepremier. De Britse minister Michael Ellis zegt dat de regering gewoon zal doorgaan met het landsbestuur. Hij ziet het als plicht van de ministersploeg dat het Verenigd Koninkrijk een functionerende regering behoudt: “We moeten ons land blijven dienen.” Ellis wilde nog niet vooruitlopen op de verklaring die Johnson later op de dag zal geven. De leiders van Schotland, Wales en Noord-Ierland zijn blij dat de Britse premier Boris Johnson vertrekt. Johnson had een moeizame relatie met de andere delen van het Verenigd Koninkrijk en de drie leiders laten dat merken in hun reacties op Twitter. De Schotse premier Nicola Sturgeon van de Scottish National Party verwacht dat het land opgelucht is dat de chaos van de laatste dagen voorbij is. Ze denkt dat het onverstandig is dat Johnson nog tot de herfst aanblijft als waarnemend premier, omdat hij altijd al ‘ongeschikt’ als premier is geweest. Ze hoopt dat een nieuwe premier een andere houding zal aannemen tegenover de Schotse wens van onafhankelijkheid van het Verenigd Koninkrijk, maar verwacht niet dat dat met een nieuwe leider deze wens meteen vervullen zal. De nieuw verkozen leider van Noord-Ierland Michelle O’Neill (Sinn Féin) heeft hard uitgehaald naar de Britse premier, omdat hij het Noord-Ierse protocol wilde aanpassen. “Hij is een totaal schandelijke figuur. Iedereen die onze vredesakkoorden probeert te saboteren, is werkelijk geen vriend van ons.” De socialistische regeringsleider van Wales Mark Drakeford is blij dat Johnson ‘het juiste heeft gedaan’. Hij denkt dat alle vier de landen binnen het Verenigd Koninkrijk baat hebben bij een stabiele regering. Drakeford roept op tot nieuwe verkiezingen, omdat niet alleen de Conservatieve Partij zou moeten bepalen wie de volgende premier wordt.||https://www.parool.nl/wereld/britse-premier-johnson-bevestigt-aftreden~b3691a9b/
2022-07-07||Kapsalon in de Mercatorstraat beschoten||De schietpartij vond rond 03.30 uur plaats. Op straat trof de politie meerdere kogelhulzen aan. Niemand raakte gewond. De gordijnen van het pand zijn donderdagochtend gesloten. De recherche is een onderzoek gestart en roept getuigen op zich te melden. Ook beeldmateriaal, zoals dashcambeelden van geparkeerde auto's zijn erg welkom, aldus de politie.||https://www.parool.nl/amsterdam/kapsalon-in-de-mercatorstraat-beschoten~be510aea/
2022-07-07||Wel rock-‘n-roll maar geen drugs: de Stones razen als vanouds dankzij hun gezonde gewoontes||Wie donderdagavond in de Johan Cruijff Arena een paar seconden met gesloten ogen van de muziek van de Rolling Stones geniet, loopt kans dat Mick Jagger plotseling meters verderop staat. De filmpjes van recente Stones-concerten laten haarfijn zien: ook als 78-jarige, in 2019 voorzien van een kakelverse hartklep, raast Jagger nog als vanouds over het podium. De grootste rockacts van deze tijd bestaan uit mannen die de 70 en soms zelfs de 80 al gepasseerd zijn – en dat in een wereld van seks, drugs en rock-’n-roll. Hoewel, als één ding duidelijk is: die levensstijl domineert bij deze groep op leeftijd niet meer. Van de bestedingen van de Rolling Stones konden meerdere dealers van genotsmiddelen lange tijd riant leven. Die tijd ligt ver achter ons. Zelfs veelgebruiker Keith Richards (78) houdt zich al meer dan vijftien jaar niet meer bezig met drugs. Ook roken – hij deed het 55 jaar lang met veel enthousiasme – is er sinds de coronapandemie niet meer bij. Richards, die alleen nog met mate alcohol neemt, merkte het effect tijdens de repetities voor de huidige tour. “Ik had opeens tien keer meer lucht,” vertelde hij in een podcast. “En ik heb meer uithoudingsvermogen bij het zingen.” Een sporter is Richards niet. Dat laat hij over aan Jagger. Die combineert een gezonde levensstijl (dieet, extra vitaminen) met een bizar fitnessregime. Onder leiding van zijn Noorse personal trainer Torje Eike beult de frontman zich drie uur per dag af. “Ik train vijf, zes dagen per week en wissel de gym af met dansen,” aldus Jagger, die naast fitness ook pilates, yoga, kickboksen en ballet in zijn trainingsschema heeft. “Ik train niet zo veel omdat ik dat leuk vind, maar omdat het nodig is.” Tijdens een tournee warmt Jagger zichzelf slechts op op een loopband, omdat hij dan ’s avonds op het podium al kilometers maakt. “Rock-’n-roll is niet gemaakt voor zeventigers,” zei hij in de aanloop naar deze tour. “Het is nogal een uitdaging om op deze leeftijd zoiets energievretends te doen.” Stonesgitarist Ron Wood (75) kreeg in de afgelopen vijf jaar twee keer te maken met kanker. De kettingroker van weleer (Wood rookte vijftig jaar zo’n dertig sigaretten per dag) raakt geen drugs meer aan en drinkt al meer dan tien jaar niet meer. “Als ik die levensstijl had volgehouden, was ik ingestort,” zegt hij. “Optreden werkt als medicijn. Dat wij dat zo lang kunnen blijven doen, wijst erop dat iemand daarboven ons wel mag.” Een generatiegenoot als Bruce Springsteen (72), die nooit drugsgebruiker was, vertelde recent in een podcast dat hij zweert bij de juiste voeding. In zijn geval is die voornamelijk vegetarisch. “Ik werk soms met gewichten en gebruik een loopband, maar voor 90 procent komt het neer op mijn dieet. Ik eet geen slecht voedsel, alleen bij uitzondering.” Op het Britse festival Glastonbury deelde Springsteen onlangs het podium met Paul McCartney, die inmiddels 80 is. Sir Paul is op het podium lang niet zo levendig als Mick Jagger, maar ook hij verkeert nog steeds in goede conditie. De Brit is al meer dan veertig jaar vegetariër en heeft zijn eigen sportroutine. McCartney, die ook aan yoga doet, ligt op een matje met een foamroller, doet rekoefeningen en stapt daarna op de crosstrainer of de loopband. Elk onderdeel doet hij vijf tot tien minuten. “Het is geen heel grote work-out, maar ik vind het prettig,” zei hij in een podcast. Aan het eind van zijn trainingssessie gaat hij op zijn hoofd staan. “Dan komen er van die gespierde types naar me toe om te zeggen dat ze daarvan onder de indruk zijn.” En Tom Jones, met 82 jaar de oudste van het stel? “Ik heb een twelvepack,” zegt Jones, die gisteravond in de Ziggo Dome optrad, over zijn fysiek. Ook hij zoekt het in de voeding (bijvoorbeeld multivitaminen), beperkt zijn alcoholconsumptie en bokst en stretcht om fit te blijven. Zijn grootste troef: ondersteboven hangen. Dat helpt tegen rugklachten. “Ik steek mijn voeten in een frame en ik draai zo om. Dat helpt me jong te blijven, al word ik in 2030 al 90.”||https://www.parool.nl/kunst-media/wel-rock-n-roll-maar-geen-drugs-de-stones-razen-als-vanouds-dankzij-hun-gezonde-gewoontes~bb6016a1/
2022-07-07||Benjamin Mouwes (1948-2022): speeltuinburgemeester wist alles van de stad||Als vrienden of bekenden Benjamin Mouwes op straat tegen het lijf liepen, wisten ze: dit gaat tijd kosten. “Bennie was een enorme ouwehoer,” vertelt zijn zus Lineke. “Maar het was altijd interessant wat hij te vertellen had. Hij was een wandelende encyclopedie en wist bijvoorbeeld ontzettend veel over de geschiedenis van de stad. Dat vertellen van verhalen is echt een familiekwaal. In de zaak van mijn ouders regende het moppen en anekdotes. Als kind vond Bennie het al heerlijk om daarnaar te luisteren.” De op 26 juni overleden Mouwes werkte lang als hulp in de bekende koosjere delicatessenzaak van zijn familie in de Utrechtsestraat. Hij moest daar geregeld aan zijn werkzaamheden worden herinnerd, vertelt Lineke. “Bennie had een blauwe maandag economie gestudeerd, maar voor de handel was hij niet in de wieg gelegd. Hij heeft alles bij elkaar achttien jaar gestudeerd. Dat zegt wel iets. Hij had geen grote haast om aan een maatschappelijke carrière te beginnen. Geld interesseerde hem niet. Het leven moest leuk en zinvol zijn.” Mouwes was geboren in een gezin dat Lineke omschrijft als typisch naoorlogs Joods: druk, luidruchtig en gezellig. Humor was de haarlemmerolie tegen het leed waarover thuis, in de woning boven de winkel, niet of nauwelijks werd gesproken. “Onze ouders hadden zich na de oorlog weer opgericht met het uitgangspunt dat het verdriet onder de duim moest worden gehouden. Dat betekende in de praktijk: een eindeloze stroom aan moppen en anekdotes. Geen verhalen over de oorlog. Het mocht niet droevig zijn.” Ook Bennie rolde ogenschijnlijk opgewekt door het leven. Hij was een beetje een flierefluiter, maar wel een met een volle sociale agenda. Mouwes leek iedereen te kennen en andersom. Zijn langdurige verblijf aan de universiteit werd afgesloten met een studie diergedragskunde. Dat leverde hem geen betaald werk op, maar wel een blijvende belangstelling voor dieren. Hij was onder meer bestuurslid van ‘t Swieneparredies in Garrelsveer en nam als vrijwilliger de dingo’s van Artis mee voor een wandeling door de binnenstad – toen dat nog kon en mocht. Een betaalde baan vond Mouwes na zijn vijftigste alsnog bij het Internationaal Instituut voor Sociale Geschiedenis. Hij ging aan de slag als medewerker van de zogeheten Historische Steekproef Nederland, een kolossaal werk om de levensverhalen van willekeurig gekozen Nederlanders in detail vast te leggen als basis voor wetenschappelijk onderzoek. Mouwes ging het land in om data te verzamelen in uiteenlopende archieven. Een geduldwerkje, maar hij deed het graag en bleef na zijn pensionering in 2017 als vrijwilliger verbonden aan het project. Na zijn verhuizing naar de Nieuwmarkt in de jaren negentig ontfermde Mouwes zich over de zieltogende speeltuin De Waag op de Oudeschans. “De coördinator sloot de speeltuin om zes uur. Benjamin vond dat vervelend voor de voetballende jongens, en bood aan het hek om negen uur dicht te doen,” vertelt buurtbewoner Loes Wagemans. “Daarna ging hij de speeltuin ook openen. Elke dag maakte hij een ronde, opende de zandbak voor de kinderen en ruimde de troep op. Hij was de burgemeester van de speeltuin.” Een half jaar geleden werd bij Mouwes uitgezaaide longkanker vastgesteld. Aan de hoop op genezing kwam in april van dit jaar een einde, toen bleek dat de behandeling niet was aangeslagen. Wagemans: “In maart hebben we de verjaardag van Benjamin in de speeltuin gevierd, met vrienden, familie, collega’s en buurtbewoners. Hij heeft toen ook de Andreaspenning gekregen voor zijn inzet. Daar was hij zeer verguld mee.” Drie dagen voor zijn overlijden kwam Mouwes, sterk vermagerd, nog een half uurtje op een bankje zitten om afscheid te nemen van zijn speeltuin.||https://www.parool.nl/amsterdam/benjamin-mouwes-1948-2022-speeltuinburgemeester-wist-alles-van-de-stad~bd4d0a87/
2022-07-07||Meer woningen te koop in Amsterdam, maar prijzen dalen niet: markt koelt niet verder af||Een lichte bries ging begin dit jaar door de oververhitte woningmarkt. In de Amsterdamse binnenstad daalden de huizenprijzen met 3 procent, en vele huizenzoekers hoopten op een trendbreuk. Maar nieuwe kwartaalcijfers van de Makelaarsvereniging Amsterdam (MVA) laten zien dat het briesje alweer is gaan liggen, al zijn er ook signalen die suggereren dat er meer beweging komt in de markt. Zo is het aantal te koop gezette woningen aan het eind van het tweede kwartaal flink gestegen, naar 1579 woningen. Het overgrote deel daarvan bestaat uit appartementen. Ter vergelijking: eind vorig jaar en begin dit jaar lag dat aantal onder de duizend. Ook het aantal verkochte woningen is met een derde gestegen, naar 1970 woningen. Kopers hebben daarnaast een klein beetje meer keuze; gemiddeld kunnen zij nu uit ruim twee woningen kiezen. Dit heeft tot gevolg dat enkele woningen, bijvoorbeeld huizen die meer onderhoud vergen of in slechte staat zijn, moeilijker verkocht worden. Tegelijkertijd betekent meer aanbod niet dat huizen ook betaalbaarder worden. Het afgelopen kwartaal steeg de doorsnee vraagprijs weliswaar iets minder hard, maar de stijging van 4,5 procent naar gemiddeld 660.000 euro is nog steeds fors. Van het aantal verkochte woningen werd 87 procent boven de vraagprijs verkocht. Alleen in stadsdeel Zuidoost daalde de vierkantemeterprijs ietsje, naar 4542 euro. Daar werden ook de minste huizen verkocht. Door de stijgende inflatie, rente en energielasten staat de toegankelijkheid van de woningmarkt verder onder druk. “Mensen kunnen minder lenen dan een paar maanden geleden,” zegt Wijnen. Dat levert de situatie op dat er weliswaar een toenemend aanbod is, maar dat de kans op een woning voor met name starters niet groter wordt. Dat deze problematiek niet in de woningtransacties is terug te zien, komt volgens makelaarsvoorzitter Wijnen door de meer vermogende groep mensen die geen hoge hypotheek hoeft af te sluiten om een huis te kopen. Het gaat dan vooral om mensen die hun overwaarde gebruiken, vermogende expats of starters die flink wat spaargeld hebben of meekrijgen van familie. “Er komen misschien wel minder mensen naar een bieding, maar in plaats van tien zijn dat er nog altijd vijf.” Al met al staan veel woningen nog steeds extreem kort te koop, zegt Wijnen – gemiddeld 24 dagen. Of het aanbod blijft groeien de komende tijd is lastig te zeggen. Zo ziet Wijnen dat er verkopers zijn die door de ontwikkelingen op het gebied van de rentestand de verkoop van hun huis naar voren halen. “Dan was de levering gepland voor januari 2023, maar maakt men zich zorgen over de rente en andere marktontwikkelingen.” Positiever is Wijnen over de nieuwbouwprojecten die dit jaar in de verkoop gaan. “Maar zelfs dan zal het aanbod woningen nog steeds niet voldoen aan de behoefte die er is.” Of dat ooit gaat lukken? “Dat denk ik niet, daarvoor is Amsterdam een veel te leuke stad met structureel te weinig woningen.”||https://www.parool.nl/amsterdam/meer-woningen-te-koop-in-amsterdam-maar-prijzen-dalen-niet-markt-koelt-niet-verder-af~bf62753a/
2022-07-07||Russen bombarderen de universiteit van Charkov||“Dit kenmerkt de Russische invasie met 100 procent nauwkeurigheid. Als het gaat om de definitie van barbaarsheid, dan past deze aanval perfect in het plaatje,” aldus Zelenski. Volgens Zelenski zijn de door het Westen gestuurde wapens ‘zeer krachtig’ en hij prijst hun nauwkeurigheid. Het Oekraïense leger gebruikt de artillerie om opslagplaatsen en andere doelen te vernietigen die logistiek belangrijk zijn voor Rusland, zei hij. “Dit vermindert het offensieve potentieel van het Russische leger aanzienlijk. De verliezen van de bezetters zullen elke week alleen maar toenemen, net als de moeilijkheid om ze te bevoorraden.” Niettemin zouden Russische troepen na de verovering van alle grote steden in de provincie Loehansk verder terrein winnen in de aangrenzende regio Donetsk. De gebieden vormen samen de industriële regio Donbas waarop Vladimir Poetin zijn zinnen heeft gezet na de mislukte verovering van de Oekraïense hoofdstad Kiev. Terwijl de Russische bombardementen intensiever worden heeft de regionale gouverneur van Donetsk er bij de resterende 350.000 inwoners van de provincie op aangedrongen om te evacueren. Russische troepen bevinden zich nu ongeveer zestien kilometer ten noorden van de strategische stad Slovyansk in Donetsk. Het Britse ministerie van Defensie verwacht dat dit de komende weken een belangrijk slagveld zal zijn. In het zuiden zou het Oekraïense leger posities innemen voor een grote tegenaanval op de stad Cherson, die in het begin van de oorlog werd ingenomen door het Russische leger. In totaal zouden sinds de Russische invasie op 24 februar meer dan 300.000 mensen de regio Loehansk hebben verlaten. In heel Europa zijn volgens de Verenigde Naties meer dan 5,6 miljoen Oekraïense vluchtelingen geregistreerd. De meesten zijn naar Rusland (naar schatting 1,5 miljoen), Polen (1,2 miljoen), Duitsland (867.000) en Tsjechië (388.097) gegaan. Miljoenen Oekraïners – de Internationale Organisatie voor Migratie registreerde er meer dan 8 miljoen – zijn intern ontheemd.||https://www.parool.nl/wereld/russen-bombarderen-de-universiteit-van-charkov~b5d4dc66/
2022-07-07||Tom Jones (82) is te jong voor een avondje nostalgie||Dat had de Ziggo Dome niet verwacht. De zaal zat met verse eau de cologne in de hals en de overgebleven haren in de brillantine, klaar voor een avondje draaien met de stramme heupen en ouderwets meezingen met Tom Jones. De zanger was acht jaar niet in Nederland geweest en was in die tijd bij zijn de fans blijkbaar enigszins van de radar geraakt. Niet uit het hart, dat zeker niet: de Ziggo Dome was tot het laatste stoeltje bezet. Hoewel er duidelijk op een hitrevue werd geanticipeerd, had Jones heel andere plannen. Wist zijn gehoor bijvoorbeeld dat hij vorig jaar een nieuw album had uitgebracht? Kenden ze Surrounded by Time? Even kon je een speld horen vallen in de enorme popzaal. “Blijkbaar niet,” zei Jones die er goedlachs als altijd een grapje van maakte. Niet dat hij zich er iets van zou hebben aangetrokken. Hij speelde stoïcijns zeven songs van het album en begon de avond met een van de beste tracks ervan, een rauwe cover van Bobby Coles I’m Growing Old. De tekst waarin een oude man zijn laatste levensfase overpeinst, leek Jones op het lijf geschreven: I’m growing deeper in my sighs/ I’m growing slower in my walk/ I’m growing, yes/ I’m growing old. Jones zong het prachtig, begeleid door slechts een paar toetsen. Een overdonderende opening. Zeker omdat Jones er een krachtige versie van Bob Dylans Not Dark Yet op liet volgen. Tegen die tijd was de hoop dat Jones alsnog zijn tachtigste verjaardag (de show was oorspronkelijk voor 2020 gepland) met een avondje glanzende nostalgie kwam vieren wel vervlogen. Jones voelde zich daar duidelijk nog iets te jong voor en gaf ook zijn oude succesnummers lekker eigenwijs een nieuwe muzikale omlijsting. It’s not Unusual werd ondersteund door conga’s en What’s New Pussycat? gedragen door een trekharmonica. Sex Bomb, dat begin deze eeuw een verrassende revival van de loopbaan van Jones als masculiene megaster inluidde, kreeg een gedragen, bijna gospelachtige intro. Jones kon het allemaal makkelijk aan. Zijn stem klinkt wonderbaarlijk genoeg nog steeds alsof hij in de kracht van zijn leven verkeert. Hij mocht er dan voor hebben gekozen zich op de grote videoschermen naast het podium uitsluitend in flatterende sepia beelden te tonen, vocaal hoefde hij helemaal niets te verbloemen. Zo zong hij – het hoogtepunt van de avond – een prachtige donkere versie van Leonard Cohens Tower of Song. De toegift bevatte onder meer een glorieus One Hell of a Life. Met het ­beetje extra gruis op zijn stem klonk het als Jones’ muzikale testament. De zanger is, na een loopbaan vol rondvliegende damesslipjes, gitzwarte haarverf en openhangende overhemden, dan toch de meester­interpretator geworden die altijd al in hem moet hebben gezeten. Dat avondje gezellig terugblikken doen we wel als hij 90 wordt||https://www.parool.nl/kunst-media/tom-jones-82-is-te-jong-voor-een-avondje-nostalgie~b44d9275/
2022-07-07||Zorgen over werkdruk onder Schipholpersoneel juist toegenomen||“Dat de zorgen zijn toegenomen, voorspelt niet veel goeds,” zegt campagneleider Joost van Doesburg van de vakbond op Schiphol. Volgens de peiling maakt 95 procent van de ondervraagde werknemers zich zorgen om de hoge werkdruk, 83 procent om het hoge ziekteverzuim en 72 procent over de veiligheidsrisico’s voor het personeel. Daarbij voorziet 80 procent aanhoudende vertragingen, problemen met bagage en wachtrijen. “De uitkomsten laten zien dat de maatregelen die Schiphol heeft aangekondigd, de zorgen bij werknemers nog onvoldoende hebben weggenomen,” stelt Van Doesburg vast. Uit de peiling komt ook naar voren dat er niet genoeg mensen zijn om het werk op een veilige en verantwoorde manier te kunnen doen. “Zorgwekkend is daarnaast dat 42 procent zich zorgen maakt over de veiligheid van passagiers en vluchten,” aldus de vakbondsman. De zorgen over de veiligheid zijn het grootst bij medewerkers die rechtstreeks contact hebben met passagiers. FNV vindt dat als het chaos blijft op Schiphol, de luchthaven op korte termijn nog meer vluchten moet gaan annuleren. “De veiligheid en gezondheid van werknemers en reizigers moet altijd op één staan.”||https://www.parool.nl/nederland/zorgen-over-werkdruk-onder-schipholpersoneel-juist-toegenomen~bd19a10f/
2022-07-07||Johnson ontslaat doorgaans aan hem loyale minister Gove||De nu ontslagen Gove is al decennia een vooraanstaand figuur in de Conservatieve Partij en heeft vanaf zijn aanstelling in 2010 als minister van Onderwijs hoge posities binnen de partij van Johnson bekleed. Zo was hij ‘Chief Whip’ in het parlement, een belangrijke leiderspositie. Ook was hij al minister van Justitie en minister van Milieu. Eerder woensdagavond waren meerdere vooraanstaande Britse ministers in de ambtswoning van premier Boris Johnson om hem te vertellen dat hij moet stoppen als premier. Onder hen zou ook de minister voor Wales, Simon Hart, zijn. Hart maakte woensdagavond laat via een brief aan Johnson bekend zijn functie neer te leggen. Tal van bewindslieden zijn al opgestapt uit zijn door schandalen getroffen regering. De procureur-generaal voor Engeland en Wales, Suella Braverman, riep Johnson aan het einde van woensdagavond op af te treden en zei als eerste bewindspersoon dat ze tegen de premier de strijd aan wil gaan om het voorzitterschap van de Conservatieve Partij. Braverman maakte duidelijk haar huidige functie niet te willen opgeven. Johnson heeft de afgelopen dagen meermaals aangegeven niet te willen vertrekken. “Als ik kijk naar de problemen waar dit land voor staat, en ook de oorlog in Europa, zie ik niet hoe het verantwoordelijk is daarvan weg te lopen,” zei hij onder meer. “Het laatste wat dit land nodig heeft zijn verkiezingen.”||https://www.parool.nl/wereld/johnson-ontslaat-doorgaans-aan-hem-loyale-minister-gove~b155fd3c/
2022-07-07||Louis van Gaal over Peter R. de Vries: moeten we lachen of huilen?||Er zijn weinig mensen van wie Lips meer kan genieten dan van Louis van Gaal. Woensdag kwam hij weer even langs op televisie. Dit keer om een aanzienlijk minder vrolijke reden dan een gewonnen potje voetbal van het Nederlands elftal: een speciale uitzending van RTL Boulevard rond de aanslag op Peter R. de Vries, precies een jaar geleden in de Lange Leidsedwarsstraat. “Ik was de coach,” sprak de coach. “En hij was de fan.” Van Gaal beschreef zijn warme band met De Vries, zoals alleen Van Gaal dat kan. “Ik denk dat we op elkaar lijken,” zei hij. “Ik geef mijn mening over bepaalde zaken en hij geeft ook zijn mening. En die mening is niet om aardig gevonden te worden.” Hij kon niet naar de begrafenis komen omdat hij met zijn vrouw Truus vastzat in Portugal. De ex-partner van De Vries had hem gebeld. Of hij dan wat in wilde spreken. “Om hem tot leven te brengen,” zei Van Gaal zonder een spier te vertrekken. “Maar dat heeft jammer genoeg niet gewerkt.” Lips wist niet zo goed of hij moest gaan lachen of gaan huilen. Van de weeromstuit bedacht hij waar hij zelf was toen De Vries werd neergeschoten. Voor de televisie natuurlijk. Hij had net gezien hoe de misdaadverslaggever zijn licht had laten schijnen over Britney Spears. Nog geen uur later lag hij op straat. RTL Boulevard liet woensdag zijn kinderen uitgebreid aan het woord, Royce en Kelly. Mijn vader was een held, hoorde Lips zijn dochter zeggen. Ze stonden op het Leidseplein met burgemeester Femke Halsema om te vertellen dat er een gedenkteken voor hun vader zal verrijzen. “Om zijn gedachtegoed,” zei Halsema. “Om zijn eigenzinnigheid en dwarsheid.” Een monument voor de stad. Lips knikte. Zo werd de avond toch nog afgesloten met goed nieuws. Reageren? hanlips@parool.nl.||https://www.parool.nl/kunst-media/louis-van-gaal-over-peter-r-de-vries-moeten-we-lachen-of-huilen~b438c1c2/
2022-07-07||Venturini’s Yuna is een unieke hoofdpersoon die even hard en wreed als humoristisch uit de hoek kan komen||In De nichtjes vertelt Yuna over haar monsterlijke familie van ‘misbedeelden’. Yuna zelf is zwakbegaafd en haar jongere zus Betina is stom en ernstig lichamelijk en verstandelijk beperkt – ze rijdt broembroemend rond in een rolstoel met een gat erin waar haar ontlasting in kan lopen. Yuna walgt van haar en steekt daarom bij het voeren de lepel eerst expres in haar oog, oor of neus voordat die in haar ‘muil’ belandt. Maar ook andere familieleden zijn misbedeeld, zoals haar ‘imbeciele nichtjes’ Carina en Petra: de oudste heeft zes tenen aan haar voeten en uitgroeisels aan haar handen die op een extra vinger lijken, de jongste is een lilliputter. Als Carina wordt bezwangerd door een buurman en sterft nadat ze gedwongen abortus heeft moeten laten plegen, neemt Petra op niet mis te verstane wijze wraak. En Yuna doet dat, op een heel andere manier, ook als Betina zwanger wordt gemaakt door Yuna’s vroegere docent van de kunstacademie, die zich daarna opwerpt als huisvriend. Een zwakzinnig meisje in een rolstoel dat een kind krijgt van een man die al bijna met pensioen is – daar kan weinig goeds van komen, zou je denken. En dat komt het dan ook niet. Yuna en haar nichtje Petra zijn bondgenoten en proberen het leven temidden van al deze chaos ten goede te keren – Yuna door furore te maken als kunstenares, Petra door geld te verdienen met het oudste beroep ter wereld. Maar eigenlijk kan Yuna op niemand écht vertrouwen. In het voorwoord beschrijft auteur Mariana Enriquez, destijds een van de juryleden die het boek met de Premio Nueva Novela bekroonde, haar vervreemding, verwarring en bewondering toen ze De nichtjes voor het eerst las. Het is inderdaad een roman zoals je die nog niet eerder hebt gelezen. Yuna is met haar ongewone manier van praten, waarbij ze nauwelijks punten en komma’s gebruikt, een unieke hoofdpersoon die even hard en wreed als humoristisch uit de hoek kan komen en je hart verovert. “Literatuur die gutst als bloed,” zegt Enriquez, en dat klopt in meerdere opzichten. Niet alleen vanwege de mismaaktheid, viezigheid en dood in het verhaal, maar ook vanwege de overvloedige, levendige, radicale stijl. Volgens Aurora Venturini, die in 2015 overleed, was De nichtjes autobiografisch. “Al mijn creaties zijn monsterlijk. Mijn familie was heel monsterlijk. Dat is wat ik ken.” Je mag hopen dat dat maar gedeeltelijk waar was.||https://www.parool.nl/kunst-media/venturini-s-yuna-is-een-unieke-hoofdpersoon-die-even-hard-en-wreed-als-humoristisch-uit-de-hoek-kan-komen~bb569a95/
2022-07-07||Het voelt als de hel, daar bij het Finse ven in het briljante debuut van Juhani Karila||De delen van Lapland zijn: 1) Spannend West-Lapland. De skioorden Levi en Ylläs, het lokale dialect Meänkieli; kunstenaars Mukka, Palsa en Särestöniemi. 2) Exotisch Noord-Lapland. De fjells met kleine groepjes rendieren, het Inarijärvi en trekzalm. 3) Het domme Oost-Lapland. Moeras en muggen. Boeit niemand. ‘Behalve ons,’ aldus de mysterieuze reisleider vanuit de stratosfeer die de lezer van bovenaf op Lapland laat aankoersen, zelfs vanuit Sodankylä nog vijf uur rijden tot de Noordelijke IJszee. Wildernis, hoogvlakten, ondefinieerbare bodem. Wegen zijn er nauwelijks. Huizen evenmin, of mensen. Mythes, dat wel, die monsters voortbrengen die door de moerassen zwerven, in donkere wateren zwemmen of op zolders hurken. De toon is meteen gezet in De jacht op het snoekje, de veelbekroonde debuutroman waarmee de Finse journalist Juhani Karila (37) nu ook internationaal furore maakt. Plaats van handeling in dat domme Oost-Lapland is het ondiepe Stakenven, omgeven door moerasland. Het water dik als erwtensoep, en ergens in die brij ‘kniest een snoek’. Een snoek waarvoor Elina Ylijaako elk jaar moet terugreizen naar haar geboortedorp, want als ze die niet voor 18 juni heeft gevangen, loopt haar leven gevaar. Haar geboortehuis, ooit door haar ‘pap’ gebouwd als ruimteschip op aanwijzingen van haar ‘mam’ – over wie het verhaal ging dat ze een heks was – staat precies naast het moeras. En als Elina met haar hengel op weg gaat naar het Stakenven, schetst Karila zinsbegoochelend de duizenden muggen, goudoogdazen, runderdazen die zich op haar neerstorten ‘alsof het Black Friday is’ en zich als bloedpompers ingraven in haar huid. Het voelt als de hel, daar bij het ven. En het wórdt de hel, als de snoek zich keer op keer niet laat vangen, als de lijn het niet houdt en breekt. Als er een haatdragende watergeest opduikt, een nix, die bij een nieuwe poging de snoek ontzet. Als de moordende hitte overgaat in een noodweer en een ‘krachtnacht’ waarbij vreemde wezens ‘tussen de werelden heen en weer bewegen’ – van reusachtige bulders en geslurfde strepebenen tot dreumels, beekstakkers en een klopper. Als de tijd die Elina’s heeft om de snoek te vangen bijna verstreken is en zich bovendien een politieagente uit het Zuiden aandient die haar verdenkt van moord. In het besef hoe absurdistisch dit allemaal klinkt: haast als vanzelfsprekend ga je als lezer mee in deze wondere wereld, waarbij Elina’s motieven lang onduidelijk blijven, tot de oude Oehoe die op haar ouderlijk huis past haar de biecht afneemt over haar beweegredenen voor de ongelijke en levensgevaarlijke strijd met de watergeest. (Zoals al uit de oude notities van haar moeder te leren viel: je kon maar beter niks met de nix van doen hebben.) Wat zich ontvouwt is een hartverwarmend liefdesverhaal tussen een zwaarmoedig meisje dat alleen als ze met haar Jousia-de-kunstenaar samen is van mensen houdt. Een verhaal dat echter uitmondt in de tragiek van een vermeende vervloeking – en dat dan weer vervlochten met het bonte avontuur waarin een hilarische ad hoc-alliantie van dorpsbewoners, oude heksen, de politieagente uit het Zuiden die zich al snel over niets meer verbaast én de dreumel die zijn hart aan de laatste heeft verpand proberen het tij te keren en de levens van Elina en Jousia te redden. Met een schitterend onnavolgbare zijlijn over het abusievelijk ontstaan van de klopper die bezit neemt van de burgemeester van het kerkdorp (in de laatste novembernacht van 1561, toen Giacomo de Medici tijdens een alchemistische procedure probeerde kwikzilver te veranderen in goud, zichzelf met zijn laboratorium in de lucht liet vliegen waarna een stukje van zijn ziel in een demon veranderde.) En een glansrol voor de geest van een reeds lang geleden gestorven stalknecht, die verrezen uit het graf in het eindspel met de nix transformeert tot een drieënhalve meter hoge, megamachtige voortbewegende boomconstructie die Tolkiens Enten in herinnering roept. Behoorlijk briljant.||https://www.parool.nl/kunst-media/het-voelt-als-de-hel-daar-bij-het-finse-ven-in-het-briljante-debuut-van-juhani-karila~b04e576a5/
2022-07-07||Colson Whiteheads Zone 1 is een even bloederige als intelligente traktatie||Tegenover lezers die nuffig neerkijken op genrefictie is Colson Whitehead (1969) altijd een fijne naam om in je achterzak te hebben. Zeker sinds De ondergrondse spoorweg (2016) is hij immers een van de meest bejubelde literatoren van zijn generatie. In die doorbraakroman gaf hij evengoed een betoverende fantasydraai aan het slavernijverleden, terwijl hij elders onversneden sciencefiction- en thrillerelementen in zijn oeuvre verwerkte. Zijn meest uitgesproken pulp fiction-uitstapje maakte Whitehead in 2011, in het nu pas vertaalde Zone 1. En dat staaltje postapocalyptische zombiehorror is ruim een decennium later nog steeds een even bloederige als intelligente traktatie. Plaats van handeling is de stad New York, waar de bevolking, net als in de rest van de wereld, na de rampzalige pandemie uit twee groepen bestaat: ‘overlevers’ en wandelende doden. Een bloeddorstige meerderheid van die laatste, ‘skellen’ genoemd, hebben hun virus middels beetwonden lang vrijelijk kunnen verspreiden. Sinds kort zetelt er echter een nieuwe ‘voorlopige regering’ in Buffalo, die de campagne Amerikaanse Feniks startte. Mariniers hebben met grootscheepse ‘veegoperaties’ een veilige enclave in Manhattan gecreëerd. Eenheden ‘vegers’ moeten nu in de rest van de stad zich verscholen houdende ondoden verdelgen. Een lid van zo’n team, (bijnaam) Mark Spitz, is de verteller die we hier drie dagen volgen. In die van flashbacks vergeven dagen komen veel vertrouwde elementen voorbij, van plastische actiescènes tot weemoedige herinneringen aan gesneuvelde geliefden. Maar Whitehead reikt uiteraard voorbij de (genre)clichés. Zo schetst hij de zelfverklaarde vleesgeworden middelmatigheid Spitz en nog een handjevol andere personages in al hun ragfijne psychologische nuances. Hij laat je glimlachen om het feit dat veel overlevenden lijden aan PASS (‘postapocalyptische stressstoornis’) of om dat patriottistische strijdlied van de wederopbouw: ‘Stop! Can You Hear the Eagle Roar?’  Terwijl andere absurdistische taferelen onverwacht je hart breken. Het lot van een onderafdeling van de skellen, de ‘achterblijvers’, bijvoorbeeld, die geen agressieve moordmachines werden, maar in catatonische staat, pakweg, eindeloos de klep van een fotokopieerapparaat open en dicht doen. Ontroerende tredmolenzombies als subtiel commentaar op de moderne condition humaine. En dan moet de slotafdeling nog komen. Vijftig zinderende pagina’s, waarin in prachtig, soms ronduit lyrisch proza wordt toegewerkt naar een klassieke horrorfinale waarop zélfs Stephen King jaloers zal zijn.||https://www.parool.nl/kunst-media/colson-whiteheads-zone-1-is-een-even-bloederige-als-intelligente-traktatie~b72a1708/
2022-07-07||Alara Adilow slaakt in intens debuut een noodkreet die alleen in poëzie gestalte kon krijgen||In een van de gedichten in Mythen en stoplichten is een bijzondere rol voor Mark Rutte weggelegd: ‘Na een paar glaasjes champagne/en onnodige en oppervlakkige identiteitsuitwisselingen/mag ik hem neuken en daar ben ik dankbaar voor/want hij is de gladrijkheilige minister-president (..) en hij heeft mooiwitbillen die zacht zijn en onschuld uitstralen.’ Rutte is de verpersoonlijking van de macht: een witte cisgender man (iemand van wie de genderidentiteit overeenkomt met het geboortegeslacht) én minister-president. Hij legt zijn macht af en biedt zich aan als schandknaap van de lyrische ik. In de verbeelding van de transseksuele protagonist kan immers alles en is er ruimte voor een taal en omgang waarin gender geen rol speelt. In de realiteit vlucht de lyrische ik in drugs en seks. De protagonist vraagt zichzelf af: ‘Of (..) deze slecht belichte ruimtes de enige zijn waarin je kunt zijn wie je bent.’ Het taalgebruik van Adilow is soms direct, maar ze wisselt dit af met bloemrijke beeldspaak in prachtige zinnen als: ‘Ik nam de straathoer in mijn armen, zij liet het zaad van haar mond in mijn handpalm druipen. Ik plantte het naast een hulst. Wat bloeide op? Een buitensporige klank, vrij wiekend, zoals vinken tussen jonge vuurdoorns.’ Die wisselingen van registers zorgen voor een prettig spanningsveld tussen droom (acceptatie, een vrouwenlijf) en realiteit (afwijzing, een ziek lichaam met hiv). Mythen en stoplichten is een omvangrijke bundel waarin door de verschillende delen met titels als ‘katabasis’, ‘metamorfose’ en ‘anabasis’ een ontwikkeling wordt gesuggereerd – van een afdaling naar de onderwereld tot een ‘tocht naar de binnenlanden’. Veel progressie is er niet. De bundelt balt zich samen rond de noodkreet: hoe kan ik mezelf zijn in een wereld die een afwijking op de (gender)norm veroordeelt? En waarom wil ik die transitie eigenlijk? Adilow dicht: ‘Mijn queerness is een fuga./We blijven elkaar bevragen/maar ik ben moe/van het steeds moeten bewijzen dat ik besta.’ De meeste gedichten zijn heel krachtig, juist door dat spel met verschillende taalregisters en de hartverscheurende eerlijkheid in combinatie met de fantasierijke metaforen. Sommige gedichten, zoals een paar net niet lekker lopende kwatrijnen, hadden niet opgenomen hoeven worden. Ook de eindredactie laat her en der te wensen over. Details. Want wat een eigenzinnig, indrukwekkend en intens debuut – een noodkreet die alleen in poëzie gestalte kon krijgen. Of in Adilows woorden: ‘Ik vond in poëzie een wentelen uitdijend, een gevoel van ontspruiten./Alsof ik een gewas was in taal. Alsof ik meer was dan een kist/vol vertogen opgeborgen in een lichaam.’||https://www.parool.nl/kunst-media/alara-adilow-slaakt-in-intens-debuut-een-noodkreet-die-alleen-in-poezie-gestalte-kon-krijgen~b568d82c/
2022-07-07||Wederopbouw in een klimatologische apocalyps||Het is geen vrolijke, maar wel een onontkoombare boodschap. We zullen de komende decennia steeds meer geconfronteerd worden met de gevolgen van overbevolking en klimaatveranderingen. Volgens Frank Havermans en Edwin Zwakman zou op zee wonen een oplossing kunnen zijn. Ze presenteren bij Cityscapes Foundation ieder hun eigen toekomstvisie. Die van Zwakman zou over een jaar of vijftig tot honderd realiteit kunnen worden, Havermans kijkt wat verder vooruit en speculeert over hoe de wereld er over pakweg honderd tot tweehonderd jaar zou kunnen uitzien. De kunstenaars komen direct met een correctie. Zwakman: “We denken niet zozeer in oplossingen, maar we denken na over scenario’s over wat er zou kunnen gebeuren. Dit is niet oplossingsgericht, daar heb je architecten en stedenbouwkundigen voor.” “Architecten werken altijd vanuit een concrete vraag,” zegt Havermans. “Dat is een korte tijdspanne. Wij doen iets heel anders. Als het over grootstedelijke problematiek gaat, heb ik besloten om te stoppen met na te denken over de praktische kant, omdat dat helemaal ingebed is in politiek en geld. Als je een stap verder wilt komen moet je dat loslaten. Als je bijvoorbeeld dingen kunt gaan maken zonder zwaartekracht, dan kun je op een andere manier over de toekomst nadenken.” Als je terug in de tijd kon gaan, redeneert Havermans, en Amsterdammers van tweehonderd jaar geleden kon laten kennismaken met onze technologie, zouden ze dat ongelofelijk vinden. Datzelfde geldt nu voor ons. Havermans presenteert Fleet, een serie maquettes waarvan de plattegrond deels gebaseerd is op het Marineterrein. Het zijn een soort drijvende stadsstructuren die langzaam over de wereld trekken. Havermans koos het Marineterrein op Kattenburg vanwege de historie. “Vroeger werd de wereld veroverd vanuit Kattenburg, hier lagen de schepen. Wat als Nederland inderdaad onder water komt te staan en er is overbevolking? Kunnen we nieuwe typologie ontwikkelen om te ontsnappen aan de chaos? Rijke mensen in Amsterdam gingen vroeger ook buiten Amsterdam wonen. Misschien gebeurt dat opnieuw.” Het onderzoek van Zwakman is iets herkenbaarder. Wie in de galerie een iPad richt op een tekst op de muur, kijkt op het scherm naar een uitzicht van een woning op zee. Nederland is een lagune geworden. We blijken in een enorme structuur van flats te zitten, gemaakt van gerecyclede containers, die drijven op een aantal scheepsrompen. De schepen vormen dus een soort megacatamaran waar de flats dwars op staan. Er is een basketbalveldje, verder is er ogenschijnlijk niets te doen. Het is volgens Zwakman geen utopie en geen dystopie, maar echt gezellig is het niet op zijn schepen. “Ik ga het ook niet leuker maken dan het gaat worden. De gebouwen hebben niet voor niets de esthetiek van de wederopbouwarchitectuur. Dit is de wederopbouw in een soort klimatologische apocalyps.” Vrijdag 8 juli om 18 uur vindt bij Cityscapes Foundation een openbaar gesprek plaats met de kunstenaars en schrijver Dirk van Weelden.||https://www.parool.nl/kunst-media/wederopbouw-in-een-klimatologische-apocalyps~b95333ae/
2022-07-07||Het verdriet van Van der Hoorn: ‘Een Touretappe man, misschien krijg ik deze kans nooit meer’||Na een minuut gaat zijn helm af. Na weer een minuut gaat hij op zijn stang zitten. Ondertussen zegt hij geen woord. Hij wacht. De seconden duren minuten. De minuten duren uren. En dan hoort hij het. ‘Second’. Tweede. Taco van der Hoorn verliest een millimetersprint van Simon Clarke en wint net niet de kasseienrit, vooraf de meest besproken rit van deze Tour. Zijn hoofd gaat in zijn handen. De verzorger wrijft troostend met zijn hand over de rug van Van der Hoorn. Ploeggenoot Adrien Petit geeft hem een opbeurend tikje op zijn achterhoofd. Maar het liefst verdwijnt Van der Hoorn nu. Even weg van deze plek. Het verschil tussen eeuwige roem en zware ontgoocheling is een duimdikte. Na een dag in de aanval, zijn specialitieit, met onder meer bijna twintig kilometer kasseien. Hij is kapot, er zit modder en slijm op zijn tanden. Hij vloekt een keer. “Echt kloten. Ik zat perfect en dacht: dit gaat hem worden. Een Touretappe, man. Pfff. Zó dichtbij. Tussen winst en tweede worden, zit zo’n groot verschil. Ik wist het echt niet toen ik over de streep kwam. Ik gooide mijn stuur nog wel goed naar voren, maar hij kwam ook wel heel hard langs. Hier ga ik nog een tijdje slecht van zijn. Misschien krijg ik deze kans nooit meer.” Van der Hoorn had zijn plan al maanden geleden bedacht. Op 14 oktober vorig jaar om precies te zijn. De dag dat het etappeschema van deze Tour de France wereldkundig werd gemaakt. Hij weet dan al: die dag, 6 juli ga ik vrijwel vanuit de start ontsnappen. Dan komen er een paar sterke renners mee en maak ik het af. Het plan lukt bijna helemaal. Bijna. In de finishstraat in Arenberg schiet er van alles door zijn hoofd. Had ik dan tóch iets langer moeten wachten? Had ik dan toch één seconde later moeten gaan zitten in de sprint? Hij weet het gewoon nog even niet. En sowieso: “Achteraf is het mooi wonen.” Als Clarke voorbij komt, feliciteert Van der Hoorn hem. En hij voegt nog even toe dat hij ervan moet genieten. Waar dat zo direct vandaan komt, die sportiviteit? “Ik kan het wel goed vinden met Simon. Een renner die er in een ontsnapping altijd voor gaat. Zo bezien gun ik het hem wel. Alleen vandaag even niet. De pijn die ik nu voel? Dat is een beetje zoals iedereen denkt dat het voelt.” Voor de Tour maakte Van der Hoorn dus zijn plannen in zijn hoofd. In het brein zit nog meer dan alleen deze rit. Maar op dit moment is het lastig om daaraan te denken. Of zoals hij het zelf zegt: “Dit was echt het grootste plan.” Het verhaal van Van der Hoorn is bijzonder. Toen er anderhalf jaar geleden geen plek meer voor hem was bij Jumbo-Visma, dacht hij dat zijn leven als wielerprof er misschien wel op zou zitten. Op het laatste moment kon hij alsnog terecht bij het Belgische Intermarché-Wanty-Goubert. Hij bedacht voor zichzelf: hoe kan ik me onderscheiden van andere renners? Hij werd specialist ontsnappingen. In de grootste wedstrijd van het jaar was het op die manier bijna raak. Verschrikkelijk bijna.||https://www.parool.nl/sport/het-verdriet-van-van-der-hoorn-een-touretappe-man-misschien-krijg-ik-deze-kans-nooit-meer~b73c81d6/
2022-07-07||Europees Parlement stem in: gas en kernenergie blijven ‘groen’ heten||Europarlementariër Paul Tang noemt het ‘een beschamende terugval voor Europa als aanvoerder in de strijd tegen klimaatverandering.’ Woensdag mislukte de poging van PvdA’er Tang, zijn GroenLinks-collega Bas Eickhout en een handvol parlementariërs van andere politieke groepen om de Europese Commissie te corrigeren. Die Commissie wil dat gas en kernenergie de komende jaren nog blijven gelden als ‘duurzaam’, tenminste als het gaat om de investeringen uit de particuliere sector in die vormen van energie-opwekking. Het voorstel om dat te doen werd gelanceerd voor de Russische inval in Oekraïne. Het was van het begin af aan omstreden. Oostenrijk en Luxemburg kondigden aan dat zij de Commissie voor de rechter zouden dagen als het voorstel werd aangenomen. Na de Russische inval in Oekraïne groeide het verzet tegen de zogenoemde ‘taxonomie’, zoals de wet heet. Maar de tegenstanders kregen woensdag niet de benodigde 353 stemmen bij elkaar om het van tafel te krijgen. De teller bleef steken op 278 stemmen. Het voorstel was bedoeld om de financiële sector duidelijkheid te geven over welke investeringen de komende jaren rendabel zouden kunnen zijn. Volgens Tang is die gewenste duidelijkheid nog altijd niet bereikt, omdat zich nu een rechter over de zaak zal moeten buigen. Naast Luxemburg en Oostenrijk kondigde ook Greenpeace woensdag aan dat de organisatie de Europese Commissie voor het Europees gerechtshof gaat dagen over de taxonomie. Ook de parlementsleden willen dat nu doen. Tang: “We weten niet of het voorstel de toets van een rechter zal overleven. Het geeft gas een duidelijke voorkeursbehandeling boven andere energiebronnen, wat volgens de taxonomierichtlijn verboden is.” In de uren voor de stemming had Petr Fiala, de premier van Tsjechië, het land dat sinds 1 juli Europees voorzitter is, nog gepleit vóór de taxonomie. In de plenaire zaal van het Europees Parlement in Straatsburg zei Fiala: “Ik wil benadrukken dat het voorstel van de Commissie met veel moeite tot stand gekomen is. De bepalingen helpen een aantal landen die alleen de klimaatdoelen kunnen halen als de criteria zo zijn zoals in dit voorstel.” Die woorden hebben wellicht de lang weifelende christendemocraten over de streep getrokken. De overgrote meerderheid van die groep, de grootste in het parlement, stemde voor de opname van gas en kernenergie in de lijst van duurzame energiebronnen. CDA-Europarlementariër Tom Berendsen zegt dat hij voor stemde met het milieu voor ogen. “Het is een kwestie van verantwoordelijkheid nemen. Als we onze klimaatdoelen willen halen, hebben we de luxe niet om technologieën uit te sluiten.” Berendsen ziet vooral toekomst voor kernenergie. Wat betreft gas zegt hij dat het mogelijk moet zijn om tijdelijk de schoonste gastechnieken in te zetten als het doel is om kolencentrales te sluiten.||https://www.parool.nl/wereld/europees-parlement-stem-in-gas-en-kernenergie-blijven-groen-heten~b02d8cee/
2022-07-07||Bant moet Ter Apel ontlasten, maar gemeente steigert meteen||Drie weken nadat de vastgelopen asielopvang werd uitgeroepen tot nationale crisis blijft het kabinet ermee worstelen. De crisis lijkt ondanks een pakket maatregelen - extra noodopvang, sneller asielzoekers mét vergunning onderbrengen in een tijdelijk woonruimte - nog net zo hevig als daarvoor. Want weer sliepen er in de nacht van dinsdag op woensdag in Ter Apel asielzoekers op een stoel. Enige verschil, benadrukte staatssecretaris Eric van der Burg (Asiel, VVD), is dat er wel een bed voor de asielzoekers in een noodopvang wás, maar dat zij zelf liever in Ter Apel bleven. Op die manier zouden ze woensdagochtend de eersten zijn als de poorten van het aanmeldcentrum open zouden gaan. Om de druk op Ter Apel te verlichten, moet er een nieuw, kleiner aanmeldcentrum komen. Na maanden zoeken werd er een geschikte plek gevonden in Bant, gemeente Noordoostpolder, zo maakte een zichtbaar opgeluchte Van der Burg tijdens een persmoment bekend. Op het land van een voormalige boerderij moet plek komen voor 200 tot 300 asielzoekers, die er niet spontaan kunnen aankloppen maar wel ‘op afspraak’ terechtkunnen. Dat het de grond van een boerenbedrijf was, is in de huidige verhitte stikstofdiscussie saillant. Toch is dat toeval, zegt Van der Burg. “De boer heeft zijn land in maart verkocht aan de provincie Flevoland. Dat is door de provincie doorverkocht aan ons.” De provincie heeft het Rijk zelf gewezen op het beschikbare kavel. Van der Burg voerde gesprekken met de burgemeester van Noordoostpolder en ook de gemeenteraad zou al op de hoogte zijn van de plannen. Desondanks reageerde de gemeente gepikeerd op het nieuws. De komst van een aanmeldcentrum is ‘onwenselijk’. “We merken bij de inwoners veel weerstand tegen extra vluchtelingen in de omgeving,” aldus een woordvoerder, die erop wijst dat in het nabijgelegen Luttelgeest al jaren duizend vluchtelingen worden opgevangen. Van der Burg blijft echter positief. “Ik ga er nog steeds van uit dat wij als rijk, opvangorganisatie COA en gemeente hier uit gaan komen.” Over de komende weken klinkt de VVD-bewindsman pessimistischer. Omdat nog niet alle 25 veiligheidsregio’s erin zijn geslaagd 225 plekken voor de noodopvang van asielzoekers te creëren, wordt het ‘de komende tijd weer pittig’. Mogelijk worden er de komende dagen weer tenten opgezet in Ter Apel om de toestroom het hoofd te bieden. “Daarover zijn we in gesprek.” Vluchtelingenwerk is de ‘schadelijke en inhumane’ situatie beu. Omdat de opvang ‘structureel ondermaats’ is, verblijft ‘al bijna een jaar een grote groep asielzoekers en statushouders - onder wie veel kinderen - in mensonterende omstandigheden’, staat in de aansprakelijkheidstelling die naar Van der Burg is gestuurd. Als de situatie niet vóór 1 augustus verbetert, stapt de organisatie naar de rechter om ‘de minimumnormen voor opvang’ af te dwingen. “We gaan dit niet als het nieuwe normaal accepteren,” zegt voorzitter Frank Candel. “Nederland heeft zich gecommitteerd aan internationale afspraken die de humanitaire ondergrens bewaken. Die ondergrens is er juist voor als het moeilijk wordt.”||https://www.parool.nl/nederland/bant-moet-ter-apel-ontlasten-maar-gemeente-steigert-meteen~bfbcc0f1/
2022-07-07||Waar gaat het boerenprotest naartoe na de schoten in Friesland?||Het is dinsdagavond laat als er overal op de sociale media video’s uit Heerenveen opduiken. Van een politieblokkade op een rotonde bij de snelweg A32 om precies te zijn. De agenten houden een stoet trekkers tegen. De meeste video’s gaan vergezeld van woest commentaar. De politie ‘moet zich kapot schamen’. “Zijn ze nu echt uit op een burgeroorlog?” schreeuwt een Telegram-kanaal. “Dit is de lont in het kruitvat,” stelt Bart Kemp, de leider van de boerenactiegroep Agractie. De video is duidelijk. En tegelijkertijd ook weer niet. Wat we zien: een rode trekker met aanhanger die zich losmaakt uit de file van tractoren, van de weg af rijdt, over de middenberm gaat en dan linksaf slaat. Terwijl de bestuurder dat doet, trekt een agent zijn pistool en schiet op de trekker. Niet veel later verschijnen foto’s van de trekker, met een kogelgat in de cabine. De politie die schiet op een rijdende tractor, het zijn voor Nederland vrij ongekende beelden. Het is voor het eerst in weken van boerenprotesten dat dit gebeurt. Wat we niet zien op de video: wat er voorafgaand aan het incident gebeurt en waarom de agent precies zijn pistool trekt en afdrukt. De politie komt iets voor middernacht met een verklaring. Trekkerbestuurders zouden hebben geprobeerd ‘in te rijden op agenten en dienstvoertuigen’. “Er ontstond een dreigende situatie. Hierbij zijn waarschuwingsschoten gelost en werd er gericht geschoten. Daarbij is een trekker geraakt. Er zijn drie verdachten aangehouden. Er raakte niemand gewond.” Woensdagochtend volgt de mededeling dat de rijksrecherche onderzoek doet naar het incident, zoals dat altijd gebeurt als een agent schiet. Nog later op woensdag dat de opgepakte mannen (drie Friezen van 16, 34 en 46 jaar) worden verdacht worden van poging tot doodslag. De protesterende boeren zijn woest. Welke dreigende situatie dan?, vragen ze zich af. Op de beelden is te zien dat de trekker waarop werd geschoten helemaal niet op agenten inrijdt, maar juist van hen weg. “Mijn zoon had wel dood kunnen zijn,” zegt Tjitske Hospes, wiens 16-jarige zoon Jouke de bestuurder van de trekker was. “Ik begrijp echt niet waarom ze op hem hebben geschoten. En waarom dan niet op de banden, maar op de cabine?” Jouke en zijn één jaar oudere broer Sytse waren dinsdag na het werk op de veehouderij van de familie naar het distributiecentrum van de Spar bij Heerenveen gegaan om te demonstreren tegen de stikstofplannen van het kabinet. “Ik had nog wel gezegd dat het misschien niet verstandig was, want de sfeer is de laatste dagen wel agressief. Maar de jongens zijn toch gegaan.” Iets na 22.00 uur gaan de broers met hun voertuigen eten halen bij de McDonalds. “Daarna wilden ze naar huis rijden.” Ze belanden bij de politieblokkade die wil voorkomen dat de wagens van de broers en andere boeren de snelweg op gaan. Als Jouke zich met zijn trekker en aanhanger losmaakt uit de file en wegrijdt, wordt hij beschoten. Is dit het schot dat het conflict tussen boeren en overheid nog verder laat escaleren? De lont in het kruitvat, zoals boerenleider Kemp suggereert. Jaap Timmer, Politiewetenschapper aan de VU in Amsterdam, stelde vorige week dat de politie ‘een krachtmeting moet zien te voorkomen’. “Je kunt een ME-bus tegenover een trekker zetten, maar uiteindelijk wint die trekker. En wat ga je dan doen als politie? Schieten? Dat lijkt me bij deze protesten niet van toepassing.” Timmer wijst er nu op dat het schietincident niet plaats vond bij een demonstratie. “Ik zie een verkeerssituatie waarin de politie lijkt te proberen een strafbaar feit te voorkomen, namelijk dat trekkers de snelweg opgaan.” Leidt schieten tot nog verdere escalatie? Ook na de coronarellen op de Coolsingel in Rotterdam, waar de politie meerdere keren schoot en daarmee meerdere mensen verwondde, was er de vrees (en bij sommige coronademonstranten ook de wens) dat ‘het nu echt uit de hand zou lopen’. Dat gebeurde niet. Inmiddels zijn er nauwelijks nog coronademonstraties. Wel scharen die actievoerders zich nu achter de boeren. Timmer ziet nog meer vergelijkingen: “Ook in 1999, toen de politie schoot bij rellen van Feyenoordfans, was er daarna geen escalatie. En in 1966 schoot de politie met karabijnen op demonstrerende bouwvakkers op de Dam. De dagen erna waren er niet méér protesten. Schieten is op zichzelf geen reden voor escalatie. Misschien leidt het juist wel tot bezinning. Het besef dat het tijd is voor een gesprek.” Dat gesprek werd woensdag nog niet in Leeuwarden gevoerd. “Het slaat nergens op dat Jouke vastzit, hij moet meteen vrijkomen. Ik zie jullie in Leeuwarden,” zei Farmers Defence Force-leider Mark van de Oever ’s ochtends in een videoboodschap. Die groep zei tot nu toe niets met de acties te maken hebben. Het leidde tot een protestactie van zo’n 100 boeren en trekkers bij het politiebureau waar de drie arrestanten vastzaten. Aan het begin van de avond gingen de boeren daar weer weg.||https://www.parool.nl/nederland/waar-gaat-het-boerenprotest-naartoe-na-de-schoten-in-friesland~b7f8b5d3/
2022-07-07||Harry Styles: hét Britse popicoon van de komende decennia? ||Styles (28) is wat Robbie Williams was bij Take That: dat ene lid van een boyband die in z’n eentje genoeg sterrenstof verspreidt om de roem van de groep te verlengen. Die wedergeboorte als solo-artiest is een in de pop vrijwel onmogelijke transformatie. Eentje ook die bij One Direction (in 2014 populair genoeg voor een volle Johan Cruijff Arena) ook voor vier achterblijvers zorgde. Styles heeft de uitstraling en de muzikaliteit om het nieuwe Britse popicoon van de komende decennia te zijn. Dat valt reuze mee. Hoewel een hereniging van de groep op korte termijn onwaarschijnlijk is, speelt Styles rustig nog liedjes van het bij de Britse versie van X Factor geformeerde vijftal. Deze tournee staat een rockversie van What Makes You Beautiful, de debuutsingle van One Direction uit 2011, op de setlijst. Zijn eerste solotournee bevatte shows in de Afas Live en de Ziggo Dome. Dit concert hoort bij Styles’ Love on Tour, die eigenlijk in 2020 al in Nederland zou arriveren. Na twee keer uitstel vanwege de coronapandemie gaat het concert dit keer echt door. Klopt. Hij zou zondagavond optreden in de Royal Arena, op zo’n 500 meter van het winkelcentrum waar een 22-jarige man die middag drie mensen doodschoot. Styles’ concert werd geannuleerd. De zanger liet weten ‘een gebroken hart’ te hebben. Nee. Het concert van 2020 was binnen een uur uitverkocht. Aan die status is ook door de verschuivingen niets veranderd.||https://www.parool.nl/kunst-media/harry-styles-het-britse-popicoon-van-de-komende-decennia~bd818648/
2022-07-07||Voor tot leven wekken bedreigde diersoort vanuit lichaamscel is straks geen diepvries meer nodig||Het klinkt een tikje Frankensteinachtig als onderzoekers schrijven dat lichaamscellen uit kadavers opgekweekt kunnen worden tot nieuwe, levensvatbare muizen. Toch biedt de techniek nieuwe kansen voor het redden van bedreigde diersoorten, schrijven onderzoekers Sayaka Wakayama en collega’s in het wetenschappelijk tijdschrift Nature Communications. Lichaamscellen van diersoorten die niet meer gefokt kunnen worden, zou je kunnen bewaren tot de omstandigheden gunstiger zijn. En gevriesdroogde cellen zijn gemakkelijker te bewaren dan gekoelde cellen. Sinds in 1996 het schaap Dolly werd gekloond, maken biomoleculair deskundigen gestaag vorderingen met het kweken van dieren op allerlei onnatuurlijke manieren. Bevroren en daarna weer ontdooide spermacellen worden al jaren gebruikt om vrouwelijke dieren te bevruchten en in 2019 lukte het een muis te kweken op basis van een gevriesdroogde spermacel. Dat laatste werd gedaan door dezelfde groep onderzoekers als die welke het nu is gelukt een muis te kweken uit een gevriesdroogde lichaamscel. Vriesdrogen, bekend uit de voedingsindustrie, is een methode waarbij het water door middel van vorst aan een weefsel wordt onttrokken, waarna het uitgedroogde overblijfsel bij kamertemperatuur bewaard kan worden. Gevriesdroogde cellen zijn dus gemakkelijker te bewaren dan gekoelde. Bovendien is deze bewaarmethode ook veel minder gevoelig voor storingen, natuurrampen of menselijke fouten. Daarnaast heb je er dus niet per se nog spermacellen voor nodig. Het verkrijgen daarvan kan bij bedreigde diersoorten lastig zijn, bijvoorbeeld wanneer er geen vruchtbare mannetjes meer leven. Wakayama en zijn collega’s beschrijven hoe ze lichaamscellen uit de fibroblasten, een soort huidcellen, van muizen haalden en die vriesdroogden. Die gevriesdroogde cellen werden na negen maanden weer gehydrateerd. Vervolgens haalden ze de celkern eruit, en implanteerden die in een eicel, om daaruit een soort embryo te kweken. “Het is wel indrukwekkend wat ze hebben gedaan, maar ze hebben daarvoor wel door veel hoepels moeten springen,” zegt Niels Geijsen, hoogleraar ontwikkelingsbiologie en regeneratieve geneeskunde aan het Leids Universitair Medisch Centrum (LUMC). Normaal gesproken wordt bij klonen van dieren een embryo geïmplanteerd in een draagmoeder. “Maar in dit geval hebben ze eerst een stamcellijn gemaakt en die verder opgekweekt.” Stamcellen zijn een soort flexibele basiscellen. Geijsen: “Daar halen ze dan opnieuw een kern uit, die wordt in een eicel ingebracht en geïmplanteerd in een vrouwtje.” Die omslachtige tussenstap is nodig vanwege de forse schade die het dna bij het vriesdrogen oploopt. Bij het opkweken van de stamcellen wordt de dna-schade deels gerepareerd en sterven de minder gelukte cellen af. “Het succespercentage is extreem klein: 0,02, maar dat het gelukt is is al opmerkelijk,” zegt Geijsen. Wel is het de vraag hoe nuttig het is voor het behouden van diersoorten, zegt Alexandra van der Geer, evolutiebioloog bij Naturalis Biodiversity Center in Leiden. De onderzoeker die is gespecialiseerd in evolutie van (kleine groepen) zoogdieren op eilanden ziet er nog niet meteen een wondermiddel in. “Het is een eerste stap, en meer claimen de onderzoekers ook niet, maar er moet nog heel veel gebeuren.” Zo zijn er bijvoorbeeld nog altijd eicellen en draagmoeders nodig. “Als je daar toch al over beschikte, wat ben je dan moeilijk aan het doen?’” Daarnaast is voor het overleven van een soort niet één exemplaar nodig, maar een hele populatie, voor de nodige genetische variatie. In het scenario waar er nog maar één of twee exemplaren van een diersoort zijn, eventueel zelfs al overleden, wordt dat lastig. Misschien is het belangrijkste punt dat een diersoort in een ecosysteem leeft en dat juist het verdwijnen daarvan de belangrijkste reden voor uitsterven is. Van der Geer: “Eigenlijk moet je dat hele ecosysteem terugbrengen.” Kortom: knappe prestatie, interessant onderzoek, maar er is een risico dat zo’n flitsende technologische oplossing alledaagsere maar moeilijker maatregelen in de weg zit, vanuit de gedachte dat we dat altijd later nog kunnen fixen.||https://www.parool.nl/wereld/voor-tot-leven-wekken-bedreigde-diersoort-vanuit-lichaamscel-is-straks-geen-diepvries-meer-nodig~b75f0359/
2022-07-07||Max Velthuijs-prijs voor Philip Hopman: jeugd- en kinderboekenillustrator ‘met een weergaloze tekenhand’||De Max Velthuijs-prijs is een oeuvreprijs die één keer in de drie jaar wordt uitgereikt. Wat betekent die prijs, heeft de jury onder voorzitterschap van kunstjournalist Wieteke van Zeil zich dit jaar ‘indringend’ afgevraagd: is het een beloning voor de ontwikkeling in en kwaliteit van het werk dat een illustrator heeft gepubliceerd? Een beloning voor creativiteit? Of voor een verbeeldingsvolle beeldbijdrage aan de kinder- en jeugdliteratuur? Het werk van Philip Hopman (Egmond, 1961), die naast zijn eigen prentenboeken onder andere samen met Ted van Lieshout sinds 2012 de Boer Borisreeks maakt en 25 jaar lang Hans Hagens Jubelientje illustreerde, komt volgens de jury tegemoet aan al deze facetten. Hij dankt zijn voordracht onder meer aan getoond vakmanschap, durf, authenticiteit, toegankelijkheid en een eigen signatuur. ‘De werelden die worden opgeroepen zijn veelzijdig en warm, de figuren zijn echte persoonlijkheden. De illustraties zijn wat betreft compositie, vitaliteit van de lijn, humor en kleurgebruik trefzeker en weergaloos,’ stelt de jury. Hopmans werk is technisch complex, maar oogt vanzelfsprekend. ‘Gedurende de hele loopbaan toont zich de kwaliteit van deze tekenende verteller, die verhalend en sprookjesachtig teksten van vele auteurs van een visuele wereld heeft voorzien.’ De prijs, waaraan een geldbedrag is verbonden van 60.000 euro en een beeldje van Max Velthuijs’ bekendste verhaalfiguur Kikker, wordt in november uitgereikt in het Literatuurmuseum in Den Haag. Vanaf voorjaar 2023 organiseert het museum de tentoonstelling Philip Hopman – In beeld met een selectie originele illustraties uit Hopmans archief dat hij bij het museum heeft ondergebracht. Hopman studeerde aan de Rietveld Academie, waar hij lessen illustratie volgde bij onder anderen Thé Tjong-Khing. In 1988 illustreerde hij zijn eerste kinderboek, nog heel erg onder de invloed van zijn docent en held. In een reactie op de toekenning van de Max Velthuijs-prijs laat hij weten dat hij ondanks de durf die hem wordt toegeschreven altijd vrij onzeker is geweest over zijn werk. Hij noemt dieptepunten, gehannes en gedachtes van ‘ik houd ermee op.’ “Als mensen kwaliteiten van je werk gaan benoemen, is het net of het over iemand anders gaat. Dit is een enorme bevestiging dat ik er mag zijn,” aldus Hopman. “Ik kom van ver, maar ben altijd doorgegaan. Deze prijs betekent dan ook heel veel, ik ben echt euforisch.” Eerdere laureaten van de Max Velthuijs-prijs zijn Mance Post (2007), Thé Tjong-Khing (2010), Wim Hofman (2013), Dick Bruna (2016) en Sylvia Weve (2019). De laatste was dit jaar ook jurylid, naast schrijver Edward van de Vendel, illustrator Ludwig Volbeda en directeur van Stichting Lezen Gerdien van Dalen.||https://www.parool.nl/kunst-media/max-velthuijs-prijs-voor-philip-hopman-jeugd-en-kinderboekenillustrator-met-een-weergaloze-tekenhand~b4bb2fd9/
2022-07-07||Op Over het IJ Festival worden de zorgen om het klimaat heel tastbaar||Elk jaar is Simone Hogendijk, directeur van het Over het IJ Festival, nieuwsgierig naar wat er speelt onder de nieuwste generatie theatermakers. Afgelopen jaar was ze echter overdonderd door de eensgezindheid. “Er werd eigenlijk nooit een groot thema benoemd, maar dit jaar deden we dat wel, omdat het zich zo aftekende. We merkten dat jonge mensen zich heel erg uitspreken over onze toekomst, hoe ze zich niet thuisvoelen in hoe we de dingen in de samenleving de afgelopen jaren hebben gedaan.” De coronatijd is een kantelpunt geweest, ziet ze. “Er moet iets veranderen om onze toekomst gezond te houden en iedereen een plek te geven.” Daarom is het overkoepelende thema nu ‘Monument voor de toekomst’. Bijna alle voorstellingen gaan over onze relatie met de natuur, het klimaat, maar ook over je thuis voelen, over racisme, feminisme. Hogendijk: “Er is zoveel gebeurd de afgelopen periode met Black Lives Matter, klimaatactivisme, maar ook op het gebied van openheid over mentale gezondheid.” “De wereld is zo op scherp gezet, en we hebben makers gekozen die zoeken naar nieuwe woorden en vormen, en die met voorstellen komen hoe we de wereld een beetje beter kunnen maken.” Op 12 juli zullen jonge spelers van Theater DeGasten de Staat van de Jongeren uitspreken, een statement over hun generatie. Heel tastbaar worden de zorgen om het klimaat, en meer in het bijzonder, het eventueel onderlopen van Nederland, in de installatie Eiland, van Collectief Walden, waar Over het IJ al eerder mee werkte. Zij maakten een kunstmatig eiland. Het verbeeldt de stad over een kleine 250 jaar. “Amsterdam staat dan onder water. Zij vragen zich af hoe we die laatste jaren samen vorm gaan geven. En wat gaan we daarna doen?” Elke ochtend tijdens het festival organiseren de makers een ontmoeting op Eiland, tussen een jongere en een ouder iemand uit Amsterdam-Noord, al 30 jaar de standplaats van het festival. “Vanuit dat gesprek wordt een lied gecomponeerd dat ’s avonds in de festivaltalkshow ten gehore wordt gebracht. En op een voor hen bijzondere plek in Amsterdam-Noord.” Over het IJ is niet het enige festival dit jaar dat uitgesproken is over klimaat, racisme en tolerantie. Ook het Holland Festival had een stevige nadruk op duurzaamheid en diversiteit. Net als Oerol op Terschelling. “We kunnen met zijn allen niet meer om deze thema’s heen. Dus dat komt ook bij de kunst terecht. Veel makers hebben het onderdeel van hun werk gemaakt.” Daarbij wordt niet vergeten dat kunst geen activisme hoeft te zijn. Bij de ene maker is de boodschap expliciet, bij de andere veel implicieter. De jonge theatermaker Ada Ozdogan steekt het herschrijven van de geschiedenis en hoe het Westen ideologieën toe-eigent en zichzelf leugens voorhoudt in het jasje van een Quentin Tarantino-achtige western. Maker Joeri Heegstra, van Opening Statement, is een strijder voor het klimaat, en is juist heel stellig met Horizon, een performance op de pont, waarin hij een jongere een-op-een laat praten met een bezoeker. Toch probeert het festival niet te belerend te worden. Hogendijk: “Wij willen niet met een vingertje wijzen, maar de verbeelding aanzetten.” Over het IJ Festival, 8 t/m 17 juli op uiteenlopende locaties in Amsterdam-Noord. overhetij.nl||https://www.parool.nl/kunst-media/op-over-het-ij-festival-worden-de-zorgen-om-het-klimaat-heel-tastbaar~b50b0c1a/
2022-07-07||Charlie Chaplin was meer dan de karikatuur met de bolhoed, blijkt uit deze documentaire||De documentaire The Real Charlie Chaplin begint met een waarschuwing: “Probeer de Charlie Chaplins die je tegenkomt niet aan elkaar te linken. Er zijn er te veel van.” De ‘echte’ Charlie Chaplin waarover de documentaire in de titel spreekt, bestaat dus helemaal niet. Of op z’n minst heeft de echte Chaplin tegenstrijdige kwaliteiten en is hij niet in een zin te vatten of beschrijven. Chaplin lijkt op het monster van Frankenstein: zoals het monster synoniem is geworden met zijn maker (we noemen het monster van Frankenstein immers vaak Frankenstein), is Chaplin synoniem geworden met het personage dat hij bedacht en vertolkte. Als je aan Chaplin denkt, zie je waarschijnlijk zijn personage The Tramp voor je: snor, bolhoed, strak jasje, losse broek, grote schoenen. Maar Chaplin zag er in het echte leven natuurlijk niet zo uit. The Real Charlie Chaplin combineert archiefbeelden, geënsceneerde scènes en materiaal uit Chaplins films om dichter bij de man achter het personage te komen. De video-essaystijl van Peter Middleton en James Spinney (Notes on Blindness) is soms bijzonder effectief, vooral wanneer ze creatief omgaan met archiefmateriaal, maar op andere momenten is de stijl juist wat ongeïnspireerd, omdat het lijkt op alle video-essays die tegenwoordig op streamingplatforms als YouTube te bekijken zijn. Desalniettemin biedt de film een omvattende kijk op Chaplin, inclusief de minder fijne delen van zijn leven en karakter. Dat blijkt nodig te zijn, want de ook media uit zijn tijd schetsten vaak een verkeerd beeld van Chaplin en de personen in zijn leven.||https://www.parool.nl/kunst-media/charlie-chaplin-was-meer-dan-de-karikatuur-met-de-bolhoed-blijkt-uit-deze-documentaire~b5de10e9b/
2022-07-07||Encore is een dansfilm over verdergaan nadat je dromen in duigen zijn gevallen||“Als je je leven rond je lichaam bouwt, zul je twee levens moeten hebben,” zegt Henri (Denis Podalydès, Effacer l’historique) tegen zijn dochter Elise (prima ballerina Marion Barbeau). Het is een waarschuwing uitgesproken door een man die had gewild dat zijn dochter een intellectuele baan had gekozen. Elise is 26 en daarmee op het hoogtepunt van haar carrière als balletdanseres. Henri heeft gelijk. Elise blesseert haar enkel, en de blessure blijkt ernstiger te zijn dan ze eerst denkt. Ze heeft minstens twee jaar rust nodig om te helen – jaren die Elise niet heeft. Ze moet dus iets anders met haar leven gaan doen. Maar Henri’s waarschuwing is tegelijkertijd ongegrond. Want de film bestempelt juist dat vooruitzicht om twee levens te leiden als pure vrijheid, als een privilege in plaats van een vloek. De nieuwe film van regisseur Cédric Klapisch is een ode aan tijdelijkheid. Het is een film over verdergaan: na liefdesverdriet, na lichamelijk letsel, na verlies, na dromen die in duigen vallen. Het verhaal zelf, over een getalenteerde balletdanseres die wordt geconfronteerd met een vreselijke blessure, is een beetje cliché, maar het lukt Klapisch er iets hoopvols en universeels in te vinden. Encore is bovenal een film over dans. De openingsscène, waarin tijdens een balletvoorstelling tussen de coulissen en het toneel wordt bewogen, is betoverend. Elises kennismaking met verschillende dansstijlen – tijdens haar jaren van rust ontdekt ze hiphop en vervolgens moderne dans – staat centraal: het is soms jammer dat Encore die aanvult met een paar banale liefdesverhalen. De samensmelting van dans en liefde is begrijpelijk in een film over verdergaan na liefdesverdriet. Maar de liefdesverhalen zijn een beetje te melodramatisch om dezelfde impact te hebben als de dans die wordt uitgevoerd.||https://www.parool.nl/kunst-media/encore-is-een-dansfilm-over-verdergaan-nadat-je-dromen-in-duigen-zijn-gevallen~b4a243d3/
2022-07-07||Splendid Isolation behandelt het idee van de dood: ‘Op zo’n manier dat je er dichtbij kunt komen zonder terug te deinzen’||Het is een interessante vraag hoe Splendid Isolation de tand des tijds zal doorstaan. Enerzijds is de film, geschreven en gedraaid tijdens de lockdowns van 2020 en 2021, overduidelijk een reflectie op wat we tijdens de covidpandemie doormaakten. De film draait om twee geliefden – Hannah en Anna – die elkaar niet aan kunnen raken, omdat een van de twee ziek is (al wordt dat nergens expliciet uitgesproken). Maar anderzijds kiest de Pools-Nederlandse regisseur Urszula Antoniak in haar zesde speelfilm een zodanig allegorische vertelstijl, dat de film over veel meer gaat dan enkel de covidcrisis. De film opent ermee dat de twee vrouwen aanspoelen op een eiland; welk drama zij achter zich hebben gelaten laat Antoniak doelbewust in het midden. Daar gaat het ook niet om. Antoniak zet niet in op realisme voor haar verhaal over twee geliefden die weten dat ze elkaar los moeten laten. “In de basis is het bijna een bijbelverhaal,” zegt Antoniak. “Het gaat niet over individuele psychologie maar over grotere levensvragen. Ze komen aan op dat eiland, ze vinden een soort evenwicht, en dan arriveert er een derde: de dood. Ik was gefascineerd door een existentiële vraag: als je weet dat iemand van wie je houdt gaat sterven, en je krijgt de kans om in zijn plaats te gaan, zou je dat dan doen? Zou je daar de kracht voor hebben?” De minimalistische productie werd geheel gedraaid op Terschelling. Vrijwel alles werd gefilmd op loopafstand van een modernistische villa die het belangrijkste decor vormt. Dat markante huis is meteen ook een bepalende factor in de sfeer van de film. “We tonen een lockdown in een weidse, open ruimte,” aldus Antoniak. “Dat huis op Terschelling biedt écht de ideale splendid isolation. Het is een soort chique bunker, gebouwd vanuit een zen-achtige gedachte: alleen de ruimte die je nodig hebt, alleen de spullen die je nodig hebt. Maar het is er ook op ingericht om zelfstandig te kunnen overleven, met zonnepanelen enzo.” Antoniak was voor ze aan Splendid Isolation al eens een foto van het huis opgevallen – “maar toen geloofde ik bijna niet dat het echt was, het leek gephotoshopt”. Toen de film in productie ging, was het met slechts enkele muisklikken gevonden, en bleek het de perfecte setting voor de film die Antoniak voor ogen had. “We hebben niet veel veranderd aan de ruimte – daarvoor hadden we het budget ook gewoon niet. Dus we deden slechts een paar kleine ingrepen. Gelukkig had ik een hele slimme production designer. En dan bedoel ik niet alleen slim binnen het budget, maar ook in het nadenken over: als er een catastrofe was, of dat nu een pandemie of een oorlog of wat dan ook, hoe kleed je je dan? Als je altijd binnen 15 minuten moet kunnen vluchten, welke gevolgen heeft dat?” Splendid Isolation geeft geen achtergronden over de personages of de crisis die zij meemaakten, en ook veel zaken op het eiland blijven zonder uitleg – zoals de drone die het stel constant lijkt te observeren. Pas in de slotscène wordt iets – maar niet alles – verhelderd, waarmee de kijker met terugwerkende kracht kan invullen wat hij gezien heeft, niet zozeer qua plot maar vooral emotioneel. “De film heeft een lyrische aanpak, een beetje zoals in de barokke muziek die we ook gebruiken,” zegt Antoniak. “Het is een poging om een beangstigend thema als de dood te behandelen op zo’n manier dat je er dichtbij kunt komen zonder terug te deinzen. Ik wil precies genoeg laten zien zodat mensen hun hart en hun empathie kunnen openen, en een stapje dichter bij het idee van de dood kunnen komen.” Een kleine film als deze moet het hebben van de visie van de filmmaker, benadrukt Antoniak. “Dat gaat er niet om dat ik kan doen wat ik wil. Maar het maken van een film is telkens een ontdekking – daarom doe ik het, om iets nieuws te ontdekken over de taal van cinema, de verhalen die ik vertel, mijn eigen verhaal. Steeds opnieuw ontdek je hetzelfde: de waarheid.” Elke film, elk kunstwerk, is een voorstel aan de toeschouwers, zegt Antoniak. Die bepalen vervolgens of ze dat voorstel accepteren, of ze meegaan in het gebodene, of ze het goed vinden of niet. “Ik had een bepaalde ervaring voor ogen, een allegorisch verhaal. Dus vanaf de eerste scène geef ik duidelijke signalen dat deze twee vrouwen archetypes zijn – bijna twee kanten van dezelfde persoon, licht en donker. Ik vraag de kijker om mee te gaan in dat spel, en als je dat doet, levert dat volgens mij veel op – een zintuiglijke ervaring.” Splendid Isolation is te zien in De Balie, Eye en Het Ketelhuis.||https://www.parool.nl/kunst-media/splendid-isolation-behandelt-het-idee-van-de-dood-op-zo-n-manier-dat-je-er-dichtbij-kunt-komen-zonder-terug-te-deinzen~bb5601e2/
2022-07-07||Dwelling in the Fuchun Mountains: hoe een Chinese familie wordt meegesleept door de geschiedenis||‘De eend weet als eerste wanneer het rivierwater in de lente warmer wordt.’ Die oude Chinese spreuk haalt regisseur Gu Xiaogang aan in de titel van zijn speelfilmdebuut Chunjiang shuinuan, dat letterlijk ‘warm rivierwater in de lente’ betekent. Voor de internationale markt kreeg Gu’s familiekroniek de titel Dwelling in the Fuchun Mountains mee. Het is een verwijzing naar een landschapsschildering uit ongeveer 1350, een meterslange handrol door kunstenaar Huang Gongwang. De schildering, en het genre van de shan shui (‘bergen en rivieren’) waartoe het behoort, wordt ook in de film aangehaald. Het is op meerdere niveaus een treffende vergelijking. Net als de schildering portretteert Dwelling in the Fuchun Mountains het verloop van vier seizoenen in het landschap van de streek Fuyang, al ligt dat er inmiddels beduidend anders bij. De bomen die Huang in de 14de eeuw afbeeldde staan er hier en daar nog wel, en de rivier stroomt er nog altijd loom doorheen, maar de horizon wordt inmiddels bepaald door bouwkranen. Intussen lijkt elk gesprek binnen de familie Yu, die in de film centraal staat, over geld te gaan. De film opent op het 70ste verjaardagsfeest van de matriarch (Du Hongjun). Met vaardige hand introduceert Gu hier de hoofdrolspelers – de vier volwassen zonen van de jarige, hun echtgenotes en kinderen – voordat moeder een beroerte krijgt. Zo begint een jaar waarin de zonen jongleren met hun zieke moeder, terwijl zich ook allerlei andere familieperikelen ontvouwen. Van die zeer alledaagse verwikkelingen weet Gu – een autodidact – hogere filmkunst te maken door zijn bedachtzame en poëtische beeldvoering. Herhaaldelijk komen lang aangehouden zijwaartse camerabewegingen terug, shots waarin de personages zich door het landschap bewegen. Het is een bewegende variant van die eeuwenoude handrollen, maar ook een sterke verbeelding van hoe deze familie wordt meegesleept door de grotere geschiedenis.||https://www.parool.nl/kunst-media/dwelling-in-the-fuchun-mountains-hoe-een-chinese-familie-wordt-meegesleept-door-de-geschiedenis~be63d7ac/
2022-07-07||Sidney Poitier en Denzel Washington staan centraal in Eye: zien we zwarte acteurs of acteurs?||“I’ll always be chasing you, Sidney.” Die woorden richtte Denzel Washington aan Sidney Poitier toen hij in 2002 een Oscar voor beste acteur won, 38 jaar nadat Poitier dat deed, destijds de eerste zwarte acteur die een Oscar won in die categorie. Washington was de tweede. Met zijn woorden refereerde Washington aan de weg die Poitier, die eerder dit jaar op 94-jarige leeftijd overleed, had vrijgemaakt voor Afro-Amerikaanse acteurs. Een weg die Washington vervolgde en op zijn eigen manier weer verlegde. Deze zomer wijdt Eye een uitgebreid filmprogramma (waaronder alle films die in dit artikel genoemd worden) aan de twee acteurs, die bevriend waren, en wier carrières onmiskenbaar aan elkaar verbonden zijn. Washington beschouwde Poitier als zijn mentor, Poitier Washington als zijn opvolger. Wie hun oeuvres naast elkaar legt, zoals Eye deze zomer doet, ziet die dynamiek terug. Ziet hoe Washington kon spelen met de ruimte die Poitier openbrak. Maar ook hoe moeizaam dat proces was en is, en hoeveel druk het legt op de schouders van enkelingen. Poitier speelde zijn eerste filmrol in 1950 in No Way Out, als de jonge dokter Luther Brooks, die tegenover een stortvloed van racistische beledigingen kalm en professioneel blijft. Die rol zette ‘de Poitier-mal’, zoals Michael Schulman het noemde in een in memoriam in The New Yorker. Die mal bracht hem succes maar leverde tegelijk het bewijs dat je als zwarte man bijna bovenmenselijk moest zijn om geaccepteerd te worden in een witte samenleving. En Poitier speelde die bovenmenselijke rol, zowel op als naast het witte doek. Hij was de elegante, waardige zwarte man en gebruikte die rol om zo nu en dan voorzichtig grenzen op te zoeken. Zoals met het beroemde moment uit In the Heat of the Night, waarin hij als detective Virgil Tibbs een klap uitdeelt aan een plantagehouder, een klap ‘die werd gehoord over de hele wereld’. Maar het was een rol waar hij mee worstelde. Zijn succes had een dusdanig symbolische waarde dat op alles wat hij deed een enorm gewicht lag. Iets waar hij zich hoe langer hoe meer tegen verzette. In Guess Who’s Coming to Dinner zegt Poitiers personage John tegen zijn vader: “Jij ziet jezelf als een zwarte man, ik zie mezelf als een man.” Het was een sentiment dat Poitier echode. Dat hij zichzelf niet als zwarte acteur zag, maar als acteur. Maar of dat nu echt zo was of niet, de wereld bood hem niet de ruimte simpelweg als acteur gezien te worden. “Kunnen supersterren etniciteit overstijgen?” vroeg John Edgar Wideman zich af in een interview met Denzel Washington uit 1998. Washington begon zijn carrière nadrukkelijk met films over de zwarte geschiedenis. Films die laten zien dat ook in de jaren tachtig het vertellen van die verhalen standaard gebeurde vanuit een wit perspectief. In zowel Richard Attenboroughs Cry Freedom (1987), over de Apartheidsstrijd in Zuid-Afrika, als Edward Zwicks Glory (1989), over een van de eerste Afro-Amerikaanse compagnieën die meevochten in de Amerikaanse Burgeroorlog, speelt Washington een bijrol naast de witte hoofdpersoon. Maar vanaf de jaren negentig kwam er een veelzijdigheid in zijn rollen die dat op meerdere manieren doorbrak. Hij vertolkte de hoofdrol in Spike Lee’s uitgesproken en opzwepende biopic Malcolm X. Maar hij speelde ook in genrefilms als Tony Scotts onderzeeërthriller Crimson Tide, waarin huidskleur vrijwel geen rol speelt. En hij stond zelfs aan de andere kant van de vooroordelen in Jonathan Demme’s Philadelphia, waarin hij een advocaat speelt die geconfronteerd wordt met zijn homofobie en vooroordelen over aids. Toen Washington in 2002 zijn Oscar won was dat voor zijn rol als corrupte agent in Antoine Fuqua’s Training Day. Zet dat naast de zeer charismatische, maar ook wat brave rol in het zachtmoedige Lilies of the Field waar Poitier mee won en het is duidelijk dat er meer speelruimte is gekomen voor Afro-Amerikaanse acteurs. Tegelijk was ook Washingtons status, als zwarte acteur die veelzijdige hoofdrollen aaneenrijgt, vooral in die jaren nog altijd meer uitzondering dan regel. Daarmee heeft Washington niet alleen in de voetsporen van Poitier gelopen, maar vanuit daar ook zijn eigen ruimte gecreëerd. Een ruimte waar nu weer een nieuwe generatie Afro-Amerikaanse acteurs de grenzen van tracht te verleggen. Eye-zomerprogramma Sidney Poitier & Denzel Washington: 8 juli t/m 31 augustus||https://www.parool.nl/kunst-media/sidney-poitier-en-denzel-washington-staan-centraal-in-eye-zien-we-zwarte-acteurs-of-acteurs~bf25ea5f/
2022-07-07||Weekendtips: dans in het Amsterdamse Bos of zwem voor een medaille bij het Marineterrein||Vrijdagavond vindt de opening van Over het IJ Festival plaats. Het festival focust zich op verschillende disciplines die elkaar overlappen, zoals kunst, dans en muziek. Onderwerpen zoals identiteitspolitiek, klimaatverandering, racisme en het vrouwbeeld worden onder de aandacht gebracht. Het festival biedt nieuwe en gevestigde makers een podium op de NDSM-werf en in Amsterdam-Noord.Vrijdag, zaterdag en zondag, meerdere locaties Zaterdagavond treedt de Mexicaanse muzikant en songwriter Silvana Estrada op in de Tolhuistuin. Hoewel ze pas 24 jaar is, heeft ze al drie albums op haar naam staan en behoort ze tot de levendige gemeenschap van indie-artiesten in Mexico-Stad. Op haar debuutalbum Marchita, een portret van verloren liefde, combineert ze elementen van jazz, kamerpop en Mexicaanse folk. Een optreden voor liefhebbers van Latijns-Amerikaanse muziek en jong talent. Zaterdag, 20.00 uur, Tolhuistuin, €10,50 Dit weekend presenteren ongeveer 120 kunstenaar hun werk in de Kromhouthal tijdens de jaarlijkse kunstbeurs This Art Fair. Verschillende vormen van beeldende kunst staan centraal tijdens de beurs: van schilderij tot sculptuur, van video tot performance. This Art Foundation, de organisatie achter This Art Fair, geeft jong talent de kans om hun positie op de kunstmarkt te verbeteren.Vrijdag, zaterdag en zondag, de Kromhouthal, €12,50 Zaterdag organiseert Vunzige Deuntjes weer voor de eerste keer sinds corona een festival. Het muzikale programma bestaat uit vijf podia met main stage-artiesten als Ronnie Flex, Antoon en Bilal Wahib. Daarnaast zijn er ook een afro-stage, hiphop-stage, latin & dancehall-stage en het VD-Music-stage voor nieuw talent. Het festival vindt plaats in het Amsterdamse Bos, met een klein skatepark, chill area’s en foodtrucks.Zaterdag, 12.00 uur, Amsterdamse Bos, €73 Geen zin in een wandelvierdaagse? Geen punt! Deze zomer is kan je meedoen aan de Zwem7daagse. Van 16 juli tot en met 27 augustus is de Binnenhaven van het Marineterrein elke zaterdag het decor van dit zwemfestijn. De keuze is uit twee afstanden: 500 meter of één kilometer. Wie elk weekend baantjes trekt, krijgt aan het eind van de zomer tijdens een feestelijke ceremonie een medaille. Elke zaterdag vanaf 16 juli, zeven weken lang, Marineterrein Amsterdam, gratis entree (aanmelden verplicht) Zin om een documentaire onder de sterren te kijken? Vrijdagavond presenteert Idfa by Night, in samenwerking met Pakhuis de Zwijger, de openluchtvertoning How the Room Felt onder regie van Ketevan Kapanadze. De documentaire vertelt het verhaal van een lokaal voetbalteam van een groep vrouwelijke en non-binaire mensen, die ondanks dagelijkse discriminatie, uitsluiting en geweld, veel steun en veiligheid bij elkaar vinden. Vrijdag, 22.00 uur, Pakhuis de Zwijger, gratis entree (aanmelden verplicht) Luisteren naar klassieke composities is tijdloos. Vrijdagavond speelt het Dutch Spring Collectieve een zomers concert in De Duif, met beroemde werken van Mozart en Beethoven. Tijdens het concert geeft violist en leider van het ensemble Marieke de Bruijn een toelichting op de gespeelde muziek.Vrijdag, 20.15 uur, De Duif, €19,90 Hoe kunnen kunst en cultuur een rol spelen in activisme? Zondag presenteert Cinetol, in samenwerking met Conservatorium van Amsterdam en XR Fashion Action, het interdisciplinaire minifestival Protestkunst. Je kunt je er laten inspireren door een kledingruilmarkt, een repair-workshop, de expositie Bröst, muziek en Backyard Stories in de tuin. Verschillende jonge kunstenaars, muzikanten en makers gaan met de bezoekers op zoek naar de verbinding tussen cultuur en activisme. Zondag, 15.00 uur, Cinetol, €7,50 Wat kunnen we ons voorstellen in het jaar 2092? Dit weekend vindt het visueel concert The Sacred Life of Plants plaats bij Het Groene Veld. Tijdens dit concert, waarin mens, technologie en plantenleven centraal staan, brengen muziektheatergezelschap Project Wildeman en beeldend kunstenaar Rosalie Wammes een intuïtieve versmelting van elektronische livemuziek, design en video-art. Vrijdag en zaterdag, verschillende tijden, Het Groene Veld/ADM Noord, €24,50 Vrijdagochtend wordt in het Black Cat Theatre de voorstelling De Regenboog opgevoerd. Kinderen van 1 tot en met 4 jaar zijn welkom om de verschillende kleuren van de regenboog te komen ontdekken. Het concept, regie en decor zijn bedacht door Agnieszka Czekierda. Na de voorstelling kunnen de kleintjes in het decor spelen.Zaterdag, 10.00 uur, Black Cat Theatre, €11,50 Zaterdag||https://www.parool.nl/ps/weekendtips-dans-in-het-amsterdamse-bos-of-zwem-voor-een-medaille-bij-het-marineterrein~b8ab1f37/
2022-07-07||En zo komt aan alles een eind||In mijn boekenkast staat een kleine 70 centimeter aan boeken van de Amerikaanse musicoloog Richard Taruskin. Mijn god, wat een superieure schrijver en denker. En wat een provocateur, al vond hij zelf niet dat hij provoceerde. Hij zag het gewoon wat helderder dan alle anderen en noteerde dat in een stijl die je regelmatig naar adem doet happen vanwege de speelsheid en de humor en ook het quasi-achteloze parlando, dat je in geen enkel ander musicologisch proza tegenkomt. De neiging hem te citeren is groot, maar er is geen beginnen aan. Alleen al de koppen boven zijn artikelen zijn geweldig. Why Do They All Hate Horowitz? Can We Give Poor Orff A Pass At Last? How Talented Composers Become Useless. Zulke stukken wil je meteen lezen. Ik ben een groot fan van Taruskin. Twee keer mocht ik hem interviewen. Beide keren kwam ik met een duizelend hoofd terug op de krant. Vooral de eerste keer was het erg. Hij had gezegd dat ‘niemand iets begrijpt van de muziek van Pierre Boulez’ en dat we naar die klanken luisteren ‘als holbewoners’. Potverdikkie. Dat kwam hard aan. Ik vertelde hem dat ik wat foutjes had gevonden in zijn Oxford History of Western Music, die hij zelf The Ox noemde. “Mail me wat je gevonden hebt,” zei hij. Sportief. Een maand later kreeg ik een e-mail van hem. “Guess what. Ik neem een paar van je zinnen over.” Mijn hart maakte een sprongetje. Zou mijn naam in een voetnoot in de paperbackeditie van The Ox komen? Nee, helaas. De grote Taruskin had gewoon mijn zinnetjes letterlijk overgenomen zonder daar verder in het boek enige melding van te maken. Gelukkig heb ik de mailtjes nog. En nu is Richard Taruskin dood. Slokdarmkanker. Hij overleed op 1 juli, 77 jaar oud. En zo komt aan alles een eind. Dit is de laatste column van Erik Voermans voor Het Parool. We doen hem uitgeleide met een interview op de Klapstoel in deze krant.||https://www.parool.nl/ps/en-zo-komt-aan-alles-een-eind~bac82c41/
2022-07-07||Platform: drie opkomende fotografen in het Thonikgebouw||De selectie voor de tweedaagse tentoonstelling in het markante Thonikhoofdkwartier aan de Wibautstraat is gemaakt door kunsthistoricus Gili Crouwel, die in 2015 met muziekproducent en dj Robi Reisinger The Gallery Club oprichtte. Sander Coers studeerde in 2021 af aan de Willem de Kooning Academie en werd vervolgens geselecteerd voor de Best of Graduates-tentoonstelling van Galerie Ron Mandos. Tijdens Platform presenteert hij de serie Al mar, geïnspireerd op zijn herinneringen aan de zomerdagen van zijn jeugd in Zeeland. De Nederlands-Israëlische multidisciplinair kunstenaar Oran Hoffmann, afgestudeerd aan de Gerrit Rietveld Academie en de Bezalel Academy of Arts and Design in Jeruzalem, maakte een fotoserie in het atelier van kunstenaar Paul Cézanne in Aix-en-Provence. Door middel van fotografie probeert hij het oeuvre van de meester nog beter te begrijpen. Voor Justus de Rode is fotografie een middel om het leven te verteren. Trauma, vergankelijkheid, liefde en verlies zijn terugkerende thema’s in zijn werk. De serie Mycelium maakte hij samen met zijn vader, die aan dementie lijdt. Denken en spreken gaat hem steeds moeilijker af, maar in deze serie nemen de beelden het van de woorden over. The Gallery Club Weekend – Platform: zaterdag 9 juli 13.00-18.00 uur, zondag 10 juli 16.00-18.00 uur, Thonik, Grensstraat 47||https://www.parool.nl/ps/platform-drie-opkomende-fotografen-in-het-thonikgebouw~bd5d79b6/
2022-07-07||Vrede is voor de mens een vloek||Hoe slechter het in Oekraïne gaat, hoe meer de oorlog uit het nieuws verdwijnt. Er zijn bijna geen regeringen, grote popfestivals en belangrijke vergaderingen meer waar de Oekraïense president Volodomir Zelenski zich niet via een groot scherm heeft laten zien. De toon van zijn smeekbede (‘Meer wapens!’) wordt steeds wanhopiger, het resultaat steeds minder. Het blijft absurd. Zelenski op Glastonbury waar hij bijna hees van het smeken, vanuit een bunker in een land dat meer en meer gebied moet prijsgeven, zijn treurige boodschap de wereld instuurt waarna er vrolijk wordt gedanst en men een pilletje slikt om vredig ‘behind the doors of perception’ te verblijven. Intussen rijden er treinen met Oekraïense gevangenen naar Rusland waar ze in een kamp terecht komen. Laat die zin nog even tot u doordringen: intussen rijden er treinen met Oekraïense gevangenen naar Rusland waar ze in een kamp terecht komen. En er vallen nog steeds bommen op supermarkten, ziekenhuizen en scholen. Daar krijgen generaals en soldaten van Poetin onderscheidingen voor. Terwijl ze schuldig zijn aan misdaden. Welbewust doden ze onschuldige mensen. Je kunt ze wel zogenaamd offeren voor een hoger doel, maar je blijft dan schuldig. Ik ben niet tegen oorlog, maar er is geen rechtvaardiging voor bijvoorbeeld het bij het volle verstand doden van kinderen. Het is de reden waarom oorlog altijd ethisch afval veroorzaakt. Uit schuldgevoel worden de vermoorden daarom in massagraven op geheime plekken begraven. Een kennis van ons gelooft in God en raadt ons aan dat ook te doen. Ze laat zien hoe makkelijk ze het heeft want de Bijbel biedt een scala aan mogelijkheden om ethisch juist te handelen. In het begin ging ik, als ongelovige, nog met haar in discussie. “Zelfs Poetin is een gelovig mens, maar toch laat hij expres clusterbommen vallen op onschuldigen en liegt dan dat het niet de bedoeling was. Hoe rottig wil je het hebben?” Ze haalde haar schouders op. Vrede is voor de mens een vloek. Als er niets gebeurt, denkt hij dat het leven te saai en zinloos wordt. In die vredige toestand vraagt hij zich af: is die vrede wel zo rechtvaardig? Heb ik niet recht op meer land? Hoe was dat vroeger? Moet die toestand niet terug? Worden we niet bedreigd door de democratie? Moeten we niet China imiteren? Kijk eens hoe goed het daar gaat. Ten oorlog! Ik weet dat in de oorlog de taal breekt. Waarheid, vrede, vrijheid lossen dan zomaar op. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/vrede-is-voor-de-mens-een-vloek~bf29347d/
2022-07-07||Hitte en strand, maar zwemmen zit er in Odessa niet in: de zee ligt vol mijnen||Met een ondeugende blik kijkt ze in het rond. Dan trekt ze in een vloeiende beweging haar zomerjurkje uit. Ze glibbert het trappetje af, duikt onder het rood-witte lint door en plonst het water in. Een paar slagen naar links, een paar slagen naar rechts. En op tijd er weer uitklimmen voordat de patrouille van de strandwacht langskomt. “Ik mag toch wel even het zweet van m’n lijf spoelen?” zegt Inna Doetsjan, een vrouw van rond de vijftig, met gespeelde verontwaardiging. Nee, dat mag niet. In badplaats Odessa is zwemmen verboden – en dat is voor het eerst sinds mensenheugenis. Bij het dolfinarium aan de Lanzjeronboulevard, waar de vrouw haar vermetele opfrispoging onderneemt, wordt nog wel gevist. Verderop, op het strand, staat een knalrood bord: ‘Gevaar! Mijnen!’ Op sociale media gaat een bewakingsvideo rond van de dodelijke, fonteinachtige explosie die ontstond, nadat een man enkele weken geleden nabij Odessa enthousiast een duik nam. Oekraïne heeft de Zwarte Zeekust hier met mijnen afgesloten, om een landing van de Russen vanuit zee te voorkomen. “Natuurlijk, we moeten ons verdedigen,” zegt Inna Doetsjan, die ondanks haar overtreding achter het verbod staat. “Maar het is zo warm.” Ze memoreert de zomers van haar jeugdige jaren, die ze doorbracht op de rotsige stranden van de Krim. Dat is sinds de Russische annexatie van dat schiereiland in 2014 ook niet meer mogelijk. “We kunnen nu echt geen kant meer op,” zegt ze. Achter haar voeren de mannen in camouflagekostuum ondertussen een man af: zijn druipnatte blote bast gold als heterdaadje. Hij krijgt een boete van 400 grivna, ofwel zo’n 13 euro, weet Inna Doetsjan. Het kat-en-muisspel tussen de militairen en de burgers gaat tot in de late avond door. “Odessieten zijn niet zo van de regels,” zegt Ruslana Koezerenko, die ook al het lint overgestoken is. Op de punt van een kleine betonnen pier tuurt ze samen met haar man naar het water; een activiteit die haar in een poëtische stemming brengt. “Odessa en de zee, dat is als een ‘love-story,’” zegt ze. Het echtpaar woont in een van de straten vlak bij de pier: zwemmen is voor hen een dagelijkse activiteit. “Het wordt heet. Hoe komen we ooit de zomer door?” Nadat ook het tweetal bij het water is weggestuurd door de strandwacht – gelukkig zonder boete – deelt haar man, Andrej Varanitsa, zijn zorgen over de economische gevolgen. Ze runnen een kledingboetiek in het hogere prijssegment, vertelt hij, en zonder toeristen wordt dat niks. “Er zijn maar weinig bewoners in Odessa achtergebleven,” legt hij uit. Met name vrouwelijke klanten, van wie hun winkel het moest hebben, ontvluchtten de stad. “De bewoners die achterbleven hebben weinig geld,” vult zijn vrouw aan. Werk is er niet. Toen het echtpaar een vacature plaatste voor werk in hun winkel, liep het ondanks het minimumsalaris storm. “Deze situatie kan niet te lang voortbestaan.” Inmiddels gaat het gerucht dat sommige stranden deze maand toch worden opengesteld, hoewel de lokale autoriteiten niks willen bevestigen. Hoe dan ook, er moet eerst ontmijnd worden. “Daar zijn ze nog niet eens mee begonnen,” zegt Pavel Rogozja, de 31-jarige eigenaar van een kajakverhuur, even verderop. “En niemand weet hoe lang deze oorlog duurt.” Zijn kajaks heeft hij weggehaald, net als de planken die hij verhuurt voor het ‘suppen’: peddelsurfen, een bezigheid die de laatste jaren aan populariteit won. “We wilden uitbreiden. Nu zijn onze plannen verwoest.” Onlangs troffen vrienden van de 31-jarige ondernemer in de buurt van zijn werf een zeemijn aan, die doodleuk kwam aandrijven. Ze hebben militairen gebeld, die het explosief onschadelijk maakten. “Het was een verroest exemplaar. Wel vijftig jaar oud.” Zijn kajaks verhuurt Pavel Rogozja nu in een rivier nabij Odessa, waar hij inmiddels de eerste klandizie ontvangt. Het gebruikelijke massatoerisme blijft dit jaar uit, weet Pavel Rogozja. Hij denkt dat hij weleens kan worden opgeroepen voor het leger. “Dan kan ik tenminste mijn familie voeden,” besluit hij.||https://www.parool.nl/wereld/hitte-en-strand-maar-zwemmen-zit-er-in-odessa-niet-in-de-zee-ligt-vol-mijnen~b8d43fc3/
2022-07-07||Heb je dit werk van Streetart Frankey al gespot?||||https://www.parool.nl/ps/heb-je-dit-werk-van-streetart-frankey-al-gespot~b90e9565/
