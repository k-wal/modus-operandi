2022-07-11||Live | Actiegroep roept Nederland op werk vrijdag kwartier stil te leggen: ‘Wees solidair’||||https://www.parool.nl/nederland/live-actiegroep-roept-nederland-op-werk-vrijdag-kwartier-stil-te-leggen-wees-solidair~b4e67a1b/
2022-07-11||Geen boete voor sekswerkers zonder vergunning||Dat heeft het kabinet besloten na opmerkingen van de Raad van State, de Tweede Kamer en belangenorganisaties van sekswerkers. Sinds 1 januari zijn klanten van sekswerkers strafbaar als zij een vermoeden van dwang of mensenhandel niet bij de politie melden. Deze wet is aangenomen om de seksbranche te reguleren en om ervoor te zorgen dat de veiligheid en gezondheid van sekswerkers vooropstaan, maar werkt volgens deskundigen juist averechts. ‘Schadelijke symboolwetgeving die slachtoffers noch sekswerkers helpt’, zo noemt jurist Marjan Wijers van platform SekswerkExpertise de wet. Voor klanten van een onvergunde sekswerker geldt vanaf nu dat ze strafbaar zijn, maar niet zullen worden vervolgd als ze misstanden melden. Volgens onderzoek van de GGD Amsterdam in 2015 is ruim 40 procent van de klanten van Amsterdamse prostituees bereid misstanden in de prostitutie te melden als ze die tegenkomen. ‘Lieve klanten laten zich afschrikken’, zo stelt een sekswerker die anoniem wil blijven, ‘terwijl de eikels zich toch niet laten tegenhouden.’ Wel wordt in de wet goed geformuleerd dat klanten zich achteraf niet ten onrechte kunnen verschuilen achter deze uitsluitingsgrond. Personen die onvergund sekswerk faciliteren kunnen wel strafrechtelijk vervolgd worden. Het gaat dan met name om exploitanten die profijt hebben van het werk van de prostituee. Anderen die onvergunde sekswerkers helpen of steunen, zoals artsen, welzijnswerkers, verkopers van voorbehoedsmiddelen of advocaten, zijn niet strafbaar. Het kabinet wilde eerder ook een registratieplicht voor sekswerkers invoeren, maar het wetsvoorstel werd aangepast na kritiek van belangenorganisaties en de Tweede Kamer. Sekswerkers zouden door de regel juist eerder geneigd zijn hun werk in het ondergrondse circuit uit te oefenen, buiten het zicht van politie en hulpinstanties, waardoor ze meer kans op uitbuiting en mishandeling lopen. De boete voor sekswerkers die geen vergunning hebben geregeld wordt geschrapt. Het kabinet wil daarmee voorkomen dat ze zich belemmerd voelen misstanden te melden of aangifte te doen als er iets is misgegaan. Alle sekswerkers moeten de juiste hulp en zorg krijgen, of ze nu wel of niet een vergunning hebben. Prostituees die een vergunning aanvragen, moeten daarvoor twee keer een gesprek hebben met gemeenteambtenaren. Daarin moet duidelijk worden dat de betrokkene zelfredzaam is en niet gedwongen wordt tot de seksuele handelingen. Het tweede gesprek moet wat betreft de staatssecretaris een jaar na de afgifte van de vergunning plaatsvinden.||https://www.parool.nl/nederland/geen-boete-voor-sekswerkers-zonder-vergunning~b4d3afe6/
2022-07-11||Vera Pauw ‘hield naam van vermeende verkrachter geheim’ voor KNVB, gesprek blijft uit||“Wij hebben deze naam voor het eerst uit de krant vernomen,” reageert een woordvoerder van de voetbalbond. Pauw meldde in een artikel in NRC dat ze in het verleden is verkracht door een functionaris van de voetbalbond. In het artikel wordt de naam van de functionaris niet benoemd. Buter heeft zelf te kennen gegeven in het AD dat hij de vermoedelijke voetbalfunctionaris in kwestie is. De KNVB was al die tijd niet op de hoogte van deze naam, reageert een KNVB-woordvoerder desgevraagd. “Vera heeft ons vorig jaar expliciet gevraagd om géén melding te doen bij het Instituut Sportrechtspraak en/of aangifte te doen, wat we normaal altijd bij zaken van grensoverschrijdend gedrag doen. Ze heeft in de gesprekken met ons ook geen naam genoemd.” Een onafhankelijk onderzoek stelt dat de KNVB een aantal zaken rondom meldingen van seksueel misbruik door Pauw anders had moeten aanpakken. “De fouten die in het rapport worden benoemd erkennen we en hadden haar niet mogen overkomen,” meldt de KNVB in een reactie. De voetbalbond wil graag met Pauw in gesprek nu het onderzoek is afgerond. “Maar zij houdt momenteel de boot af. Dus kunnen we ook niet eenzijdig terugkomen op de gemaakte afspraak,” zegt de woordvoerder. Oud-voetbaltrainer en voormalig FC Utrecht-directeur Piet Buter bevestigde eerder dat er nooit een gesprek met de KNVB heeft plaatsgevonden. Hij ontkent de beschuldiging van verkrachting, wel geeft hij toe in de jaren 80 een kortstondige affaire te hebben gehad met Pauw. “Als ik iemand pijn heb gedaan, dan spijt me dat enorm,” reageerde Buter telefonisch, geconfronteerd met de beschuldigingen. :Maar wat ik nu allemaal hoor... Dit kán gewoon niet waar zijn.” Pauws lezing daarover is nadrukkelijk anders. In haar verhaal in NRC richtte zij zich tot de KNVB, die ze ervan beschuldigt te weinig met herhaaldelijke meldingen te hebben gedaan. De oud-bondscoach (2004-2010), die met Oranje de halve finale haalde op het EK van 2009 en aan de basis stond van de latere successen, zegt dat ze jarenlang is tegengewerkt. Een extern, vertrouwelijk rapport onder leiding van hoogleraar sport en recht Marjan Olfers, dat op verzoek van de KNVB is samengesteld, bevestigt dat de bond grote steken heeft laten vallen en dat Pauws werk vanuit Zeist niet de verdiende erkenning heeft gekregen. De KNVB zei eerder het ‘onacceptabel’ te vinden dat Pauw destijds niet de veilige werkomgeving heeft ervaren waar ze recht op had. “In het persoonlijk contact met Vera hebben wij ervaren dat deze situatie helaas zeer veel impact op haar heeft en dat spijt ons. We willen zo snel mogelijk maar wel uitermate zorgvuldig de aanbevelingen uit het rapport intern en met Vera bespreken zodat we acties kunnen uitzetten.” Tegen het Noordhollands Dagblad geeft Piet Buter aan af te zien van een aangifte wegens smaad. “Nee, ik ga dit niet aanvechten. Diverse advocaten hebben aangegeven dat ik zo’n zaak waarschijnlijk zal winnen. Maar ik ben 73 jaar oud. In het gunstigste geval leef ik nog tien jaar. Ik wil niet drie jaar van de tijd die ik nog heb in de rechtszaal doorbrengen om mijn gelijk te halen. Het doet veel pijn, ook voor mijn gezin, maar uiteindelijk moeten we verder met ons leven.”||https://www.parool.nl/sport/vera-pauw-hield-naam-van-vermeende-verkrachter-geheim-voor-knvb-gesprek-blijft-uit~b8740d2d/
2022-07-11||Chaos op de Zuidas heeft nu ook WTC te pakken: renovatie duurt geen 3 maar 15 jaar||Dat heeft de eigenaar van het complex, CBRE Investment Management aan de gemeente laten weten. Maandagavond worden omwonenden ingelicht over de nieuwe plannen. Daarmee is ook het World Trade Center (WTC) slachtoffer van de Zuidaschaos. Plannen om bij station Amsterdam Zuid snelweg, spoor- en metrolijnen en station aan te pakken liggen al jaren nagenoeg stil nadat de oorspronkelijke aannemer na een conflict met Rijkswaterstaat van de bouwwerf van dat Zuidasdok is gestuurd. Niet alleen loopt daardoor de voorgenomen uitbreiding van het aantal sporen, het doortrekken van de Noord/Zuidlijn en verbreding en in een tunnel leggen van ringweg A10 jaren vertraging op, ook rondom het Zuidasdok zijn de gevolgen groot. Zoals bij het WTC. Vlak voor de corona-uitbraak lag er een kant-en-klaar plan om het uit oudste deel van het uit 1985 stammende complex flink onder handen te nemen. Torens A en C, die het dichtst tegen de A10 liggen, moesten worden gesloopt en vervangen door drie nieuwe, hogere en slanke torens. Toren B, aan de kant van de Strawinskylaan, zou hetzelfde lot ondergaan. Omdat de ingreep deels naast de bouwwerf van het Zuidasdok moest plaatsvinden, was haast geboden; beide megaprojecten konden niet gelijktijdig worden afgewikkeld. Oorspronkelijk had de WTC-verbouwing in de eerste helft van 2023 moeten starten, zodat het werk eind 2026 klaar kon zijn, op tijd voor de ondertunneling van de Zuidas. Maar door de ruzie bij Zuidasdok en vanwege de coronapandemie stelde eigenaar CBRE Investment Management (IM) de investering, die bekostigd moet worden met instemming van beleggers in het kantorenfonds waar het WTC in is ondergebracht, uit. Nu de ontwerpen weer uit de la kunnen, lopen de oorspronkelijke plannen spaak vanwege de Zuidasdokperikelen. CBRE IM heeft begin deze maand de gemeente op de hoogte gesteld over de nieuwe plannen en informeert maandagavond omwonenden tijdens een bijeenkomst. De noodgedwongen bijgestelde ingreep gaat nog steeds uit van een uitbreiding van het ruim 170.000 vierkante meter tellende WTC-complex met nog eens 55.000 vierkante meter kantoorvloer, goed voor tussen de 2200 en 3600 extra werknemers. Alleen wordt niet in één keer alles in ruim drie jaar gebouwd, maar in drie delen uitgesmeerd over — vanaf 2024 — vijftien jaar. “De omvang van de plannen blijft hetzelfde,” zegt Jurre van Driel van CBRE IM, “maar de tijdsspanne wordt anders. Op een gegeven moment hebben we geen ruimte meer om te bouwen, omdat men aan de slag gaat met het Zuidasdok. Daar zullen wij dan weer op moeten wachten.” Er wordt nu begonnen met toren A, het dichtst bij station Zuid. De bestaande toren wordt alsnog gesloopt en vervangen door nieuwbouw van maximaal 93,5 meter hoog. “We hebben nog eens goed gekeken wát we slopen. De fundering en kelder hergebruiken we. Dat scheelt ook bouwtijd. We hebben te maken met een krap schema vanwege die werkzaamheden aan het Zuidasdok.” Naast de A-toren wordt ook het atrium van het WTC grondig aangepakt. “Dat komt straks terug als meer openbare ruimte, met functies voor gebruikers van het WTC en voorbijgangers. Het niveau aan voorzieningen wordt uitgebreid. Het wordt opener dan het nu is. Daar willen we ook omwonenden bij betrekken.” In de tweede fase is de naastgelegen toren C aan de beurt en op de langere termijn ook toren B, die aan de Strawinskylaan ligt. Die lange termijn kan er volgens Van Driel toe leiden dat de vervolgplannen worden bijgesteld. “Binnen zo’n periode is er altijd een risico dat bijvoorbeeld de kantorenmarkt verandert.” De ingrepen zijn onontkoombaar, zegt hij. “Jarentachtiggebouwen zijn niet meer up-to-date. We moeten ons hele complex verduurzamen en CO2-neutraal maken.” Daarnaast is het kantoorgebruik flink veranderd, mede met de doorbraak van thuiswerken. “Mensen komen nog steeds graag naar kantoor, zeker bij onze huurders. Maar ze doen er andere dingen dan voorheen. Medewerkers en bedrijven zitten niet alleen maar achter het bureau, ze willen elkaar ontmoeten, samenwerken, meer cohesie met het bedrijf. Daar moet je ook de faciliteiten voor bieden. Daarvoor moeten verdiepingen een andere omvang hebben en moeten er meer voorzieningen komen.” Daarnaast wil het WTC, waarvan de bruikbare kantoorruimte vrijwel geheel is verhuurd, simpelweg groeien om meer huurders te kunnen trekken. Ook wordt er na bijna veertig jaar heel anders aangekeken tegen kantoorgebieden. “De gemeente wil een 24/7-wijk maken van de Zuidas, maar wel met een concentratie van grootschalige kantoorgebouwen.” Een van de opdrachten die CBRE IM van de gemeente heeft meegekregen is het ontwikkelen van woonruimte in het complex. “Dat zal bij Toren A nog niet het geval zijn maar bij de plannen voor toren B zullen we daar zeker naar kijken.” Dat de werkzaamheden veel langer gaan duren dan in de oorspronkelijke plannen, heeft volgens hem geen negatieve gevolgen voor de exploitatie van het WTC. “We zijn gewend om over langere termijnen te kijken. Dit soort projecten doe je niet in één of twee jaar. En we exploiteren het complex al 35 jaar.” De definitieve plannen voor toren A worden, na overleg met bewoners en gemeente, dit najaar vastgesteld, waarna nog inspraak plaatsvindt. “We willen ergens in november een ontwerp presenteren.” Bij de vorige plannen maakten omwonenden zich vooral druk over de verdere uitbreiding van het aantal kantoren, de zon en overlast tijdens de bouwtijd. Eind dit jaar wordt Tower Ten, de uitbreiding van het WTC aan de kant van de Beethovenstraat waaraan al vijf jaar wordt gewerkt, opgeleverd.||https://www.parool.nl/amsterdam/chaos-op-de-zuidas-heeft-nu-ook-wtc-te-pakken-renovatie-duurt-geen-3-maar-15-jaar~bc77da21/
2022-07-11||Ambassadeur van de nacht – zitten er glimwormen in het Vliegenbos in Noord?||Voorovergebogen turen natuurliefhebbers in het struikgewas. Het is laat op de avond en het W.H. Vliegenbos in Amsterdam-Noord is dichtbegroeid en donker, maar is het laat en donker genoeg? Hun ogen beginnen pas net te wennen aan de duisternis als ineens de opwinding toeslaat. Dat lichtpuntje daar, ongeveer op kniehoogte! Is dat één van de glimwormen waar ze naar op zoek zijn? Maar nee. Net buiten het bos aan het IJ staan lichtmasten bij de chemische fabriek van Albemarle en het beetje licht dat zich door het bladerdek heeft gewurmd, voldoet precies aan het signalement van de grote glimworm. Even daarvoor werden ze al op het verkeerde been gezet door vogelpoep en een wit blaadje. Terwijl ze wel op de goede plek staan, toch? “Hier hebben we ze gezien,” zegt Marjolijn van Heemstra, schrijver, theatermaker en stadsdichter. Twee jaar terug kwamen de glimwormen op haar pad tijdens een nachtelijke wandeling door het bos. “Als je ze eenmaal ziet, denk je meteen: dát is het!” belooft ze de rest van het groepje. Wat ze zag die nacht in het Vliegenbos omschreef ze in een eerder dit jaar verschenen natuurgids voor Amsterdam-Noord als ‘sterrenstelsels in de modder’. Ze legt uit dat het eigenlijk ook geen worm is, maar een klein, bruin kevertje. “Het vrouwtje zit op één plek te glimmen met haar achterlijf en trekt zo het mannetje aan.” Als het mannetje niet snel komt opdagen, wiegt ze langzaam heen en weer, waarmee het natuurverschijnsel alleen maar sprookjesachtiger wordt. De vraag is wel of de glimwormen er nog zijn. Van Heemstra is bezorgd. “Ik ben bang dat ze zijn verdwenen. Twee jaar geleden zagen we er nog heel veel, maar vorig jaar waren het er al een stuk minder. Het is erg droog geweest en het is drukker geworden in het bos. Met veel honden, dat zal ook niet helpen.” Een grote zoekactie moet deze zomer uitsluitsel bieden. Natuurliefhebbers worden opgeroepen om het bos uit te kammen op zoek naar de glimwormen. Daarvan staat al vast dat ze zeldzaam zijn voor Amsterdam. Dat geldt ook voor Nederland als geheel, maar in het zuiden van het land worden er meer gezien. Voor de komende weken zijn al tientallen aanmeldingen. “Het leeft.” Een ecoloog van de Universiteit van Amsterdam heeft een handleiding gemaakt voor de onderzoekers. Volgens Van Heemstra gaat het om een fluorescerend groen dat oplicht. “En dan opeens is het weer weg.” Dat maakt het zoeken natuurlijk knap ingewikkeld. “Het gloeit niet non-stop. Ze kunnen ook heel lang niets doen.” En dan opeens stuiten ze op een hel licht. Iets te dicht bij de grond, maar toch. Ze doen nog maar een stapje dichterbij en dan slaat de twijfel al toe. Carly Freeman, die speciaal voor de eerste zoektocht uit Beverwijk is gekomen en daar natuurgids is in de duinen, maakt met haar uv-zaklamp een einde aan alle illusies. Het blijkt te gaan om een schelp die door het mos op de achtergrond een fluorescerend tintje kreeg. Van Heemstra had de glimwormen al weleens gezien in Suriname, Costa Rica en Frankrijk, maar dat ze ook om de hoek in het Vliegenbos leven, overrompelde haar twee jaar terug totaal. Boswachters wisten nergens van, net als de stichting die het bos onder haar hoede heeft en de schrijvers van een toch tamelijk compleet boek over het Vliegenbos. Ze consulteerde nog een Belgische glimwormdeskundige die aanvankelijk heel beslist zei dat het onmogelijk was zo laat in het jaar – het was al oktober – maar uiteindelijk was hij ervan overtuigd dat het er één was. De online gemelde waarneming van een glimworm in het Vliegenbos van jaren eerder gaf ook enig houvast. Haar zoektocht naar de glimwormen liep uit op een obsessie en die kwam in zekere zin als geroepen. Nog los van de coronalockdowns vlogen wereldwijde bedreigingen als de opwarming van de aarde en de Amerikaanse president Trump Van Heemstra naar de keel. Dan is het wel zo overzichtelijk om je helemaal te richten op een glimmend kevertje. “Het idee dat je op elke vierkante meter die je kent nog iets nieuws kunt ontdekken.” De glimwormen zijn ook wel zo teer dat als vanzelf de behoefte opkomt om ze te koesteren. Ze worden wereldwijd bedreigd door droogte en doordat de mens oprukt richting hun habitats, zoals in Zuid-Oost Azië, waar rivieroevers plaatsmaken voor palmolieplantages. Via de slakjes waar de kevers van leven komen ze in aanraking met pesticiden. Verder staat de glimworm onder druk door lichtvervuiling. Dat het op veel plekken nooit meer echt donker wordt, kan de paring verstoren. In het Vliegenbos, toch een van de donkerste plekken van Amsterdam, is dat meteen voorstelbaar. Rond de fabriek brandt de verlichting permanent en ook op de scholen en de tennisbanen aan de andere kant van het bos staan de lichtmasten laat op de avond nog aan. Dat er meer straatlantaarns zouden komen, speelde vorig jaar een grote rol bij het protest tegen een fietspad dwars door het Vliegenbos. Haar fascinatie voor de glimworm sluit voor Van Heemstra nauw aan bij die voor lichtvervuiling, wat ook mensen chronisch moe of zelfs ziek kan maken. Nederland werd in honderd jaar 125 keer lichter, schreef ze in een essay over de glimworm voor De Correspondent. Voor andere nachtdieren in het Vliegenbos is het ook niet best als het bos minder donker is geworden. “Voor de vos, de egel, de vleermuizen, sommige vogels en nachtvlinders.” Het zegt ook iets over het bos als ze de glimworm kunnen vinden, zegt Edwin Kapitein. “Als de glimworm hier kan leven, geldt dat ook voor zoveel andere organismen waar we nog helemaal geen weet van hebben.” Kapitein werkt als boswachter in Waterland, dus net aan de andere kant van de A10. “Via de unieke scheggenstructuur van Amsterdam staat het groen in de stad in directe verbinding met het buitengebied – helemaal tot aan Centraal Station. Meer uitwisseling maakt de natuur robuuster.” De vondst van een glimworm in het Vliegenbos zou een gunstig voorteken zijn. “De glimworm is een topsoort van het duistere ecosysteem.” Het zou kortom veelzeggend zijn voor de vitaliteit van de natuur in het Vliegenbos. “Het is een heel systeem en de glimworm is een ambassadeur van de nacht.” Daarbij komt, zegt Freeman, dat het waardevol is om het ecosysteem precies in kaart te brengen. “Je kunt pas iets beschermen als je weet dat het er zit.” Van Heemstra denkt al een stap verder. Met de vondst van een glimworm zou het Vliegenbos weer een slagje specialer worden voor de Amsterdammers, zodat ze ook meer gaan geven om de natuur in het bos. “Waarom houden we van plekken? Om wat er groeit en bloeit.” Met zo’n zeldzaam kevertje, hoe klein ook, zal het bos meer gaan leven. “Een egel vinden we toch minder bijzonder omdat die minder tot de verbeelding spreekt.” Ze denkt al aan fokprogramma’s of het uitroepen van Amsterdam tot ‘glimwormhoofdstad van Europa’. Dat klinkt onlogisch, omdat het door toeristen en onderzoekers juist drukker zal worden in het bos. “In de handleiding wordt benadrukt dat mensen op de paden moeten blijven en hooguit met twee personen op een avond op zoek moeten gaan. We willen niet dat mensen het Vliegenbos omver lopen.” Ze kan steunen op de Amerikaanse glimwormonderzoeker en hoogleraar Sara Lewis die óók gelooft dat ‘glimwormtoerisme’ een kans biedt om belangstelling te wekken voor insecten en de noodzaak hen te beschermen. Van Heemstra: “Hiermee zetten we het belang van de duisternis op de kaart, de biodiversiteit en de verwondering over zo’n prachtig, magisch dier.” Dat past ook bij Noord, dat vorig jaar door natuurliefhebbers werd uitgeroepen tot natuurgebied als waarschuwing tegen het volbouwen van het stadsdeel met tienduizenden extra woningen. Immers, Noord telt meer verschillende planten dan de als nationaal park beschermde duinen van Texel, en meer verschillende bomen dan Nationaal Park De Hoge Veluwe. “We struikelen hier bijna over de nieuwe diersoorten, zoals een steenmarter en de Siberische blauwstaart, die vorig jaar voor het eerst werd gezien,” zegt Joost Janmaat, samensteller van de natuurgids voor Noord. De vondst van de glimwormen kan een volgende stap zijn, met bijvoorbeeld consequenties voor de discussie over de fietspaden in en om het bos. Gekscherend: “Dan gaan we de lantaarnpalen omhakken.” Dat op de eerste ontdekkingstocht geen glimworm te bekennen valt, is geen grote teleurstelling. Het is een mooie zomeravond geweest. “Verwachtingsvol het bos in turen, is al een heel leuke bezigheid,” zegt Van Heemstra. Op weg naar de auto die hen terug brengt naar Beverwijk, plakken Kapitein en Freeman er nog een half uurtje aan vast. “Even checken of er toch wat zit.” Wil je deze zomer meedoen aan de Amsterdamse glimwormtelling? Stuur een mail naar nachtwacht@marjolijnvanheemstra.nl en ontvang de handleiding en kaart.||https://www.parool.nl/ps/ambassadeur-van-de-nacht-zitten-er-glimwormen-in-het-vliegenbos-in-noord~bbba5dd1/
2022-07-11||Alle strips van Dirkjan||||https://www.parool.nl/ps/alle-strips-van-dirkjan~b8731189/
2022-07-11||Owen Wijndal wordt gekeurd en op ‘Chico’ wordt gejaagd, maar terugkeer Brian Brobbey is complex voor Ajax||Na Steven Bergwijn heeft Ajax ook het tweede, grote doelwit aan boord als zondag wordt afgereisd naar Oostenrijk voor het jaarlijkse trainingskamp. Wijndal (22) ondergaat momenteel de medische keuring in het Academisch Medisch Centrum in Amsterdam en zet vrijwel zeker dinsdag zijn handtekening onder een contract tot medio 2027 in de Johan Cruijff Arena. Ajax activeert de ontsnappingsclausule van tien miljoen euro in het eerder dit jaar verlengde contract van Wijndal, waarmee net als bij Bergwijn een langgekoesterde wens van zowel speler als club in vervulling gaat. Of dat ook bij het derde target, Brobbey (20), gaat lukken, is nog maar de vraag. Ajax blijft hoopvol, ook omdat er meerdere manieren zijn om de eerder dit jaar van Leipzig gehuurde spits terug in de hoofdstad te krijgen. De clubs en zijn management steggelen vooralsnog echter flink over een permanente terugkeer van de jeugdinternational, die zich vorig jaar transfervrij verbond aan de Duitse topclub. Bij die overstap heeft Mino Raiola - naar verluidt - het recht op een aanzienlijk percentage van een doorverkoop bedongen. Het is één van de obstakels waar Ajax nu tegenaan loopt in de onderhandelingen: de clubleiding zou dan een zelfopgeleide speler terug moeten halen door éérst miljoenen euro’s over te maken naar zijn zaakwaarnemerskantoor. Raiola overleed eerder dit jaar, maar de contractrechten liggen nog altijd bij zijn kantoor, waarvoor Nederlander José Fortes Rodriguez werkt. Ajax dacht eerder al dicht bij een deal te zijn met Leipzig, maar verkeek zich op de uiteindelijke vraagprijs van de Duitsers. Die werd ook flink opgeschroefd vanwege de vele miljoenen die Leipzig moet afstaan. Daarnaast weten de Duitsers dat Brobbey dolgraag terug wil en Ajax, dat concurrent en topscorer Sébastien Haller al verkocht, er veel aan gelegen is het goudhaantje weer in de armen te sluiten. Waar meer schot in zit, is de jacht op het 19-jarige Portugese talent Francisco Conçeicao. Zijn huidige club FC Porto deed vooralsnog vergeefse pogingen om de ontsnappingsclause in zijn contract van vijf miljoen euro flink op te vijzelen. Ajax hoopt en denkt daarvan te kunnen profiteren. ‘Chico’, een rappe linksbenige rechtsbuiten, heeft inmiddels door laten schemeren open te staan voor een overstap van de Portugese naar de Nederlandse kampioen. Saillant detail: bij Porto, waar de jeugdinternational afgelopen seizoen vooral als invaller fungeerde, is vader Sergio Conceição de hoofdtrainer. De voormalige international raakte in Fabio Vieira (Arsenal) en Vitinha (PSG) dit voorjaar al twee grote talenten kwijt en is er veel aan gelegen om zijn zoon aan boord te houden. Ondertussen probeert Ajax Lisandro Martínez nog steeds uit handen te houden van de Engelse topclubs. Een tweede bod van Manchester United op de Argentijnse mandekker, in wie ook Arsenal concreet geïnteresseerd is, werd afgelopen week afgeslagen. De verwachting is echter dat de nieuwe club van zijn voormalige trainer Erik ten Hag de strijd niet opgeeft en met een nieuw bod Ajax definitief overstag hoopt te laten gaan. Martínez zelf acht de tijd rijp voor een transfer naar de Engelse top. Perr Schuurs heeft - ook om die reden - andermaal te horen gekregen dat hij (vooralsnog) niet mag vertrekken. Wie dat wel mag, maar ondanks serieuze interesse uit topcompetities de knoop nog niet heeft doorgehakt, is de Argentijnse linksback Nicolás Tagliafico. Daarnaast hoopt de Braziliaanse smaakmaker Antony op een toptransfer. Ook hij staat in de belangstelling van United. De rechtsbuiten van Ajax neemt daar voorlopig, ook door zijn revalidatie van een enkelblessure en de enorme vraagprijs die zijn club hanteert, plaats in de wachtkamer. Ten Hag polste ook Brobbey al, maar bij United verwachten ze dat de spits terugkeert naar Ajax. Zijn komst heeft ook (nog) geen prioriteit.||https://www.parool.nl/sport/owen-wijndal-wordt-gekeurd-en-op-chico-wordt-gejaagd-maar-terugkeer-brian-brobbey-is-complex-voor-ajax~b4488d3a/
2022-07-11||Amsterdammer leverde munitie aan schutter zorgboerderij Alblasserdam||De aanhouding kwam voort uit onderzoek naar het dodelijk drama op zorgboerderij Tro Tardi in Alblasserdam waarbij een meisje van zestien en een vierendertigjarige vrouw om het leven kwamen en de dood van een winkelier in Vlissingen. Uit onderzoek bleek dat de Amsterdammer eind april munitie zou hebben verkocht aan de verdachte daarvan. Op donderdag 7 juli vond in Amsterdam een doorzoeking plaats van de woning van de man. Daarbij werden verschillende vuurwapens, munitie, verdovende middelen en een groot geldbedrag in beslag genomen. De verdachte is voorgeleid aan de rechter-commissaris en blijft nog zeker veertien dagen vastzitten.||https://www.parool.nl/nederland/amsterdammer-leverde-munitie-aan-schutter-zorgboerderij-alblasserdam~b2999f08/
2022-07-11||In Potočari kijkt Ollongren de geschiedenis recht in de ogen||Op 11 juli 1995 is Azir Osmanović 13 jaar oud. Bij de enclave Srebrenica, die in de oorlog in voormalig Joegoslavië onder bescherming stond van het Nederlandse Dutchbat III, wordt zijn familie – zoals zoveel gezinnen die dag – opgesplitst. Hij, zijn moeder, broertje en zusje blijven in het dal achter. Zijn vader en broer (16) slaan op de vlucht, de bosrijke bergen in, weg van de Bosnisch Servische troepen. Zijn vader verschanst zich twee lange maanden in de bossen en overleeft de genocide. Maar aan het begin van hun vlucht is hij zijn oudste zoon kwijtgeraakt in een hinderlaag. Die overleeft het niet. Pas vorig jaar liet Osmanović zijn broer begraven op de begraafplaats in Potočari waar iets meer dan 6600 van de ruim 8000 vermoorde Bosnische moslimjongens- en mannen hun laatste rustplaats vonden. “Alleen zijn schedel is teruggevonden.” Osmanović moet ook zijn broertje missen. Hij pleegde drie jaar na de genocide zelfmoord. “Hij was pas 11 jaar.” Osmanović is nu curator van het Srebrenica-Potočari Memorial Center. In de hal van een oude accufabriek die in 1995 dienst deed als hoofdkwartier van Dutchbat laat een tentoonstelling zien wat zijn vader en broer doormaakten in de bergen. Tientallen schoenen waarop de Bosnische moslims vluchtten – half-vergane gympen, schoenen zonder veters – grotten waarin werd geslapen en potten waarin bij gebrek aan ander voedsel dan maar slakken werden gekookt. Minister Kajsa Ollongren (Defensie, D66) luistert naar de rondleiding die Osmanović geeft, schudt handen van Enver (20 jaar ten tijde van de val van Srebrenica) en Almir (toen nog maar een peutervan 1) die ook hun toevlucht zochten in de bergen en hun leed meetorsen. Leed dat elk jaar rond 11 juli nét wat zwaarder voelt als de rest van het jaar. “Niemand kan zich voorstellen wat zij hebben doorgemaakt,” zegt Ollongren ‘s avonds bij een Bosnisch diner van worstjes, kip, schapenvlees en grote schalen gegrilde groente. “Maar als moeder, als mens, weet je: dit is onnoemelijk leed.” Toen Ollongren begin dit jaar in het nieuwe kabinet Binnenlandse Zaken voor Defensie verruilde, wist ze ook dat ze het dossier Srebrenica op haar bureau zou aantreffen. In 1995 was ze jonge ambtenaar op het ministerie van Economische Zaken. Ze herinnert zich de krantenartikelen en de indringende beelden in het Journaal. “Ik weet nog dat ik dacht: oorlog in Europa, dat was na de Koude Oorlog toch niet meer mogelijk?” Een gedachte die zich opnieuw aan haar opdrong, zegt ze, nadat Rusland Oekraïne eind februari van dit jaar binnenviel. “Toen schoten we bij Defensie meteen in de can-do-houding: wapens leveren.” Maar bij het dossier-Srebrenica zit dat anders: “Er zit een heleboel historie.” En bovendien: een oplossing of maatregel ís er niet. Of zoals Ollongren het uitdrukt in haar toespraak bij de herdenking: “We kunnen dit leed niet van u wegnemen.” In 2020, bij de 25ste herdenking, kwam er meer aandacht voor Dutchbat. Na de indrukwekkende documentaire De machteloze missie van Dutchbat adviseerde een speciale commissie een halfjaar later dat het kabinet erkenning en waardering moest uitspreken naar de Dutchbatters. Door corona liep dat gebaar nog eens twee jaar vertraging op. Pas vorige maand kregen de veteranen van Dutchbat III excuses en eerherstel in de vorm van een onderscheiding. En maandag, 27 jaar na de val van de enclave, volgen er ‘diepste excuses’ aan de nabestaanden en de overlevenden van de genocide. Niet voor de rol van Dutchbat, maar voor het falen van de internationale gemeenschap, waar Nederland deel van uitmaakt. “De Nederlandse regering,” zegt Ollongren, “deelt in de verantwoordelijkheid voor de situatie waarin dit kon gebeuren.” Toen zij 18 juni Dutchbatters toesprak in Schaarsbergen zei ze al dat ze zélf naar Potočari wilde, om ‘namens de Nederlandse regering de geschiedenis recht in de ogen te kijken’. Want juist daar – waar talloze witte zuilen de graven markeren – stuitte het gebaar van de Nederlandse regering richting Dutchbat op onbegrip. In het deel van het Memorial Center waar voor Ollongren geen rondleiding is gepland, wordt duidelijk waarom. Daar staat het falen van de internationale gemeenschap centraal en zijn teksten te lezen als ‘Dutchbat loste geen enkel schot’. Dutchbat vuurde wel, bleek uit NIOD-onderzoek, en ook een Nederlandse F-16-vlieger gooide bommen op de Servische troepen. Ollongren werd zelf, zegt ze, door niemand aangesproken op de excuses aan Dutchbat. “Maar wel op het uitblijven van excuses híér.” Of de volgorde – eerst excuses aan de nabestaanden en overlevenden, daarna excuses aan Dutchbat – anders had gemoeten, zegt ze niet. Maar ze snapt de gevoeligheid wel. “18 juni en 11 juli liggen wel erg dicht bij elkaar.” Misschien wel té dicht. De excuses aan Dutchbat hadden vorig jaar al gemaakt kunnen worden, als de coronapandemie niet weer was opgelaaid. “Daarom heb ik gezegd: dan wil ik óók naar Potočari.” Al is het, zegt ze, ‘een zwaar moment’ om hier te spreken. “Maar zó belangrijk.” Dat Ollongrens aanwezigheid wordt gewaardeerd, blijkt zondag al als Murica Subasić de minister direct bij de eerste ontmoeting omhelst. Subasić is voorzitter van de ‘Moeders van Srebrenica’ en misschien wel de bekendste van de moeders die hun man en zoon(s) hebben verloren. Ollongren sprak Subasić al eerder via een videoverbinding. “Er is over en weer respect.” Als Ollongren de fabriekshal in Potočari verlaat, werpt Subasić haar een kushandje toe.||https://www.parool.nl/nederland/in-potocari-kijkt-ollongren-de-geschiedenis-recht-in-de-ogen~b14918c4/
2022-07-11||Utrecht breidt verbod op verkoop van lachgas uit, hoe zit dit in Amsterdam? ||Van oorsprong is lachgas een middel dat werd gebruikt in het ziekenhuis om iemand onder narcose te brengen. Tegenwoordig wordt het veel in de voedselindustrie gebruikt, bijvoorbeeld in de gaspatronen van slagroomspuiten. Vanaf 2015 kwamen de eerste signalen dat lachgas ook gebruikt wordt als roesmiddel, met name onder jongeren. Het gebruik van lachgas gaat als volgt: door gas uit een ballon te inhaleren word je licht in je hoofd en raak je in een korte roes, met als gevolg dat je de wereld om je heen voor een paar seconden anders ervaart. Dit gaat vaak gepaard met gelach, vandaar de naam lachgas. Vorig jaar sloegen artsen alarm over het gebruik van lachgas onder jongeren omdat de gezondheidsrisico’s ervan worden onderschat. Lachgas wordt ten onrechte gezien als relatief onschuldig. Het kan bij overvloedig gebruik niet alleen het zenuwstelsel aantasten, maar ook leiden tot bloedstolsels met hartinfarcten en andere vaatafsluitingen tot gevolg. Daarnaast ziet de politie een toename in het gebruik van lachgas in het verkeer. Hoewel het door de vluchtigheid in gebruik lastig meetbaar is, treft politie bij ongevallen steeds vaker patronen en ballonnen aan in auto’s. Er wordt momenteel hard gewerkt aan een betrouwbare meetmethode. Ook krijgt de gemeente vaak meldingen van (afval)overlast. Vorig jaar stemde een meerderheid van de Amsterdamse gemeenteraad in met een verbod op hinderlijk gebruik van lachgas, dat per 1 december 2021 is ingegaan. Een woordvoerder van de gemeente: “Hiermee is het in heel Amsterdam in de openbare ruimte verboden om, indien het leidt tot hinder, recreatief lachgas te gebruiken als roesmiddel. Ook voorbereidingen daartoe verrichten of ten behoeve van het gebruik voorwerpen of stoffen bij zich te hebben is verboden.” Om hinder vast te stellen is constatering op heterdaad nodig, de bepaling is afhankelijk van de inschatting van handhavers en/of politie. Naast deze maatregel kan de burgemeester gebieden aanwijzen waar lachgas verboden is, ook als het geen hinder oplevert. En er kan worden opgetreden tegen de verkoop van lachgas op straat, in de horeca en op evenementen. Bij overtreding kan een boete van 150 euro worden opgelegd. Een landelijk verbod op de verkoop van lachgas werd drie jaar geleden door het kabinet aangekondigd. Het gebruik van lachgas achter het stuur is landelijk al wel verboden. Oorspronkelijk zou de nieuwe regelgeving per 1 januari 2022 ingaan, maar omdat de handhaving praktisch onuitvoerbaar bleek, werd eerder al bekend dat het verbod uitgesteld zou worden. Staatssecretaris Maarten van Ooijen (Volksgezondheid, Welzijn en Sport) en minister Dilan Yesilgöz (Justitie en Veiligheid) willen het verbod per 1 januari 2023 in laten gaan. Daarmee wordt de verkoop, productie en het bezit van lachgas voor recreatief gebruik opgenomen in lijst II van de Opiumwet. In de wet worden de meeste drugs beschreven en onderverdeeld in lijst I (harddrugs) en lijst II (softdrugs). Een woordvoerder van de gemeente laat weten dat burgemeester Halsema in afwachting van plaatsing van lachgas op lijst II van de Opiumwet, niet voornemens is gebieden aan te wijzen waar gebruik van recreatief lachgas zonder hinder verboden wordt. Zolang er geen landelijk verbod op lachgas geldt op basis van de Opiumwet blijft het eenvoudig om lachgas te kopen en kan lachgas niet in beslag genomen worden. Hierdoor is het effect van lokale maatregelen beperkt. De gemeente lijkt hiermee, in tegenstelling tot de gemeente Utrecht, het moment af te wachten tot lachgas landelijk op lijst II van de Opiumwet wordt geplaatst en daarmee verboden wordt. De verwachting is dat na invoering van lachgas in de Opiumwet lijst II, het gebruik zal afnemen. Daarnaast zet de gemeente tegenwoordig preventieve maatregelen in om het gebruik van lachgas te verminderen, dit zal na eventuele bepaling van lachgas in de Opiumwet worden voortgezet.||https://www.parool.nl/amsterdam/utrecht-breidt-verbod-op-verkoop-van-lachgas-uit-hoe-zit-dit-in-amsterdam~b6facf24/
2022-07-11||Supermaan is woensdag goed te zien aan de heldere hemel||Bij een supermaan is de afstand tot de aarde kleiner dan bij een volle maan. De supermaan lijkt daardoor 7 procent groter en 14 procent helderder in vergelijking met een gewone volle maan. “Door de helderheid van de supermaan zijn de details op de maan zelf, zoals kraters, minder goed te zien,” zegt Vincent Cuijpers van Sterrenwacht Maasduinen. De maan komt om 22.30 uur op en gaat de volgende ochtend om 04.21 uur weer onder. De weersvoorspelling belooft veel goeds. “De supermaan is komende nacht goed te zien boven ons land. In Amsterdam is er alleen sluierbewolking aanwezig en daar schijnt de maan doorheen,” zegt meteoroloog Rico Schröder van Weeronline. “De sluierbewolking is de hele nacht aanwezig, maar is niet dik. In het noorden van het land neemt de bewolking in de loop van de nacht wel toe en gaat de maan er soms achter schuil.” Gemiddeld is de afstand tussen de maan en de aarde 384.000 kilometer. Dat staat gelijk aan een kleine 320 ritten met de auto van Amsterdam naar de zuidkust van Frankrijk. Bij een supermaan staat de maan dichterbij, op ongeveer 357.000 km van ons vandaan. Dat scheelt ongeveer 27.000 kilometer, oftewel 23 keer een tripje naar Montpellier. De supermaan in juli wordt ook wel supergraanmaan of superdondermaan genoemd. Dat komt doordat in deze tijd van het jaar de eerste graansoorten geoogst kunnen worden. De tweede naam is gegeven omdat het regelmatig flink kan onweren in de zomerse julimaand. De vorige supermaan was te zien in de nacht van 14 op 15 juni, de eerste volle maan van de meteorologische zomer, die op 1 juni begint. Dat werd ook wel de aardbeimaan genoemd, omdat in juni aardbeien geoogst kunnen worden.||https://www.parool.nl/nederland/supermaan-is-woensdag-goed-te-zien-aan-de-heldere-hemel~b99694386/
2022-07-11||Meer dan 500 apenpokkengevallen, grootste toename tot nu toe||In de afgelopen week zijn 151 besmettingen aan het licht gekomen, aldus de cijfers van het Rijksinstituut voor Volksgezondheid en Milieu (RIVM). In twee weken tijd is het aantal gevallen verdubbeld. Amsterdam was vorige week nog ‘koploper’ in Nederland. In de hoofdstad zijn zeker 200 infecties vastgesteld. De meeste mensen die het virus hebben opgelopen, zijn mannen die seks hebben met mannen. De eerste patiënten zijn op het festival Darklands in België geweest. Het RIVM waarschuwde vorige week dat de komende pride-evenementen in Amsterdam en andere steden kunnen leiden tot ‘intensievere verspreiding’ van het apenpokkenvirus binnen Nederland. De Amsterdamse pride wordt van 30 juli tot en met 7 augustus gehouden. Eind juli zijn ook Roze Woensdag in Nijmegen, Roze Maandag in Tilburg, Pride Amersfoort en het Milkshake Festival in Amsterdam. Wie apenpokken oploopt, kan last krijgen van koorts, hoofdpijn, spierpijn en algehele malaise. Na een aantal dagen ontstaat een uitslag met blaasjes op de huid. Meestal worden mensen niet heel erg ziek van een infectie. Eén patiënt in Nederland heeft in het ziekenhuis gelegen om te worden behandeld aan de huidklachten die bij de besmetting horen. Hij is hersteld en weer thuis.||https://www.parool.nl/nederland/meer-dan-500-apenpokkengevallen-grootste-toename-tot-nu-toe~bb00ad93/
2022-07-11||Brandstichting en vernielingen in Diamantbuurt: ‘Het is hier een ghetto’||Op vrijdag werd een scooter in de fik gestoken, zaterdag weer en in de nacht van zondag op maandag volgde een bakfiets. Elke keer rukte de brandweer uit om het vuur te blussen. Buurtbewoners van de Smaragdstraat in Zuid zijn het helemaal zat. Ze zijn bang dat hun fiets, scooter, auto of misschien zelfs hun woning komende nacht aan de beurt is. De brandjes worden volgens hen aangestoken door een groep jongeren die in de straat rondhangt. Hen aanspreken durven de Amsterdammers niet, uit angst dat ze een steen door de ramen krijgen of hun huis in vlammen opgaat. “Het geeft een heel onveilig gevoel,” zegt een van de buurtbewoonsters, die uit angst voor de jongeren niet met haar naam genoemd wil worden. “Het zijn jongens in donkere kleding en met capuchons. Ze hangen hier voortdurend rond.” Ongeveer twintig bewoners hebben zich in een whatsappgroep verenigd om elkaar te steunen. “Welk item in de straat pakken ze als volgende? Of welk pand pakken ze straks? Het is heel bedreigend. Met de jongeren valt niet te praten. Als je iets zegt, komen ze gegarandeerd met represailles. Het zijn prinsen van de nacht, niemand heeft gezag over ze en daar worden we als bewoners heel zenuwachtig van.” Een andere buurtbewoner, die ook anoniem wil blijven, onderschrijft het gevoel. “Het is eng om hier te wonen. Bij een buurman is een raam ingegooid omdat hij de jongeren waarschuwde voor hun gedrag. Ik woon hier sinds 1983 en het is de laatste jaren een ghetto geworden. Het is mis sinds enkele maanden geleden de camera’s in de straat zijn weggehaald.” De politie erkent de huidige problemen in de Diamantbuurt. “Na de coronapandemie zien we een toename in het aantal incidenten,” zegt een woordvoerder. “Deze jongeren trekken zeker onze aandacht, maandag is er nog overleg geweest. Ook wij maken ons zorgen, maar er wordt op geanticipeerd en aan gewerkt.” De Diamantbuurt is in het recente verleden vaker geteisterd door overlast. Hangjongeren zorgen de laatste vijf jaar flink voor overlast. Om die reden zijn in 2018 extra toezichtcamera’s geplaatst. Volgens de buurtbewoonster is het onbegrijpelijk dat een deel van die camera’s weer weg zijn. “Deze overlast was gezien de geschiedenis van de buurt te voorspellen. We verliezen het vertrouwen in de politie, er wordt maar niet ingegrepen.” De Diamantbuurt wordt al decennialang geplaagd door straatjongeren en zware criminelen. Politie, stadsdeelbestuur en hulpverleners werkten intensief samen om de overlast en de criminaliteit door probleemjeugd te beteugelen. Zo werd in 2017 koffiezaak Crema Espresso dichtgetimmerd nadat er een molotovcocktail naar binnen was gegooid. De zaak zou een verzamelplaats van criminelen uit de buurt zijn.||https://www.parool.nl/amsterdam/brandstichting-en-vernielingen-in-diamantbuurt-het-is-hier-een-ghetto~b1fc9631/
2022-07-11||Alejandra Ortiz moest vluchten uit Mexico: ‘Niemand mocht weten dat ik een trans vrouw was’||Alejandra Ortiz vluchtte zeven jaar geleden uit haar geboorteland en woont sindsdien zonder verblijfsvergunning in Nederland, omdat de IND Mexico ziet als veilig land. Voor een trans persoon als Alejandra is dit echter allesbehalve de waarheid. Mexico is, na Brazilië, het dodelijkste land voor trans personen. Dat ontdekte ook documentaire fotograaf Iris Haverkamp Begemann, die door een gemeenschappelijke vriend aan Ortiz werd voorgesteld. Het was het begin van een bijzondere vriendschap. Hoewel Ortiz in Amsterdam een veilige haven heeft gevonden, samen met haar zelfgekozen familie van andere trans vluchtelingen uit Latijns-Amerika, kan ze hier niet echt een toekomst opbouwen zolang ze geen verblijfsvergunning krijgt. Die afwachtende staat omschrijft ze als living in limbo. Iris Haverkamp Begemann: “Toen ik Alejandra ontmoette wist ik meteen dat ik iets wilde met haar verhaal, maar in welke vorm dit gegoten moest worden, wist ik niet direct. Toen een vriendin me vorig jaar vroeg om mee op vakantie te gaan naar Mexico, viel opeens het kwartje: ik wilde de belangrijke plekken uit Alejandra’s jeugd fotograferen. Plekken waar ze zich zowel heel veilig, als extreem onveilig heeft gevoeld. Instagram stond in die periode vol met foto’s en filmpjes van Amsterdammers die in Mexico vakantie aan het vieren waren, terwijl Alejandra datzelfde land heeft moeten ontvluchten omdat ze haar leven niet zeker was. Wat het paradijs is voor de één, is de hel voor de ander, het is een contradictie die ik met mijn camera wilde onderzoeken.” [Tekst loopt door onder de foto.] Ortiz was niet meteen enthousiast over de reis naar haar geboorteland, vertelt ze: “Ik kom uit een gehucht in het noorden van Mexico, er is veel drugsgerelateerd geweld, het is er gevaarlijk. Ik had mijn familie al tien jaar niet meer live gezien. Maar door in mijn geboortedorp te logeren was Iris relatief veilig en kon ze mijn oren en ogen zijn.” Ze pakte een tas vol cadeautjes in voor Iris om aan haar familie uit te delen, en tekende een plattegrond van het dorp, met daarop de belangrijkste plekken uit haar jeugd. Zoals het huis van haar grootmoeder, waar ze zich als kind verkleedde in de meest prachtige jurken uit de jaren zestig. De kerk, het zoutmeer, en de begraafplaats – de enige plek waar Ortiz met rust werd gelaten omdat niemand daar, vanwege een sterk bijgeloof, ooit durft te komen. Haverkamp Begemann werd van het vliegveld gehaald door de enige Engelssprekende persoon uit Ortiz’ familie, haar broer Cesar, een wijnliefhebber. “Als een soort zoenoffer bracht ik een fles Italiaanse rode wijn voor hem mee,” vertelt de fotografe. “Ik verbleef zes dagen in het huis van Alejandra’s ouders. Haar moeder barstte in tranen uit toen ze mij zag en omhelsde me alsof ik haar verloren dochter was.” Alle communicatie tussen Iris en de familie ging via Google Translate. “Ik ben gewend dat mijn omgeving redelijk veilig is en het geen probleem is om alleen de straat op te gaan. In mijn naïviteit dacht ik dat dit gewoon kon, maar dat bleek daar te gevaarlijk. Ik bracht veel tijd binnenshuis door, waar Alejandra’s moeder altijd aan het koken was. Die ene keer dat ik alleen met mijn camera op pad ging, verdwaalde ik meteen! Uiteindelijk ben ik wel op de meeste plekken geweest die op Alejandra’s plattegrond stonden.” Naast het bezoek aan het geboortedorp van Ortiz reisde Haverkamp Begemann af naar Mexico-Stad, waar ze portretten maakte van de trans community. “Ik bezocht er onder andere een safehouse. Veel trans personen belanden vanwege de discriminatie en uitsluiting op straat, in het sekswerk, of raken verslaafd. Als je als trans persoon niet gesteund wordt door je familie, zoals Alejandra, moet je wel héél sterk in je schoenen staan om je te wapenen tegen alles wat erover je heen komt.” Voor Ortiz werd het te onveilig, ze besloot in 2015 te vluchten na de moord op een trans vrouw in Mexico-Stad. “Ze werd gevonden met haar hoofd afgehakt. Ik leefde in die periode als cis vrouw (overeenkomstig het geslacht bij geboorte, red.). De naam op mijn paspoort had ik al veranderd – illegaal, want anders was het een lang en kostbaar proces, dat destijds bovendien alleen was voorbehouden aan inwoners van Mexico-Stad – en ik werkte bij een callcenter. Niemand mocht weten dat ik een trans vrouw was, ik leefde er met twee identiteiten en in de voortdurende angst om ontdekt te worden. Dat was geen leven.” Haar bestaan in Amsterdam omschrijft ze als een gouden kooi. “Er is hier minder sprake van fysiek geweld tegen trans personen dan in Mexico, maar is wel degelijk veel onzichtbaar leed.” De expositie heeft meerdere lagen, vertelt Haverkamp Begemann: “Ik wil er ook mijn eigen identiteit mee bevragen. Als in Nederland geboren cis vrouw hoef ik nooit vragen te beantwoorden over mijn gender, ik weet ook niet hoe het is om altijd in angst te moeten leven. Mijn privilege heb ik ingezet om dit project te kunnen maken.” De tentoonstelling is als een visueel dagboek van herinneringen aan de geboorteplaats van Ortiz, waarbij de foto’s een andere lading krijgen door de persoonlijke verhalen van Alejandra Ortiz. In de begeleidende teksten vertelt ze over haar jeugd, waarin mensen met haar omgingen alsof ze bezeten was door de duivel. Ze schetst zo een beeld van de patriarchale Mexicaanse samenleving, waarin de man altijd een stoere macho is, de vrouw zedelijk en zorgzaam en waar queer en trans personen vogelvrij zijn verklaard. Haverkamp Begemann: “Ik wil met dit project een licht schijnen op de staat van ‘limbo’ waar mensen als Alejandra in verkeren; ze zijn nergens echt welkom of veilig. Het is ook een oproep aan de IND om niet alleen naar de feiten te kijken, maar meer aandacht te tonen voor individuele verhalen. De IND moet veel humaner worden.” ‘I Went on a Holiday to the Country You Fled From’: van 16/7 t/m 21/8, in Melkweg Expo, Marnixstraat 409, Amsterdam. De opening is 15/7, 17.00-21.00 uur.||https://www.parool.nl/ps/alejandra-ortiz-moest-vluchten-uit-mexico-niemand-mocht-weten-dat-ik-een-trans-vrouw-was~b4b5f1fe/
2022-07-11||Heeft Amsterdam een ziel? ‘De ziel van de stad is veranderlijk als het weer’||Vraag aan Koen Kleijn, kunsthistoricus en hoofdredacteur van Ons Amsterdam: heeft de stad een ziel? “Jazeker, maar wel met een paar kanttekeningen. De ziel is ongrijpbaar en vaak toch meer een wensbeeld dan een weerspiegeling van de realiteit. Amsterdam presenteert zich bijvoorbeeld graag als stad met een lange traditie van tolerantie. Het is waar dat er door de eeuwen heen nooit actieve vervolging heeft plaatsgevonden van groepen die elders moesten vrezen voor hun leven. Maar in het Amsterdam van de zeventiende eeuw was een katholieke jongen toch echt een tweederangsburger. Ook wat de ziel betreft is het glas dus halfvol én halfleeg.” Die ziel is ook nog eens veranderlijk als het weer, voegt Kleijn (58) toe. “Als we honderd jaar terug samen op zoek waren gegaan naar de ingrediënten van de Amsterdamse ziel, hadden we waarschijnlijk uitgebreid stilgestaan bij de grandeur van de stad. De banken, de handel, de zeevaart: alles wat van Amsterdam eeuwenlang een speler van wereldformaat maakte. De VOC-mentaliteit, om met voormalig premier Jan Peter Balkenende te spreken. Vandaag de dag kijken we daar veel kritischer naar. De prominente plek van de bankiers en de handelaren lijkt te zijn overgenomen door een culturele elite: prominente kunstenaars, cabaretiers, tv-presentatoren. De nadruk ligt op het persoonlijke, niet op de gemeenschap of de geschiedenis. Op verzoek heeft Kleijn drie plekken in de stad gekozen die in zijn deskundige ogen onlosmakelijk verbonden zijn met de ziel van Amsterdam. De eerste stop is de Oude Kerk, met het bouwjaar 1306 ook nog eens het oudste gebouw van de stad. “Het is de tragiek van de historicus dat hij, wandelend door de stad, vooral dingen ziet die er niet meer zijn. De Oude Kerk is daar een treffend voorbeeld van. Het is nu een tamelijk onzichtbaar gebouw in het uitgaansgebied, maar eeuwenlang was de kerk het kloppend hart van Amsterdam. Er gebeurde van alles. Er werd gedoopt, getrouwd en begraven, maar het was ook de plek waar de schippers hun zeilen te drogen hingen.” In de Oude Kerk is het vroege Amsterdam zichtbaar en voelbaar aanwezig. Kleijn: “Het is een gebouw met een wonderlijke schaal. Het is van binnen veel groter dan het van buiten lijkt.” Onder de marmeren vloer lagen 10.000 Amsterdammers begraven, onder wie burgemeesters als Andries Bicker en Frans Banning Cocq, maar ook schilder en uitvinder van de straatlantaarn Jan van der Heyden en Saskia van Uylenburgh, die als jonge vrouw enkele meters hoger in de kerk in ondertrouw ging met Rembrandt van Rijn. “Jan Pieterszoon Sweelinck bespeelde het orgel in de kerk,” zegt Kleijn. “Over balsem voor de ziel gesproken. Als je die muziek nu hoort, hoor je nog iets van wat ooit heel manifest aanwezig was in de stad: de ziel van christelijk Amsterdam.” De tweede plek is een kunstwerk, namelijk een tekening die de Amsterdamse kunstenaar Johan Greive in 1870 maakte van het Oosterdok. “Het origineel ligt tegenwoordig in het Stadsarchief,” vertelt Kleijn. “Greive maakte een panorama van Amsterdam, gezien vanaf de Oosterdoksdijk. Op de achtergrond van een vlak landschap zien we het havenfront met hier en daar een torentje. Er was nog geen station. Het was Amsterdam vlak voordat het allemaal begon voor de stad. Amsterdam was nog een waterstad. Alles wat van buiten naar de stad moest komen, van groenten tot bouwmaterialen, kwam via het water.” Een waterstad met een waterziel. Het is nog steeds een drukte van belang op het water, maar de schippers en de vissers van weleer hebben plaatsgemaakt voor toeristen in een rondvaartboot en recreanten in een sloepje met een paar flessen gekoelde witte wijn. Het wekt geen verbazing dat de voorkeur van de historicus uitgaat naar de oude situatie. “Naar die oude waterziel moet je tegenwoordig zoeken. Maar hij is nog wel te vinden, bijvoorbeeld als je op het Oosterdok gaat staan met je rug naar de OBA. Je moet Nemo even wegdenken, maar dan krijg je toch wel een beeld van het water als levensader van de oude stad.” Als nummer één op zijn lijstje heeft Kleijn het Jonas Daniël Meijerplein genoteerd. Ook hier gaan verleden en verlies hand in hand. De historicus wijst de vijf synagoges aan die ooit het middelpunt vormden van de Jodenbuurt. Hier woonde in de tweede helft van de negentiende eeuw Maurits Mendes da Costa, die Vincent van Gogh lessen Grieks en Latijn gaf. Om de hoek was het huis van de naamgever van het plein, de advocaat die zich als een van de eerste Joodse Amsterdammers actief ging bemoeien met het bestuur van de stad en daarmee het pad effende voor belangrijke Amsterdamse steunpilaren als Samuel Sarphati, Abraham Wertheim en Henri Polak. Op hetzelfde Jonas Daniël Meijerplein werden in februari 1941 tijdens de eerste Duitse razzia honderden Joodse mannen verzameld en op transport gezet naar het concentratiekamp Mauthausen. Het was het begin van de Jodenvervolging die ongeveer 65.000 Joodse Amsterdammers het leven zou kosten. Kleijn: “Het blijft onvoorstelbaar dat in enkele jaren tijd een zesde deel van de bevolking is vermoord. Het is een litteken dat nooit zal verdwijnen. Wist je trouwens dat Joodse Amsterdammers tot ver in de negentiende eeuw wel lid mochten worden van Felix Meritis, maar bijvoorbeeld geen concerten mocht bijwonen in de sociëteit? Ook daar toont de tolerante Amsterdamse ziel weer duidelijk twee kanten.”||https://www.parool.nl/amsterdam/heeft-amsterdam-een-ziel-de-ziel-van-de-stad-is-veranderlijk-als-het-weer~bedd132b/
2022-07-11||Bijna duizend mensen in ziekenhuis met corona||Het Landelijk Coördinatiecentrum Patiënten Spreiding (LCPS) maakt in de cijfers geen onderscheid tussen mensen die vanwege hun coronabesmetting zijn opgenomen, en mensen die door een andere oorzaak in het ziekenhuis zijn beland en toevallig besmet bleken. Het Rijksinstituut voor Volksgezondheid en Milieu (RIVM) heeft dat onderscheid wel. Daaruit komt naar voren dat in de huidige coronagolf daadwerkelijk meer mensen vanwege hun coronaklachten in het ziekenhuis belanden. In de afgelopen dag zijn 150 nieuwe coronapatiënten opgenomen in de ziekenhuizen. Op vorige week dinsdag na is dat de grootste instroom sinds 12 april, zo’n drie maanden geleden. Op de verpleegafdelingen liggen nu 926 mensen met corona, bijna honderd meer dan afgelopen donderdag. Het is wat rustiger op de intensive cares. Die afdelingen behandelen momenteel 44 mensen die positief zijn getest op corona. De drukte schommelt sinds het begin van de maand rond dat niveau. Het aantal positieve coronatests loopt nog wel op, maar het gaat langzamer dan voorheen. Tussen zondagochtend en maandagochtend zijn 4107 bevestigde besmettingen doorgegeven. Amsterdam (261 positieve tests), Rotterdam (149), Den Haag (136) en Utrecht (109) voeren zoals gebruikelijk de lijst aan. In de afgelopen zeven dagen registreerde het RIVM 42.517 nieuwe gevallen. Dat is bijna 11 procent meer dan in de week ervoor. Half juni nam het aantal positieve tests op weekbasis met ruim 70 procent toe. Het RIVM denkt dat de top van de zomergolf in zicht is.||https://www.parool.nl/nederland/bijna-duizend-mensen-in-ziekenhuis-met-corona~b4f148aa/
2022-07-11||Clubdirecteuren woedend over verbod onlinegokreclames: ‘Valt niet uit te leggen’||Het klonk allemaal zo veelbelovend voor clubs in eredivisie en Keuken Kampioen Divisie. Na jaren van soebatten werd op 1 oktober 2021 dan eindelijk de markt voor onlinekansspelen gelegaliseerd. Het betekende de inleiding van een tijdperk waarin het gros van de clubs zich verzekerd wist van grote bedragen van onlinegokbedrijven. Maar dat tijdperk blijkt dus van korte duur. Vrijdag maakte het kabinet bekend dat vanaf 1 januari 2023 geen spotjes voor online gokken meer mogen worden uitgezonden op radio en tv. Vanaf 2024 is sponsoring van programma’s en evenementen verleden tijd. Een jaar later, in 2025, mogen aanbieders van onlinegokspelen ook niet meer prijken op sportshirts. “We voelden dit nieuws natuurlijk al een beetje aankomen,” zegt algemeen directeur Wilco van Schaik van NEC. “Maar dat maakt de klap niet minder groot. De financiële gevolgen zijn enorm voor clubs.” Directeuren laten zich publiekelijk niet uit over de hoogte van de bedragen die ze jaarlijks ontvangen van de aan hun clubs gelieerde onlinegokbedrijven. Feit is dat de bedragen aanzienlijk zijn. In de eredivisie variëren ze van circa 500.000 euro (onderkant eredivisie) tot vijf miljoen euro per seizoen. Voor de Keuken Kampioen Divisie geldt dat de topclubs ongeveer een half miljoen incasseren en de ‘kleintjes’ om en nabij 100.000 euro. Daarmee wordt meteen de, voor de clubs, ernst van de situatie geschetst, nu ze het vanaf 2025 zonder die inkomsten moeten stellen. “Waar we hadden gehoopt dat we de komende jaren gegarandeerd verzekerd zouden zijn van flinke sommen geld van onze onlinegokpartners, weten we nu dat dit over twee jaar alweer voorbij is,” stelt Van Schaik. “Je kunt je dus voorstellen dat dit veel doet met de ambities van de clubs. Van álle clubs.” Dat vooruitzicht frustreert de clubdirecteuren. Vooral ook de manier waarop de besluitvorming tot stand is gekomen. Van Schaik: “De overheid heeft jaren nodig gehad om na te denken over de gevolgen die sponsoring van onlinegokbedrijven bij voetbalclubs zouden kunnen hebben. Dan nemen ze de beslissing om het toe te staan dus niet lichtzinnig, zou je denken. Maar nog voor clubs er goed en wel de vruchten van kunnen plukken, verbiedt diezelfde overheid het alweer. Bezint eer ge begint, zou je zeggen. Deze manier van besluitvorming komt heel knullig over.” Algemeen directeur Jan-Willem van Dop van Go Ahead Eagles onderschrijft de ergernis die leeft bij clubdirecteuren. Zijn club sloot nog niet zo lang geleden een langdurige overeenkomst met een onlinegokpartij. Een lucratieve tweede overeenkomst is aanstaande. “Het is belachelijk wat het kabinet doet, ik heb er geen goed woord voor over,” zegt hij. “Jarenlang zijn Holland Casino en Vriendenloterij partner geweest van de eredivisie. Waarom zouden dat soort staatsbedrijven wél mogen sponsoren en commerciële gokbedrijven niet? Dat is hypocriet.” Er zijn daarentegen ook andere geluiden. Bij FC Dordrecht bijvoorbeeld. Onder leiding van innovatiemanager Leon Vlemmings is de club uit de Keuken Kampioen Divisie bewust nooit in zee gegaan met onlinegokbedrijven. “Wij vinden dat we een maatschappelijke verantwoordelijkheid hebben,” legt de oud-trainer van onder meer Feyenoord uit. “We werken veel samen met de overheid, doen veel met en voor onderwijsinstellingen, leggen in onze beleidsvisie de nadruk op zaken als vitaliteit en energietransitie. Daar passen, vinden we, bepaalde sponsoren wél bij. En andere, zoals gokbedrijven, niet. Ook al beseffen we dat we daarmee inkomsten mislopen. Anderzijds zijn er juist ook bedrijven die zich vanwege ons duidelijke verhaal per se aan ons willen verbinden.” Namens NEC en Go Ahead Eagles stellen Van Schaik en Van Dop dat zij zich wel degelijk bewust zijn van het ethische dilemma dat aan sponsoring door onlinegokbedrijven kleeft. Op hun beurt hameren zij er echter op dat de partijen waarmee zij een deal hebben gesloten, staan ‘voor een verantwoorde manier van gokken’. “En uiteindelijk zijn het gewoon legale bedrijven,” zegt Van Schaik. “Ze doen niets wat niet mag.” Sommige andere clubdirecteuren willen nog niet reageren op het besluit van het kabinet. Dit omdat het wetsvoorstel nog moet worden uitgewerkt. En dat ontvangen ze pas volgende week op hun bureau. Vast staat evenwel dat ze zich niet zomaar zullen neerleggen bij het verbod op sponsoring van onlinegokbedrijven. Mogelijk wordt de stap gezet naar de Europese Commissie in Brussel. Die zal dan uitspraak moeten doen of de beslissing van het kabinet rechtsgeldig is.||https://www.parool.nl/sport/clubdirecteuren-woedend-over-verbod-onlinegokreclames-valt-niet-uit-te-leggen~b335cabb/
2022-07-11||Buurgemeenten rond Amsterdam: ook de hekkensluiters hebben hun colleges rond||Een, twee, drie, vier, komt er nog wat van? De lokale democratie is geen diepvriespizza, maar bijna vier maanden na de verkiezingen mag het belletje van de oven toch wel eens een keer rinkelen. In Almere bijvoorbeeld, wacht de nieuwe gemeenteraad al een kwart jaar op het aantreden van een nieuwe ploeg wethouders die het bestuur van de stad met nieuwe energie ter hand nemen en met inzet, vernuft en onorthodoxe maatregelen de kwakkelende Floriade alsnog tot bloei weten te brengen. In zijn afscheidsbrief aan de raad liet formateur Henk Jan Meijer vorige week weten dat het werk er wat hem betreft op zit. Na lang puzzelen en praten hebben VVD, D66, SP, Partij voor de Dieren, Leefbaar Almere, ChristenUnie en CDA laten weten het avontuur de komende vier jaar met elkaar aan te gaan. Aanstaande donderdag worden tijdens de laatste raadsvergadering voor het zomerreces ook de bijbehorende wethouders voorgesteld. Naar verluidt zitten daar ook bestuurders tussen die vorige maand zijn opgestapt wegens de financiële problemen van de Floriade. Meijer heeft een coalitie moeten samenstellen uit de scherven van een versnipperde gemeenteraad met 16 fracties, en het valt de formateur niet aan te rekenen dat het allemaal wat langer heeft geduurd om de goede stukjes bij elkaar te zoeken. Ter vergelijking: Oostzaan was razendsnel klaar met het nieuwe college, maar daar telt de raad slechts 5 fracties. Herstel: 6 fracties, want oud-wethouder Rob Moonen is meteen na de verkiezingen met ruzie uit de fractie van GroenLinks gestapt en vaart verder onder eigen vlag. Ook dat gaat snel in Oostzaan. Ook in Bloemendaal heeft het nieuwe college lang op zich laten wachten. Dat heeft alles te maken met een gedurfde poging van GroenLinks, D66, PvdA, CDA en Zelfstandig Bloemendaal om voor het eerst in de politieke geschiedenis een coalitie zonder de oppermachtige VVD te smeden. Die Bloemendaalse lente duurde nog geen twee maanden. D66 durfde het toch niet aan met landgoedeigenaar Rob Slewe, wethouderskandidaat van Zelfstandig Bloemendaal, en blies de coalitie nog voor de tewaterlating op. Daarna ging het alsnog vlot met een nieuw college met naast D66 en PvdA ook de vertrouwde VVD in de gelederen. Vorige week werden de wethouders Nico Heijink (VVD) en Attiya Gamri (PvdA) ingezworen, Henk Wijkhuisen van D66 moest nog een weekje wachten omdat de raad van hem verlangde dat de zelfverklaarde natuurvriend eerst zijn nevenfunctie als voorzitter bij het Overlegorgaan Noord-Hollands Duinlandschap opgeeft. Over de ervaren Heijink gaat in het villadorp het verhaal rond dat hij het wethouderschap in het najaar zal overdragen aan een geschikte kandidaat naar wie nu nog wordt gezocht. Een groot incasseringsvermogen is een voorwaarde voor de functie, want de politieke strubbelingen tijdens de formatie lijken een voorbode van weer een onrustige raadsperiode. In een groot interview met het Haarlems Dagblad herhaalde burgemeester Elbert Roest nog maar eens dat hij zich zorgen maakt over het politieke klimaat. ‘Het politiek-bestuurlijke ongerief kost heel veel energie. Negatieve energie.’ Roest voegde er aan toe nog steeds fluitend naar het werk te gaan en regelmatig een doosje kersen te kopen bij de Albert Heijn. ‘Bloemendaal is toch prachtig?’ Over naar een andere hekkensluiter: Landsmeer. Ook in het eierdorp duurde de formatie lang, maar dat had alles te maken met het afbreken van de onderhandelingen door de ervaren bestuurspartijen D66 en VVD. Onder leiding van oud-burgemeester van Weesp Bas Jan van Bochove, wist Lokaal Landsmeer een bondje te maken met GroenLinks, CDA en Positief Landsmeer. De vier partijen leveren drie wethouders: Marion Breij namens Lokaal Landsmeer en Jacobien van Boeijen namens GroenLinks. Oud-wethouder Erik Heinrich van de VVD blijft aan als financiële man. Het college in Landsmeer wordt donderdag geïnstalleerd, precies een week nadat de wethouders in het naburige Waterland officieel aan de slag gingen. Harm Scheepstra stak de vingers op namens Waterland Natuurlijk, Roland Wolters namens de VVD, Astrid van de Weijenburg namens GroenLinks en Ton van Nieuwkerk namens de PvdA. Voor de liefhebbers: Scheepstra baarde in 2010 opzien door, als fractievoorzitter van D66, Tjeerd Hoekstra van de VVD naar voren te schuiven als wethouder. Nu wordt hij zelf wethouder, maar wel voor Waterland Natuurlijk. Ook Amstelveen had meer dan honderd dagen nodig om tot een nieuwe college te komen, maar dat had meer te maken met een hekel aan haast dan aan de ingewikkelde puzzel. Vier van de vijf wethouders bleven zitten waar ze zaten: Herbert Raat namens de VVD, Floor Gordon namens D66, Marijn van Ballegooijen namens de PvdA en Frank Berkhout namens D66. Raat gaat op voor zijn vierde termijn. Dat is een zeldzaamheid in de regio, maar iemand als Rien Wijdeven (gemeente Bernheze, net begonnen aan zijn negende termijn) moet daar smakelijk om lachen. De enige nieuwkomer in het Amstelveense college is wel een heel interessante: Adam Elzakalai is de komende vier jaar wethouder namens de VVD. De voormalig bedrijfskundige volgde in zijn bestuurlijke loopbaan het overvliegende verkeer. Als wethouder in Haarlemmermeer had hij Schiphol in zijn portefeuille, daarna vertrok hij naar Lelystad waar hij een vurig pleitbezorger was voor de opening van Lelystad Airport. In Amstelveen wordt vooral kritisch gekeken naar Schiphol. Kan Elzakalai die ingewikkelde draai in de lucht maken? Kijktip: Tom Cruise in Top Gun: Maverick.||https://www.parool.nl/amsterdam/buurgemeenten-rond-amsterdam-ook-de-hekkensluiters-hebben-hun-colleges-rond~b6d302be/
2022-07-11||Meerdere mensen beschoten met ‘bb-gun’ rond Slotermeer: ‘Het is een rage’||De 27-jarige Stef fietste afgelopen dinsdag naar het huis van zijn vriendin in Slotermeer, toen twee jongens op een scooter kwamen aanrijden. “De jongen achterop maakte oogcontact met mij en trok zijn arm omhoog. Het was best ver weg, dus ik zag niet zo goed wat er gebeurde. Voordat ik het wist, voelde ik een paar kogeltjes tegen mijn gezicht komen.” Hij is niet ernstig gewond geraakt, maar heeft meerdere pijnlijke, gezwollen plekken. “Ik schrok er enorm van, vooral omdat er een vlak onder mijn oog terecht kwam. Als die 1 centimeter hoger terecht was gekomen, was mijn oog beschadigd.” De jongens reden door. Stef besloot aangifte te doen bij de politie. Van de politie kreeg Stef te horen dat dit soort incidenten de afgelopen weken steeds vaker voorkomen in Amsterdam, voornamelijk in en rond Slotermeer. Een woordvoerder van de politie bevestigt dat per week een handjevol meldingen binnenkomt. Jongeren gebruiken de BB-guns als speelgoed om op elkaar te schieten. Soms wordt daarbij per ongeluk een voorbijganger geraakt, maar het komt ook voor dat er voor de lol op mensen en dieren wordt geschoten. “Het is een rage, net zoals pokémonkaarten en ander speelgoed,” zegt de woordvoerder. “Degenen die zo’n gun hebben moeten er voorzichtig mee omgaan.” Het gaat waarschijnlijk om speelgoedpistolen die worden gevuld met Orbeez, kleine, waterabsorberende balletjes die niet zijn bedoeld om mee te schieten. Een pistool gevuld met Orbeez is te vergelijken met een luchtpistool. In de Verenigde Staten gingen eerder dit jaar berichten rond over een zogeheten ‘Orbeez challenge’ op TikTok, waarbij willekeurige mensen werden beschoten. TikTok meldde echter aan tijschrift Newsweek dat zo’n challenge niet bij het bedrijf bekend is. De term ‘Orbeez challenge’ zou vooral gebruikt worden voor onschuldige spelletjes. Hoewel er inderdaad filmpjes op verschillende socialemediakanalen te vinden zijn waarin wildvreemden worden beschoten, zou er volgens TikTok dus niet zozeer een ‘Orbeez challenge’ viraal gaan die ertoe oproept. Toch kreeg de 27-jarige Stef nadat hij zijn verhaal had gedeeld op Instagram, berichten van zeker vier mensen die hetzelfde was overkomen. “Allemaal hadden ze ongeveer hetzelfde verhaal: jongens op een scooter, die uit het niets op hen schieten als ze op de fiets zitten. Niemand van hen had ernstig letsel opgelopen, maar er gaan zeker een keer gewonden vallen. In mijn eigen buurt zie ik tieners openlijk hun speelgoedpistool met die balletjes vullen; ze beseffen volgens mij niet dat het mis kan gaan. Ik ga in elk geval niet meer naar buiten zonder een grote zonnebril op.”||https://www.parool.nl/amsterdam/meerdere-mensen-beschoten-met-bb-gun-rond-slotermeer-het-is-een-rage~b0b55e66/
2022-07-11||Neelie Kroes wordt al haar hele leven achtervolgd door controverse||Als Neelie Kroes in mei 2016 aan de slag gaat voor het Amerikaanse taxibedrijf Uber, gaan in Brussel heel wat wenkbrauwen omhoog. Als Eurocommissaris was Kroes tot eind 2014 verantwoordelijk voor de ‘digitale agenda’ van de Europese Unie. In die rol sprong ze in de bres voor de dan nog jonge taxi-applicatie Uber, waarmee particulieren via een smartphone een goedkoper alternatief voor een officiële taxi kunnen vinden. In veel grote steden leidt de komst van Uber tot protesten, maar Kroes prijst de ‘digitale vernieuwing’. Volgens de regels van destijds mochten Eurocommissarissen tot anderhalf jaar na hun vertrek niet lobbyen voor zaken die tot hun portefeuille behoorden. Kroes ging in mei 2016 aan de slag, precies anderhalf jaar nadat ze in november 2014 was gestopt als Eurocommissaris. De ophef was niettemin groot, en ook over andere opvallende carrièrestappen (zo ging voormalig Commissievoorzitter Jose Manuel Barroso werken voor zakenbank Goldman Sachs); daarom zouden de Brusselse gedragsregels worden aangescherpt. Maar nu lijkt Kroes ook al vóór mei 2016 te hebben gelobbyd voor Uber. Uit onderzoek van onder andere Trouw en het Financieele Dagblad blijkt dat ze al in 2015 contact zocht met Nederlandse ministers om het voor Uber op te nemen, dat zware boetes opgelegd had gekregen door de Inspectie Leefomgeving en Transport (ILT) vanwege de overtreding van de taxiregels. In een mail aan de toenmalige Europese Commissie vroeg ze in 2015 al toestemming om voor Uber te mogen werken, iets wat haar niet werd toegestaan. In een reactie per mail schreef ze dat ze daar ‘verbijsterd’ over was. Zelf ontkent Kroes regels te hebben overtreden. Ze was na haar periode als Eurocommissaris door het Nederlandse kabinet aangesteld als speciaal gezant van StartupDelta, een organisatie die werd opgericht om jonge ondernemers te helpen bij het zoeken naar investeerders. Ook moest het buitenlandse startups aantrekken die konden doorgroeien tot bedrijven met internationale allure. Volgens Kroes deed ze al haar werk als gezant van StartupDelta en had ze voor mei 2016 ‘noch een formele noch een informele rol bij Uber'. Na haar aanstelling bij Uber werd ze bij StartupDelta opgevolgd door prins Constantijn. Het is niet voor het eerst dat de VVD-coryfee in opspraak is. In haar lange carrière was ze betrokken bij de nodige controverses. Zoals die rond Tank Cleaning Rotterdam (TCR). Het afvalverwerkingsbedrijf loosde illegaal chemische stoffen. Hoewel Kroes als toenmalig minister voor Verkeer en Waterstaat gewaarschuwd werd dat het bedrijf milieufraude pleegde, gaf ze TCR toch miljoenen subsidie. Dat de Rijksrecherche onderzoek deed naar TCR, lekte uit ,waarna het onderzoek op niets uit liep en de lozingen doorgingen. Een parlementair onderzoek in 1997 concludeerde dat er geen aanwijzingen waren dat Kroes had gelekt. Midden jaren ‘90 was Kroes betrokken bij de mislukte aankoop van een zestal Nederlandse fregatten door de Verenigde Arabische Emiraten. Als voorzitter van een consortium van Nederlandse bedrijven bleek ze ook de zakelijke belangen van een vriend, zakenman Joop van Caldenborgh, te behartigen. Ze moest haar voorzitterschap neerleggen. Via een Jordaanse investeerder die ze bij die gesprekken leerde kennen, werd ze actief voor het bedrijf Mint Holdings. Toen Kroes om 2004 voor de eerste keer Eurocommissaris werd (Mededinging), bleek ze de hele periode niet-uitvoerend bestuurder bij die vennootschap op de Bahama’s. De functie heeft ze nooit gemeld, zo bleek achteraf. Volgens Kroes ging het om ‘een administratieve fout’. En dan was er nog de gratis kantoorruimte die ze kreeg van vastgoedhandelaar Jan-Dirk Paarlberg in Maarssen. Toen Paarlberg gearresteerd werd op verdenking van witwassen, verliet Kroes het kantoor en nam ze afstand van hem. Kritiek op haar betrokkenheid bij affaires deed Kroes vaak in woede ontbranden. Toen ze in het Rotterdams Dagblad door cartoonist Theo Gootjes werd afgebeeld als geldgraaiende prostituee, spande ze een rechtszaak aan. Inmiddels is de Europese Commissie een onderzoek gestart naar het lobbywerk van Kroes voor Uber. Als ze inderdaad regels heeft overtreden, kunnen daar sancties op staan. Het dagelijks bestuur van de EU wil verder nog niets kwijt over de correspondentie die het in 2015 voerde met Kroes.||https://www.parool.nl/nederland/neelie-kroes-wordt-al-haar-hele-leven-achtervolgd-door-controverse~bec451ac/
2022-07-11||Deze verzetshelden hadden al een plek in Amsterdam. Nu hebben die straten en bruggen ook een gezicht||Geboren in Dordrecht in 1917, verhuist Krijn Breur op tweejarige leeftijd naar Amsterdam-Noord. Als jongen was hij lid van de socialistische Arbeiders Jeugd Centrale (AJC), een ideologische familie die hij de rest van zijn leven trouw blijft. Als de fascistische generaal Franco in 1936 probeert de macht te grijpen in Spanje, sluit Breur zich een jaar later aan bij de Internationale Brigades: linkse strijders die van over de hele wereld naar Spanje komen om Franco te bestrijden. Ongeveer 650 mannen en vrouwen uit Nederland streden mee. Franco wint uiteindelijk de Spaanse Burgeroorlog in 1939 en Spanje blijft tot 1975 een dictatuur. Bij terugkomst in 1939 wordt Breur, net als veel van zijn medestrijders, niet bepaald warm onthaald door de Nederlandse regering: zijn staatsburgerschap wordt afgepakt, waarmee hij statenloos is. Hij gaat niet bij de pakken neerzitten en stort zich ook in ons land op de strijd tegen het fascisme. Vanaf de bezetting gaat hij in verzet tegen de Duitsers. Breur spioneert, helpt Joden onderduiken, regelt voedselbonnen en vervalst persoonsbewijzen. Hij pakt zelfs de wapens op: als lid van de communistische Nederlandse Volksmilitie pleegt hij aanslagen op Duitse munitiedepots en garages. Na verraad wordt hij gearresteerd en op 5 februari 1943 gefusilleerd op de Leusderheide, 25 lentes jong. Naar een van ’s lands bekendste verzetshelden is geen straat, maar wel een brug vernoemd. In 2016 werd brug 601, de verbinding tussen de Bos en Lommerweg en de Burgemeester De Vlugtlaan, omgedoopt tot Hannie Schaftbrug. Schaft studeert rechten aan de Gemeentelijke Universiteit als ze zich in 1942 aansluit bij het verzet. Ze regelt persoonsbewijzen en helpt Joodse onderduikers aan adressen. Samen met de zussen Truus en Freddie Oversteegen liquideert Schaft verraders en NSB’ers. Bij een routinecontrole in maart 1945 loopt Schaft, die bekendstaat als ‘het meisje met de rode haren’, tegen de lamp. Op 17 april, drie weken voor het einde van de oorlog, wordt ze in de duinen bij Bloemendaal doodgeschoten. Later groeit ze uit tot symbool van het communistische verzet – zo is ze vereeuwigd in de roman Het meisje met het rode haar van Theun de Vries. Schaft ligt op de Erebegraafplaats Bloemendaal, waar jaarlijks in november bij haar dood wordt stilgestaan. Naast de Slotermeerschool ligt dit pad, dat naar Parooljournalist Arthur Meerwaldt (1918-1945) is vernoemd. De jurist is een belangrijke verspreider van de illegale verzetskrant. Daarnaast is Meerwaldt ook betrokken bij oprichting van de Raad van Negen, een groep die het studentenverzet coördineert, waarin hij de hoofdstad vertegenwoordigt. Na de arrestatie en marteling van een van de makers van Het Parool wordt Meerwaldt in 1944 opgepakt. In het daaropvolgende proces wordt hij veroordeeld tot 15 jaar tuchtstraf. Meerwaldt moet dwangarbeid verrichten in een steengroeve in de buurt van Hannover. Daar zit hij samen met mede-Paroolredacteur Jan Bakker in de cel. Hij krijgt een longontsteking, die hij niet overleeft. In januari 1945 blaast hij zijn laatste adem uit. Tussen het Gerbrandypark en de Freek Oxstraat ligt de Hester van Lennepbrug. Van Lennep (1916-2000) begint op 1 mei 1940, tien dagen voor de Duitse inval, haar Instituut voor Huidverzoring aan de Keizersgracht. De Jodenvervolging wordt gedurende de oorlog steeds harder. Zo moeten Joden vanaf 1 mei 1942 verplicht een ster dragen. In dat jaar gaat Van Lennep over tot verzet. Samen met haar vriendin Pauline van Waasdijk redt zij Joodse kinderen uit de crèche tegenover de Hollandsche Schouwburg aan de Plantage Middenlaan. Ze zorgt ook voor de Joodse onderduiker Sándor Baracs, met wie ze in het geheim 1944 trouwt. “Ik dorst haar toen niet aan te kijken, want ik wenste als Jood in bezettingstijd niet verliefd te worden op een Hollands meisje,” zei Baracs in Trouw in een interview ter gelegenheid van zijn negentigste verjaardag. Van Lennep en Baracs schrijven tijdens de oorlog voor deze illegale verzetskrant. Beiden hebben de oorlog overleefd. In 1985 ontvangt Hester van Lennep de Yad Vashem-onderscheiding van de staat Israël, als Rechtvaardige onder de Volkeren. Deze onderscheiding wordt uitgereikt aan hen die Joden hielpen tijdens de Shoah. Van Lennep is één van de 5910 Nederlanders die deze onderscheiding ontvingen.||https://www.parool.nl/amsterdam/deze-verzetshelden-hadden-al-een-plek-in-amsterdam-nu-hebben-die-straten-en-bruggen-ook-een-gezicht~b6f31436/
2022-07-11||Maria Verschoor voelt zich eindelijk vrij: ‘Je kunt jezelf ook te veel druk opleggen, doodknijpen’||Net als voor veel teamgenoten is dit WK hockey voor Maria Verschoor een toernooi met emoties. Pien Sanders was ontroerd, Eva de Goede pinkte een traantje weg en ook Verschoor werd geraakt tijdens het volkslied voor het openingsduel met Ierland. “Na alles wat er is gebeurd, sta je daar wel met z’n allen. Dát maakte mij gewoon emotioneel,” vertelt de 28-jarige spits in het spelershotel in Amsterdam. Interim-bondscoach Jamilon Mülders kan zich de emoties voorstellen, zegt hij. “Dat is een heel menselijke reactie. Dit zijn topatleten, die superlief zijn en hun emoties durven laten zien. Daar mogen ze trots op zijn.” En dat zijn niet alleen emoties in de vorm van tranen, maar ook van blijdschap. Bij een doelpunt, bijvoorbeeld, dan juichen ze uitbundig samen, ook bij de goals die Verschoor tegen Ierland en Duitsland maakte. Er viel een last van haar schouders toen Mülders per mail zijn WK-selectie bekendmaakte. Al rekende Verschoor zich nog niet rijk op maandag 7 juni. “Ik heb vaak gedacht: zit er dan een smetje op het WK voor mij? Mag ik dat toernooi dan niet spelen?” vertelt ze met enige opluchting in haar stem. Ze kon al twee Olympische Spelen, vier EK’s en diverse Champions Trophy’s en Hockey World Leagues afstrepen, maar had nog geen wereldkampioenschap gespeeld. “Ik was vooral blij toen ik tegen Ierland op het veld stond. Een WK spelen, is echt niet vanzelfsprekend. Daar ben ik heel dankbaar voor en dat zie je ook terug op het veld.” In haar beginjaren bij Oranje, inmiddels negen jaar geleden, was Verschoor bijna obsessief met de sport bezig. Haar drang om op eindtoernooien te staan zorgde voor oogkleppen, maar die gingen na een gesprek met een mental coach af. “Ik had altijd het idee dat je er álles aan moest doen om 100 procent te kunnen geven. Dat de prestaties minder zouden worden als je dat niet zou doen. Het gesprek met de mental coach was een eyeopener voor mij,” zegt Verschoor nu, jaren later. “Hij vertelde dat het ook goed is om, bijvoorbeeld, een keer een avondje een drankje te doen in de stad als je daar energie van krijgt.” Verschoor knijpt haar hand stevig dicht en gaat verder: “Je kunt jezelf ook te veel druk opleggen, doodknijpen.” Ze opent haar hand langzaam, alsof het zand tussen haar vingers glipt. “Ik heb geleerd om meer los te laten, want ik ben niet alleen een topsporter, maar ook een mens die heel veel andere leuke dingen in het leven heeft die aandacht verdienen. Daar krijg ik energie van en daardoor kan ik goed zijn als topsporter. Daar heb ik een betere balans in gevonden.” De 166-voudig international voelt zich vrij. Al kan ze moeilijk uitleggen waardoor dat komt. Heeft het vertrek van de vorige bondscoach Alyson Annan daarmee te maken? “Je wordt wat ouder en er is veel veranderd natuurlijk.” Onder Annan heeft Verschoor weleens twijfels en stress gevoeld, erkent ze. “Ik heb me niet altijd fijn gevoeld in die cultuur. We werken hard om dat te veranderen en dat voelt goed.” Is zij de hockeyster met de flinke bos krullen, zoals NRC schetste, die ‘een smalende opmerking’ kreeg bij het plaatsen van een prominente foto op sociale media? “Ik dacht: gaat dit over mij? Maar ik heb niet aan dat verhaal meegewerkt en verder wil ik hier niet op ingaan. We willen een WK winnen. Daar wil ik me op focussen.” Die terughoudendheid begrijpt interim-bondscoach Mülders volkomen. “Op bepaalde momenten geef je dingen in je leven een plek. Dan volgt acceptatie en laat je het achter je. Voor iedereen was het een uitdagende tijd.” Nu staan Oranje drie potentiële uitdagingen te wachten: eerst België en dan misschien wel een halve finale en finale in Terrassa, waar de Nederlandse vrouwen jagen op hun achtste wereldtitel.||https://www.parool.nl/sport/maria-verschoor-voelt-zich-eindelijk-vrij-je-kunt-jezelf-ook-te-veel-druk-opleggen-doodknijpen~b4937a66/
2022-07-11||Rutte op bezoek bij Zelenski: blijven focussen op brede steun aan Oekraïne ||“Maar dat betekent niet dat we achterover kunnen leunen en rustig kunnen kijken hoe de situatie zich ontwikkelt,” zei de premier. “We moeten gefocust blijven en doorgaan met het steunen van Oekraïne op alle mogelijke manieren.” Rutte zei na zijn gesprek met president Volodimir Zelenski dat de hulp betekent dat de internationale gemeenschap voortdurend en openlijk politieke steun moet geven aan Oekraïne, zoals het uitzicht op lidmaatschap van de Europese Unie. Maar ook militair moet er flinke materiële steun zijn zodat de Oekraïners zich kunnen blijven verzetten tegen de Russische agressie, aldus Rutte. Ook Nederland zal dat blijven doen, onder meer met de levering van zwaar geschut. Hij riep landen op om hetzelfde te blijven doen. Zelenski liet op Telegram weten dat hij Rutte dankbaar is voor het constructieve overleg, het besluit om zware wapens te leveren aan de Oekraïense troepen, en de steun voor het kandidaat-lidmaatschap van de EU. “Dank. Dit is zeer belangrijk voor ons,” aldus de president. Volgens hem is het nodig om nog strengere sancties in te stellen ‘tegen het Russische terrorisme’. De premier zei dat hij ‘diep geschokt’ is door de verschrikkingen en verwoestingen die de inmiddels verdreven Russische troepen hebben aangericht in onder meer Boetsja en Irpin. Hij werd rondgeleid in deze plaatsen nabij de hoofdstad en sprak met mensen uit de lokale gemeenschap, voordat hij zijn gesprek met Zelenski had. Rutte benadrukte het grote belang van berechting van de verantwoordelijken van de ernstige misdaden die zijn begaan in het Oost-Europese land. Zij mogen hun straf niet ontlopen, stelt hij. In Den Haag wordt donderdag een grote internationale conferentie georganiseerd over waarheidsvinding en gerechtigheid in Oekraïne. Rutte hoopt dat die zal bijdragen aan de vervolging van de verantwoordelijken. De conferentie is georganiseerd door Nederland, het Internationaal Strafhof en de Europese Commissie.||https://www.parool.nl/wereld/rutte-op-bezoek-bij-zelenski-blijven-focussen-op-brede-steun-aan-oekraine~b982d74e/
2022-07-11||Rusland schiet opnieuw Oekraïens woonblok in puin||Dat melden Oekraïense media. Russische troepen beschoten ook dit weekend diverse burgerdoelen in het oosten van Oekraïne. Volgens de lokale autoriteiten vielen er minstens vijftien doden bij een beschieting van een flatgebouw in Chasiv Yar, in de regio Donetsk. Het stadje van 12.000 inwoners werd zondag getroffen. Volgens de reddingsbrigade liggen er nog 24 mensen onder het puin, onder wie een kind, terwijl vijf anderen uit het puin zijn gered. Westerse journalisten ter plaatse zagen het gedeeltelijk ingestorte gebouw. Reddingswerkers waren met een graafmachine bezig slachtoffers te bevrijden. “Ik was in de slaapkamer, ik kwam naar buiten en alles begon te trillen, in te storten,” getuigde een bloedende bewoonster tegen het Franse persbureau AFP. Volgens de lokale gouverneur zouden sinds de Russische invasie op 24 februari tot nu toe alleen al in de regio Donetsk ten minste 591 burgers zijn gedood en 1.548 anderen gewond zijn geraakt. Het Russische leger, dat begin juli aankondigde dat het de volledige controle over de regio Loehansk had overgenomen, richt zich sindsdien op de regio Donetsk om zo de hele Donbas te bezetten. Het oosten van Oekraïne wordt sinds 2014 gedeeltelijk gecontroleerd door separatisten, die worden gesteund door Moskou, na de Russische annexatie van het Oekraïense Krim-schiereiland. “De brute Russische artillerie-aanvallen stoppen niet één dag, Sloviansk, Bakhmout, Avdiivka...,” zo veroordeelde de Oekraïense president Volodimir Zelenski zaterdag de beschietingen, waarbij hij opnieuw vroeg om ‘moderne en krachtige’ wapens, opdat Oekraïne zich kan verdedigen. Zelenski beschuldigde Moskou ervan ‘opzettelijk eenvoudige huizen, burgerdoelen, mensen’ te hebben geraakt. “Er zijn slachtoffers, doden, gewonden.” Oekraïne zal de verantwoordelijken voor de Russische raketaanval op de flat in de stad Chasiv Yar vinden en voor het gerecht brengen, aldus de Oekraïense president. “Geen enkele Russische moordenaar zal zijn straf ontlopen.” Hij verwees naar nazi-misdadigers uit de Tweede Wereldoorlog die ‘zelfs als ze 90 of 100 jaar oud zijn’ nog voor het gerecht worden gebracht. Hij waarschuwde Russische soldaten ook dat Rusland ‘als eerste hen in de steek zal laten, zodra de politieke omstandigheden veranderen’. Zelenski zei verder dat het Russische offensief in Oekraïne onverminderd doorgaat. Russische vliegtuigen voerden gisteren volgens hem 34 luchtaanvallen uit. Volgens het Russische ministerie van Defensie brengen de Oekraïners zelf de burgerbevolking in gevaar door manschappen en wapens te installeren in scholen en civiele gebouwen in Donetsk en Charkov. Verschillende Oekraïense functionarissen hebben de Russische strijdkrachten er ook van beschuldigd graanvelden in brand te hebben gestoken om de gewassen te vernietigen.||https://www.parool.nl/wereld/rusland-schiet-opnieuw-oekraiens-woonblok-in-puin~bf5dce03/
2022-07-11||Rechtszaak over moord op Peter R. de Vries uitgesteld tot na de zomer na inbreng nieuwe getuige||Dat gebeurde met name op verzoek van de advocaten van Kamil E. Zij willen de verklaringen van de nieuwe ‘getuige 5089' uitgebreid kunnen onderzoeken, én nader geïnformeerd worden over drie recente aanhoudingen. Advocaten Ronald van der Horst en Anique Slijters van de vermoede schutter Delano G. hadden juist liever dat de rechtbank donderdag aanstaande, 14 juli, uitspraak zou doen, maar die wil de nieuwe verklaringen uitvoerig bestuderen en bespreken. De pas dinsdag gepresenteerde nieuwe getuige met codenaam ‘5089’ zegt van zijn vriend Krystian M. (27) uitvoerig te hebben gehoord over de moord op Peter R. de Vries. Krystian M. is maandag 4 juli in zijn cel aangehouden, omdat hij de uitvoerders van de moord op De Vries volgens justitie rechtstreeks en fanatiek aanstuurde via ijzingwekkend berichtenverkeer voor én na de aanslag. Dat liep via een Google Pixel-smartphone, die de politie vond in de gestolen Renault Kadjar waarin Delano G. en Kamil E. 45 minuten na de aanslag op De Vries werden aangehouden. “Getuige 5089 verklaart van horen zeggen over wat voor enorme druk bij de moord is komen kijken. Volgens hem moest Kamil E. het eerst zelf doen, wilde hij niet, moest hij chauffeur worden of anders zou hij zelf gedood worden,” zei Kamil E.’s raadsvrouw Ayse Çimen. “Dan kun je als Openbaar Ministerie niet volhouden dat de verklaringen niet relevant zijn. Het zegt wel degelijk iets over de druk waar je niet onderuit kunt komen en over wat er kan gebeuren als je gaat verklaren (dan loop je levensgevaar). Dat kan in elk geval van belang zijn voor de hoogte van de straf. Het kan verschil maken tussen een tijdelijke gevangenisstraf of levenslang.” Justitie heeft tegen Kamil E. en Delano G. levenslang geëist. De advocaten van Kamil E. zijn verbolgen omdat ze belangrijke ontwikkelingen in de zaak steeds via de media moeten vernemen. Dat was het geval bij de aanhouding van Krystian M., en bij de aanhoudingen op Curaçao en in Spanje van twee mannen van 26 en 27, die De Vries mogelijk direct na de aanslag hebben gefilmd in de Lange Leidsedwarsstraat. “Er is vorige week veel gebeurd en dan druk ik me mild uit. Er zijn drie personen aangehouden, van wie Krystian M. in de penitentiaire inrichting in Lelystad, waar hij net zoals onze cliënt zat. Dat kan geen toeval zijn,” zei Çimen. “U kunt wat ons betreft niet meer volhouden dat het onderzoek naar de vermoede uitvoerders losgekoppeld moet blijven van het onderzoek naar deze drie personen die recentelijk zijn aangehouden. Het is een heel vervelend gevoel dat we als verdediging steeds in de krant moeten lezen of in een podcast moeten horen wat we niet van het Openbaar Ministerie te horen krijgen.” Ook advocaat Ronald van der Horst is ‘buitengewoon onaangenaam getroffen door alle ontwikkelingen’. “Dit Openbaar Ministerie kan wat ons betreft niet het standpunt innemen dat het daar helemaal niets vanaf heeft geweten.” Toch wil hij door met de zaak, omdat zijn cliënt door de nieuwe getuige nauwelijks wordt genoemd en omdat hij duidelijkheid wil over zijn straf. Volgens de officieren van justitie konden de verklaringen van ‘getuige 5089’ niet eerder worden ingebracht doordat die pas op 30 juni een overeenkomst sloot met de staat over zijn getuigenbeschermingsprogramma. Tot dat moment lagen de vanaf 2 november 2021 afgelegde verklaringen in de kluis. De verklaringen zijn vervolgens op 5 juli naar de rechtbank en de advocaten gemaild. De aanklagers vonden dat de zaak wél door had gekund, omdat de verklaringen ‘geen ander licht werpen op de zaak’ tegen de vermoede uitvoerders van de moord op De Vries. Het Openbaar Ministerie heeft immers in het requisitoir gesteld dat allebei de uitvoerders heel goed wisten dat Peter R. de Vries het doelwit was, en dat die dood moest omdat hij vertrouwensman was van kroongetuige Nabil B. tegen Ridouan Taghi en diens vermoede criminele organisatie. Nadat de rechtbank alle partijen had gehoord, besloot die de vorige week heropende zaak aan te houden tot na de zomer, omdat het te vroeg is uitspraak te doen. Het komt zelden voor dat een strafzaak wordt heropend vanwege ontwikkelingen op het laatste moment. In de zaak Iraklia over de moord op Peter R. de Vries zijn dat er uitzonderlijk veel.||https://www.parool.nl/amsterdam/rechtszaak-over-moord-op-peter-r-de-vries-uitgesteld-tot-na-de-zomer-na-inbreng-nieuwe-getuige~b7e9d946/
2022-07-11||Op de Dam lag de gevoelstemperatuur al eens boven de 50 graden! Hoe komt dat?	||Podcast Amsterdam wereldstad gaat deze week over een zomers onderwerp, namelijk de hitte in de stad. De stijging van de temperaturen, als gevolg van klimaatverandering, zijn in het hele land merkbaar. Er zijn meer tropische dagen en meer hittegolven. Toch zijn die effecten in steden als Amsterdam extra groot. En dat komt niet alleen door het weer, maar óók door de manier waarop de stad is ingericht. Presentator Lorianne van Gelder praat samen met Bart van Zoelen, verslaggever Duurzaamheid bij Het Parool en Jeroen Kluck, lector water in en om de stad aan de Hogeschool van Amsterdam, over dit fenomeen, dat ook wel bekend staat als ‘het hitte-eilandeffect’. “In de stad ligt de gemiddelde temperatuur 3 tot wel 7 graden hoger dan in omliggende gebieden,” legt Kluck uit. Het heeft grotendeels te maken met de manier waarop de stad is gebouwd en de materialen waaruit de stad is opgetrokken: veel beton en steen én weinig groen. Kluck bracht onlangs alle Amsterdamse stadsoases in kaart. Dat zijn aangename koele plekken waar je op hete dagen kan vertoeven. “Het idee is dat iedereen binnen 300 meter op zo’n plek moet kunnen komen. De gemeente is ook bezig om dat vast te leggen in het beleid.” Een stadsoase kan een park zijn, maar ook een supermarkt of een bibliotheek met airco. Van Zoelen ziet dat Amsterdammers ook zelf aan de slag gaan om de stad te laten afkoelen. Zo vertelt hij over een VVE in Oost, die de bewoners geen airco gaf, maar een daktuin aanlegde. Met bomen en al. Groen helpt immers om water te verdampen, waardoor de temperatuur afkoelt. Maar of hiermee een oplossing voor de hitte in de stad is gevonden? Dat hoor je in de nieuwe aflevering van Amsterdam wereldstad.||https://www.parool.nl/amsterdam/op-de-dam-lag-de-gevoelstemperatuur-al-eens-boven-de-50-graden-hoe-komt-dat~b192a404/
2022-07-11||Lezers over gewelddadige incidenten IJburg College: ‘Alle alarmbellen moeten afgaan op de Stopera’||Op het IJburg College gelden kennelijk andere wetten dan in de rest van Nederland en de directie vindt dat goed. Dat bleek wel uit Het Parool van zaterdag. Bij betrekkelijk ernstige incidenten – pittige strafbare feiten zelfs – mogen de docenten niet de politie bellen, maar moeten ze eerst ‘overleggen’. Want ja, je moet niet ‘de verbinding’ kwijtraken met de leerling die zich misdraagt... Zo faalt de directie hopeloos als opvoeder én als werkgever: kinderen mogen best leren dat bij bepaalde misdragingen de politie komt ingrijpen, en de docenten hebben er volgens de wet recht op dat hun werkgever de werkplek zo veilig mogelijk maakt. Als een directie zo openlijk houdt van praatjes maken en faalt in het veilig maken van een school, moet men daar een directie neerzetten met wat meer affiniteit met law & order. Daar hebben zowel leerlingen als leraren veel baat bij. Wat een hopeloze doofpotdirectie! Peter Goedkoop, Amsterdam Logisch dat kinderen uit sociale huurwoningen relatief veel problemen veroorzaken: dat zijn blijkbaar de enige overgebleven kinderen op het IJburg College, als ‘rijke witte ouders’ hun kinderen naar een andere school sturen. Structuur en duidelijkheid zijn belangrijk voor arm, rijk, wit, zwart of welke kleur en afkomst dan ook. Het maakt verder niet uit of je in een grote villa of een sociale huurwoning woont. Straffen is misschien niet ideaal, maar als er docenten fysiek bedreigd worden en er spullen gestolen worden, dan móet er wel gestraft worden. Dat is in de maatschappij buiten school namelijk ook het geval. Blijkbaar is het IJburg College niet consequent en wordt er met elke leerling een ander soort gesprek gevoerd. Dat werkt averechts. Meer structuur en één lijn trekken voor iedereen werkt beter. Vrijheid en maatwerk, prima – maar stel duidelijke en redelijke grenzen. Een veilig schoolklimaat is belangrijk voor iedereen. Ilona Dekker, Nieuwegein Los van de inhoud, waarbij er niet echt sprake is van een prettige of zelfs veilige schoolomgeving, wordt er hier wel zeer negatief ‘geframed’. Daarnaast lijkt het alsof de 35 docenten collectief tegelijkertijd zijn opgestapt. Na iets meer details lijkt dat toch over een langere periode te zijn gebeurd. Er wordt dus wel een erg negatief beeld geschetst. Kees Plas, Amsterdam Het artikel in Het Parool over het IJburg College moet alle alarmbellen op de Stopera doen afgaan. Gewelddadige incidenten en agressieve ouders leiden tot een onveilig schoolklimaat. De docenten geven aan dat de leiding op deze school het geweld tolereert en niet begrenst. Tientallen docenten zijn dit zat en verlaten de school. In een stad waarin de wethouder voor onderwijs, Marjolein Moorman, juist kansengelijkheid als speerpunt heeft, is dit een zeer zorgelijke situatie. Het lijkt erop dat op IJburg juist een flinke groep leerlingen en hun ouders hun kansen volledig vergooien. Deze groep heeft lak aan alles, zorgt voor een uittocht aan docenten en maakt de school ook tot een no-go area voor toekomstige leerlingen. College, grijp nu in. Rick Veltman, Amsterdam Hierbij zou ik graag willen reageren op het artikel van 9 juli m.b.t. het IJburg College en in het bijzonder op hun aanpak: ‘in gesprek gaan, straffen komt later’. Als voormalig gepeste middelbare scholier (VWO) heb ik de ervaring dat in gesprek gaan met de desbetreffende leerlingen niks oplevert. Schorsen had daarentegen wel resultaat. Het valt mij op dat er met een maatregel zoals schorsen terughoudend wordt omgegaan, aangezien de school dan ‘iemand kwijt’ zal raken. Slap beleid van deze school. Naïef. Annemarie Lindroos, Amsterdam||https://www.parool.nl/columns-opinie/lezers-over-gewelddadige-incidenten-ijburg-college-alle-alarmbellen-moeten-afgaan-op-de-stopera~b9387354/
2022-07-11||Tropenhitte op komst: weermodellen houden rekening met snikheet weekend||Het gaat om een voorspelling, dus graag nog een slag om de arm, zegt Roosmarijn Knol van Weerplaza. Zij ziet een kans van 30 tot 40 procent dat het ruim 30 graden wordt. “We zien veel signalen dat het na weekend behoorlijk heet wordt.” Knol baseert zich op twee uiteenlopende modellen. De ene, waarbij de wind vanuit het warme Zuiden komt, gaat uit van een heet scenario. Op dinsdag wordt het snikheet, met een temperatuur boven de 35 graden. Het andere model plaatst een hogedrukgebied boven Groot-Brittannië, waardoor de lucht vanaf de Noordzee deze kant op komt. In dat geval schommelt de temperatuur in het weekend tussen de 25 en 30 graden. Nog steeds hartstikke zomers dus. Lang zal de hitte niet duren, zegt Knol, die het warmste model op dinsdag een temperatuur tussen de 36 en 38 graden ziet voorspellen. “De zee is dichtbij, die kan altijd abrupt een einde maken aan een warme periode. Een week lang boven 35 graden zit er daardoor in Nederland niet in.“ Het gaat de komende week niet of amper regenen. Mogelijk een heel klein lokaal buitje, maar die kans is nihil. Mocht de wind wel uit het noordwesten komen, dan zullen wolkenvelden meegedreven worden. Als laatste nog een waarschuwing voor mensen die zaterdag de auto naar het Zuiden pakken. Het kan op Zuid-Franse wegen zo richting de 40 graden gaan. Neem dus voor de zekerheid genoeg water mee voor de files op de Route du Soleil.||https://www.parool.nl/amsterdam/tropenhitte-op-komst-weermodellen-houden-rekening-met-snikheet-weekend~b8a409cd/
2022-07-11||Pornstars en risotto met gamba’s bij Poppy’s in De Pijp||Britt Scholte (25), Moïse Trustfull (27) en Carola Kirschbaum (29) zijn naast goede vriendinnen sinds kort ook eigenaar van de horecazaak Poppy’s. De poppy (klaproos) vind je overal terug. “Bijna op elk gerecht en in elke cocktail vind je eetbare bloemen,” zegt Trustfull. De drie hadden een duidelijk idee over hun toekomstige horecazaak. Op hun wensenlijstje stond een pand in De Pijp, met terras en het liefst ook nog op een hoek. “Iedereen zei tegen ons: good luck daarmee, dat wil iedereen.” Maar een paar maanden later is het ze toch gelukt: in de luwte van De Pijp kun je bij Poppy’s terecht voor lunch, diner en cocktails. Op basis van shared dining worden allerlei keukens en smaken bij het restaurant vertegenwoordigd. “We serveren alles wat wij zelf lekker vinden. Alles op de kaart behoort tot onze favorieten.” Je kunt er terecht voor een citroenrisotto met gamba’s of asperges (€13) of een salade burrata met pesto en aardbeien (€11). Daarnaast is er keuze uit negen verschillende cocktails met eigen touch, zoals de Poppy’s Pornstar (€13,50). Familie en vrienden staan de drie jonge ondernemers bij. Zo helpen moeders in de bediening, vriendjes achter de bar en vaders met klussen. Alles ging op de schop. Met een mooi en verfrissend resultaat als gevolg. De muren worden versierd door sierlijke ornamenten en de spiksplinternieuwe bar is een blikvanger. De succesformule van het trio is volgens Trustfull hun ‘veto-afspraak’: “We beslissen alles met z’n drieën. Als één iemand ergens niet mee instemt, dan zoeken we een andere oplossing. Die vind je namelijk altijd wel.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/pornstars-en-risotto-met-gamba-s-bij-poppy-s-in-de-pijp~b803496bd/
2022-07-11||Kinderboekentips voor de zomervakantie: ‘Jammer dat volwassenen dit niet lezen’||“Leerkrachten zien na de zomervakantie vaak leesniveauverschillen in de klas. Veel kinderen zijn ‘druk’ met zwemmen en buitenspelen. Om hen daarnaast te laten lezen, geven we bij de bibliotheek persoonlijk kinderboekenadvies. Ik luister naar wat een kind leuk vindt en zoek daar iets bij. Als ik enthousiast vertel wat ik leuk vond aan een boek, willen kinderen het sneller ook lezen.” “Ik gebruik mijn vakanties om volwassen boeken te lezen, maar de rest van de tijd geniet ik van kinder-, prenten- en jeugdboeken. Soms lees ik er zes per week. Mensen zijn weleens verbaasd: ‘Je leest een kínderboek?!’ Ik vind het jammer dat anderen ze níet lezen. Er staan vaak prachtige illustraties in en veel thema’s zijn ook interessant voor volwassenen.” “Armstrong van Torben Kuhlmann is een boek voor de hele familie. Je leert iets over Neil Armstrongs reis naar de maan, maar doordat het zo mooi geïllustreerd is willen ook jonge kinderen het doorbladeren. Hotel Bonbien van Enne Koens volgt een meisje dat in een snelweghotel woont en daar van alles meemaakt. Het is luchtig, gemengd met moeilijke onderwerpen. Voor beginnende lezers tip ik Die kleine is Don, de lange is Sjon van Catharina Valckx. Eerste leesboekjes zijn inhoudelijk meestal niet spannend of grappig, dat is dit wel.” “Maar leg kinderen niet op wat ze moeten lezen, dan gaat het plezier er snel af.” Kinderen (6 t/m 13 jaar) kunnen 13 en 20 juli tussen 14.00-17.00 uur gratis advies krijgen op OBA-locaties door de hele stad.||https://www.parool.nl/ps/kinderboekentips-voor-de-zomervakantie-jammer-dat-volwassenen-dit-niet-lezen~be6af266/
2022-07-11||Haagse ambtenaar leverde paspoorten aan onderwereld, mogelijk ook aan Taghi||De 50-jarige Mildred van D. werkte van 2009 tot 2014 bij de gemeente Den Haag. In die periode zou ze voor meer dan twintig criminelen paspoorten hebben opgemaakt. Op de reisdocumenten stond wel hun foto, maar dan voorzien van valse persoonsgegevens. Van D. zou, volgens justitie, 16.000 euro hebben gekregen voor de paspoorten. Ze zou zijn omgekocht door de 40-jarige Faysal N. Hij zit momenteel vast in een omvangrijke drugszaak, die draait om grootschalige cocaïnesmokkel en een gewelddadige ontvoering in Duitsland. Afgelopen voorjaar werd een oudere broer van hem hiervoor op de Nationale Opsporingslijst geplaatst. Volgens het Openbaar Ministerie zijn de paspoorten verstrekt aan 22 criminelen. Onder hen bevinden zich veel bekende namen. Zo zou er een paspoort gemaakt zijn dat bestemd was voor Ridouan Taghi. In 2019 werd Ridouan Taghi als ongewenste vreemdeling Dubai uitgezet, omdat hij met een vals paspoort het land was ingereisd. De inmiddels tot levenslang veroordeelde Naoufal ‘Noffel’ F. had bij zijn aanhouding in 2016 in het Ierse Dublin ook een vals Nederlands paspoort in zijn bezit. Ook zou er een paspoort zijn gemaakt voor de Amersfoortse cocaïnehandelaar Mustapha ‘Amotor’ F. In 2017 vond er in de Marokkaanse stad Marrakech een mislukte moordaanslag plaats op hem. Daarbij werd, door een blunder van de moordenaars, de onschuldige zoon van een Marokkaanse onderzoeksrechter doodgeschoten. Het Openbaar Ministerie verdenkt Ridouan Taghi ervan achter deze moordaanslag te zitten. Ook voor de in augustus 2014 in Spanje geliquideerde Samir Bouyakhrichan en diens broer Karim zouden paspoorten zijn geregeld. Net als voor de later dat jaar in Istanbul doodgeschoten Ali Akgün. Tijdens een pro-formazitting in de zaak werd maandagochtend duidelijk dat Mildred van D. geen advocaat had. Volgens de richtlijnen van gesubsidieerde rechtsbijstand heeft Van D. voldoende inkomen om zelf haar verdediging te betalen. Maar vanwege de complexiteit van het dossier is de verwachting dat dat nogal in de papieren gaat lopen. “Ik weet niet waar ik het vandaan moet halen,” zei Van D. in de rechtbank. Omdat het dossier juridisch erg ingewikkeld is, besloot de rechtbank dat Van D. toch in aanmerking komt voor gesubsidieerde rechtsbijstand. Advocaat Max den Blanken, die Van D. al kortstondig bijstond in de zaak, zal de verdediging op zich nemen. De inhoudelijke behandeling van de zaak staat gepland voor 28 november.||https://www.parool.nl/nederland/haagse-ambtenaar-leverde-paspoorten-aan-onderwereld-mogelijk-ook-aan-taghi~b069f516/
2022-07-11||‘Diepste excuses’ kabinet aan nabestaanden genocide Srebrenica||De internationale gemeenschap faalde bij de bescherming van de enclave Srebrenica, stelde Ollongren. Nederland is, als onderdeel van die internationale gemeenschap, politiek medeverantwoordelijk ‘voor de situatie waarin dit kon gebeuren’. “Daarvoor bieden wij onze diepste excuses aan.” Na de val van Srebrenica, op 11 juli 1995, werden meer dan achtduizend mensen vermoord door Bosnisch-Servische troepen. Nederlandse VN-troepen, Dutchbat III, waren op dat moment verantwoordelijk voor de bescherming van de enclave. De internationale gemeenschap deed ‘de belofte’ dat het ‘u zou beschermen’, zei Ollongren, die als eerste Nederlandse minister van Defensie bij het Memorial Center in Potocari sprak. “Ook Nederland deed daaraan mee, met de beste intenties. Desondanks is Srebrenica nietsontziend onder de voet gelopen.” De genocide was, benadrukt Ollongren, ‘de schuld van slechts één partij’: “Het Bosnisch-Servische leger.” Ondanks de ‘diepste excuses’ bleef Ollongren ook pal voor de Dutchbatters staan: “Onze militairen bleven doen wat ze konden, om hun taak zo goed mogelijk uit te voeren en weerloze mensen te beschermen.” Ollongrens woorden liggen gevoelig – details in de speech werden kort voor het uitspreken nog aangepast – want vorige maand bood premier Mark Rutte tijdens een speciale ceremonie in Schaarsbergen nog excuses aan aan de veteranen van Dutchbat III. Zij voelden zich na terugkeer in Nederland vaak verguisd, in de steek gelaten door Defensie, hun eigen werkgever, en door de politiek, die hen op een onmogelijke missie zou hebben gestuurd. In de regio rond Srebrenica vielen de excuses aan Dutchbat niet goed, vooral omdat de militairen die destijds in voormalig Joegoslavië op missie waren ook een onderscheiding kregen. Zij vonden dat excuses door Nederland eerst híér moesten worden gemaakt, aan de nabestaanden en degenen die de genocide wisten te overleven. Aan die kritiek komt Ollongren nu – deels – tegemoet, in een formulering waarvan bronnen rond het kabinet hopen dat die niet leidt tot juridische claims. Volgens Ollongren verbindt juli 1995 Bosnië en Nederland ‘voor altijd’. “Samen maakten we de donkerste dagen van deze plek mee.” Dat herinnert aan ‘diepe angst en onzekerheid’. “Bij al die mensen die hier in juli 1995 wanhopig naar bescherming zochten.” Maar ook, zegt ze, een herinnering aan ‘grote machteloosheid’. “Bij de VN-soldaten die hen zo graag hadden willen beschermen.” Die ervaring heeft Nederland en Bosnië ‘een gezamenlijke stem gegeven’, aldus Ollongren. “Een stem die we moeten laten horen als ándere stemmen de genocide ontkennen – óf doelbewust polarisatie in onze samenlevingen aanwakkeren. Deze plek leert ons waartoe dat kan leiden.”||https://www.parool.nl/nederland/diepste-excuses-kabinet-aan-nabestaanden-genocide-srebrenica~bf83b31c/
2022-07-11||De surrealistische serie Atlanta maakt een vermakelijk zoekplaatje van Amsterdam||Voor een Amsterdammer is het altijd leuk om te zien wat Amerikaanse filmcrews van Amsterdam maken. De bekende clichés (coffeeshops, de Wallen) komen vanzelfsprekend aan bod en het stratenplan klopt zelden. Zo kwam in de serie Sense8 de nooduitgang van het Rijksmuseum ineens op de Kloveniersburgwal uit en bleek er in de film The Hitman’s Bodyguard een vrouwengevangenis te huizen tegen over datzelfde Rijksmuseum. Ook in het derde seizoen van de serie Atlanta wordt Amsterdam bezocht. Wederom worden clichés niet geschuwd en wordt van het stratenplan een potje gemaakt. Maar in het geval van deze serie van bedenker, schrijver en rapper Donald Glover – alias Childish Gambino –, die zijn surrealistische serie zelf ‘Twin Peaks met rappers’ noemde, is dat geen bezwaar, integendeel. In aflevering 2, getiteld Sinterklaas is Coming to Town, doet rapper Alfred ‘Paper Boi’ Miles (Brian Tyree Henry) Amsterdam aan om op te treden in Paradiso. Zijn manager en beste vriend Earn (Glover) moet hem eerst ophalen uit een politiecel die meer wegheeft van een hotelkamer. Er is roomservice en de uitermate gedienstige agent zet op verzoek de thermostaat laag en doet het licht uit. De toon wordt kritischer als Earn en Paper Boi bij het verlaten van het politiebureau Sinterklaas tegenkomen, met een zwart geschminkt kind – het is namelijk begin december. Hun Nederlandse chauffeur (Ruben van der Meer) legt desgevraagd uit dat het hier een kinderfeest en een eeuwenlange traditie betreft, en dat Zwarte Piet zwart is omdat hij door de schoorsteen viel. Earn vindt het meer een soort kerstslaaf, ‘maar leuk dat jullie je eigen ding doen.’ Minder leuk vinden ze dat ook het hotelpersoneel in blackface rondloopt en het wordt Paper Boi te gortig wanneer het publiek in Paradiso eveneens zwart geschminkt op de rapper staat te wachten. Overigens werd juist dat shot niet in Nederland gedraaid, maar in Groot-Brittannië, om controverse te vermijden. Maar de boodschap is duidelijk: zolang er in Nederland nog Zwarte Pieten rondlopen, staan we er gekleurd op in het buitenland en valt dat zeker aan Afro-Amerikanen niet uit te leggen. De andere aflevering van Atlanta die in Amsterdam speelt (New Jazz, aflevering 8 van seizoen 3), is lichter van toon. Paper Boi doet in de coffeeshop Grey Area in de Oude Leliestraat aan, die in de serie Hazy Days heet. In de roes die volgt, verdwaalt hij eerst in de onvermijdelijke hoerenbuurt, om vervolgens via een kunstgalerie in een jazzclub genaamd The Cancel Club te belanden. Daar treft hij Liam Neeson aan, die zich aan de bar verontschuldigt over wat hij ooit over mensen van kleur heeft gezegd. Al haat hij ze nog steeds, voegt de Ierse acteur daar vilein aan toe. Atlanta, hier te zien op Disney+, biedt een beeld van Amsterdam dat op het eerste gezicht realistisch oogt, maar ontregelt omdat het bij nader inzien toch niet helemaal klopt. Dat maakt beide afleveringen over Amsterdam ook interessant voor wie de serie verder niet heeft gevolgd.||https://www.parool.nl/kunst-media/de-surrealistische-serie-atlanta-maakt-een-vermakelijk-zoekplaatje-van-amsterdam~b76ae1f8/
2022-07-11||Acts of Citizenship: hoe keuzes van het individu rampzalig kunnen uitpakken||Het lijkt weer even 1914 in de voorstelling Acts of Citizenship van Via Berlin. Belgische vluchtelingen stroomden toen massaal naar de Nederlandse grens, hun land in oorlog achterlatend. Toen werden ze liefdevol opgenomen, maar in de voorstelling staan ‘we’ er anders in: de Nederlandse grenswachten hebben duidelijke instructies gekregen om niemand toe te laten en zich hard op te stellen. Vluchtelingen die dorst hebben worden verwezen naar het kraantje, twee kilometer terug, in eigen land. Via Berlin schetst een scenario dat volgens de Vlaams-Marokkaanse scenarioschrijfster Rachida Lamrabet best werkelijkheid zou kunnen worden: als een meerderheid van Vlamingen er bij de volgende verkiezingen voor kiest via een referendum zich af te splitsen van Wallonië en een nieuwe staat te stichten, een onafhankelijk Vlaanderen. Daar zou geen plek zijn voor niet-etnische Vlamingen, die dan onze kant op zouden komen. Hoe gastvrij zijn we dan? Via Berlin heeft al jaren een goed oog voor dilemma’s rond thema’s als dreiging, oorlog, autonomie en vrijheid en wat die voor een individueel mens betekenen. Het leverde sterke muzietheatervoorstellingen op zoals Een mond vol zand, Vanaf nu heet je Pjotr en Breaking the Silence, veelal met een première op Oerol, het theaterfestival op Terschelling. Acts of Citizenship stond daar vorige maand in een tot de verbeelding sprekende duinomgeving waarin de grens in het zand met paaltjes en wachttorens volkomen geloofwaardig was aangegeven. Op het Over het IJ Festival moeten mist en duisternis zorgen voor een desolate omgeving. We zoomen in eerste instantie in op de grenswachten en hun morele dilemma’s. Terwijl de één (Reinout Bussemaker) ‘iets wil doen’, stelt de ander (Dagmar Slagmolen) zich juist keihard op, een derde (Joep van der Geest) zit daar tussenin. De voorstelling toont in een heerlijke chaos het pandemonium aan acties als Nederland weer eens loos gaat in empathie; van de warme bakker met saucijzenbroodjes tot influencers, dj’s en Sinterklaas, allemaal maken ze hun opwachting aan de grens, vol van goede bedoelingen en van zichzelf. Uiteindelijk komt het in een dramatisch slotakkoord toch neer op de keuzes van het individu en hoe die rampzalig kunnen uitpakken. Een heldere voorstelling, wat schetsmatig, dat wel, maar door de excellente leden van het meeacterende Berlage Saxophone Quartet voorzien van een geweldig stuwende soundtrack. In het najaar ook in de theaters.||https://www.parool.nl/kunst-media/acts-of-citizenship-hoe-keuzes-van-het-individu-rampzalig-kunnen-uitpakken~b125dc59/
2022-07-11||Rechtbank heropent moordzaak Peter R. de Vries maandag op extra zitting||Tegen de verdachten Delano G. (22) en Kamil E. (36) is op 7 juni een levenslange gevangenisstraf geëist. Na afronding van het proces heeft de rechtbank het onderzoek op 15 juni gesloten. Heropening is nodig, meldde de rechtbank vorige week, om kennis te nemen van de nieuwe stukken. Het Openbaar Ministerie (OM) en de advocaten van de verdachten kunnen maandag tijdens de extra zitting reageren. De uitspraak in de zaak stond gepland op 14 juli. Er zal dan wel een zitting zijn, maar het lijkt uitgesloten dat de rechtbank dan een vonnis kan vellen. In de nieuwe stukken koppelt een getuige de organisatie van Ridouan Taghi aan de moord op Peter R. de Vries. Ook wijst de getuige naar Taghi als de opdrachtgever. Daardoor kunnen de rechters niet anders dan kennis nemen van zijn verklaringen. Het OM bracht het relaas van de beschermde getuige met codenaam 5089 pas dinsdag in, terwijl hij of zij al sinds tenminste 2 november zeer uitvoerige verklaringen aflegde. Vorige week werd bekend dat er drie nieuwe verdachten zijn aangehouden in het grootscheepse rechercheonderzoek naar de moord op De Vries. Het gaat om de 27-jarige Krystian M., die de beide uitvoerders rechtstreeks zou hebben aangestuurd. Daarnaast zijn – op Curaçao en in Spanje – twee mannen opgepakt die ten tijde van de moordaanslag ter plaatse video’s zouden hebben gemaakt, om die op sociale media te verspreiden. Tegen Taghi is, vanwege zijn volgens justitie leidende rol in een reeks andere moordzaken, op 28 juni levenslang geëist. De Vries was adviseur van de kroongetuige Nabil B. De misdaadverslaggever werd op 6 juli vorig jaar in Amsterdam neergeschoten en overleed negen dagen later. In 2018 werd B.’s broer doodgeschoten, in 2019 zijn advocaat Derk Wiersum.||https://www.parool.nl/nederland/rechtbank-heropent-moordzaak-peter-r-de-vries-maandag-op-extra-zitting~bf987916/
2022-07-11||Schrijver Remco Campert in besloten kring begraven||De schrijver overleed vorige week op 92-jarige leeftijd in zijn woonplaats Amsterdam. Campert brak door bij het grote publiek met zijn debuutroman Het leven is vurrukkulluk (1961). Zijn gevarieerde oeuvre werd bekroond met de prestigieuze P.C. Hooft-prijs. Campert geldt als een van de belangrijkste auteurs van Nederland. Hij schreef, naast Het leven is vurrukkulluk, ook bekende boeken als Liefdes Schijnbewegingen (1963), Tjeempie!, Liesje in Luiletterland (1968) en Tot Zoens (1986). Daarnaast schreef hij vele verhalen- en gedichtenbundels en publiceerde hij talloze columns. Het werk van Campert wordt gekenmerkt door een weemoedige, ironische toon. Vaak gaan zijn verhalen over mislukking, machteloosheid of verdriet, maar zwaar wordt het nooit. “Ik vind het leuk de mensen aan het lachen te maken,” zei hij ooit.||https://www.parool.nl/nederland/schrijver-remco-campert-in-besloten-kring-begraven~ba8c61b7/
2022-07-11||Simone Kleinsma zette in Klassiekers met Kleinsma nog grotere ogen op dan ze normaal al heeft	||Hoe knus kan televisie zijn, dacht Lips, nadat hij zich had laten onderdompelen in het warme bad van Klassiekers met Kleinsma, het zoveelste schot in de roos van Omroep Max. Het programma is een mix van Zomergasten, Hoge Bomen en Wintertijd, met presentatrice Simone Kleinsma als stralend middelpunt, Janine Abbring, Jeroen van der Boom en Harry de Winter ineen. Zondag was Lenny ‘de troubadour’ Kuhr te gast om haar ‘muzikale pad te verkennen’. De aftrap was al goed: Kleinsma en Kuhr zongen samen een mopje Herman van Veen, en onmiddellijk was ook Lips vrolijk, zo vrolijk, zo vrolijk. Wat volgde, was een trip down memory lane voor de Omroep Maxdoelgroep, van Rudi Carrell en Jules de Corte tot Johnny Jordaan en Ramses Shaffy, afgewisseld met gesprekjes tussen Kleinsma en Kuhr, waarbij de licht-kakkineuze tongval van de songfestivallegende haar iets prettig gedistingeerds gaf. Kleinsma is niet de meest kritische interviewer ter wereld (‘Jeetje Lenny, ik vind je stem zo mooi!’), maar mogelijk wel de allergezelligste. Toen de twee samen Op een onbewoond eiland inzetten, geschreven door Kuhrs voormalige levenspartner Herman Pieter de Boer, was het feestje compleet. Ook de moeilijke tijden in Kuhrs leven kwamen aan bod. Ze had zo’n zeven jaar niet kunnen zingen, door een acuut stemprobleem, maar uiteindelijk had die episode haar een completer mens gemaakt. Kleinsma zette nog grotere ogen op dan ze normaal al heeft en luisterde empathisch. Als slotakkoord zong ze een liedje van Toon Hermans voor haar gast, en waar dat dat bij Jeroen van der Booms Hoge Bomen steevast het ongemakkelijkste moment van de avond is, viel hier alles op zijn plek. Klassiekers met Kleinsma is nostalgie-tv op zijn best. Très tuttig, absoluut, maar ook een welkom antidotum tegen alle ellende die dagelijks via de beeldbuis op ons afkomt.||https://www.parool.nl/kunst-media/simone-kleinsma-zette-in-klassiekers-met-kleinsma-nog-grotere-ogen-op-dan-ze-normaal-al-heeft~b5275a4d/
2022-07-11||‘Neelie Kroes lobbyde in het geheim voor Uber ondanks verbod’||Dat concludeert het Internationaal Consortium van Onderzoeksjournalisten, dat gelekte stukken doorgespeeld kreeg van de Britse krant The Guardian. Neelie Kroes was van 2004 tot 2014 Eurocommissaris, verdeeld over twee periodes. Van 2004 tot 2010 was zij belast met Mededinging, en in de periode 2010 tot 2014 had Kroes de portefeuille Digitale Agenda. Na die periode vroeg Kroes in Brussel om toestemming om voor Uber aan de slag te gaan. Dat werd mede door de voorzitter van de Europese Commissie destijds, Jean-Claude Juncker, afgewezen. Vanuit Brussel werd Kroes verzocht zich te houden aan de ‘afkoelperiode’ van achttien maanden om mogelijke belangenverstrengelingen tegen te gaan. Nu blijkt dat Kroes toch informeel lobbyde voor Uber in 2015. Zij benaderde bewindslieden (Henk Kamp, Melanie Schultz, Wilma Mansveld en Jeroen Dijsselbloem), topambtenaren en premier Mark Rutte uit naam van Uber. In mei 2016 trad Kroes officieel toe als voorzitter van Ubers adviesraad. Kroes laat weten dat ze ‘geen informele of formele rol’ had bij Uber voor die aanstelling. Het miljardenbedrijf wilde via Kroes invloed uitoefenen op de taxiwetgeving en op een strafrechtelijk onderzoek naar Uber. Dat blijkt uit de Uber Files, meer dan 124.000 interne documenten van Uber. Die documenten werden gelekt aan The Guardian, die ze deelde met het Internationaal Consortium van Onderzoeksjournalisten (ICIJ). Het lek bevat bedrijfsdocumenten, e-mails, notulen, memo’s en chatberichten. In Nederland deden Platform Investico, Trouw en Het Financieele Dagblad onderzoek naar de Uber Files.||https://www.parool.nl/nederland/neelie-kroes-lobbyde-in-het-geheim-voor-uber-ondanks-verbod~be89002b/
2022-07-11||Optimisme, maar óók zorgen in kamp Oranjevrouwen||Drie van de elf basisspeelsters die bondscoach Mark Parsons zaterdag het veld in stuurde, lijken de volgende EK-wedstrijd – woensdag tegen Portugal – niet te halen. Sari van Veenendaal raakte tegen Zweden geblesseerd aan haar schouder en was gistermiddag nog steeds in het ziekenhuis voor onderzoek. Aniek Nouwen was daar zaterdagavond ook, na de enkelblessure die ze had opgelopen. Zij waren zaterdag beiden in tranen; hun inzetbaarheid voor de rest van het toernooi is hoogst onzeker. En dan is er nog corona die sinds gisteren om de hoek is komen kijken. Jackie Groenen, de absolute uitblinker tegen Zweden, testte na de wedstrijd positief op corona en is in isolatie totdat ze klachtenvrij is en negatief test. Groenen sloeg de interviews zaterdagavond al over omdat ze geen stem meer had. Daarmee waart het coronaspook rond in het kamp van de Oranje Leeuwinnen. Speelsters worden alleen bij klachten getest op het coronavirus en dat blijft onveranderd. Wél scherpt de KNVB de maatregelen aan. Zo worden de gebruikelijke hotelinterviews tussen wedstrijden door vanaf nu online gehouden voor schrijvende media. Opvallend blijft natuurlijk dat de Oranjevrouwen na afloop van het duel met Zweden met jan en alleman knuffelden op de met ruim 21.000 toeschouwers gevulde tribunes. Volgens de bond was dat niet de bedoeling, maar is dat ‘ertussendoor geglipt’. Juist op dat soort ‘onnodige’ contactmomenten lijkt de komende dagen extra te worden gelet. Op momenten zaten spelers en media in Sheffield bovenop elkaar gedrukt. Verder blijft het hoogst onzeker wat de besmetting van Groenen betekent. Ontstaat er een uitbraak binnen de selectie, of gaat dit om een individueel geval? En wanneer test Groenen weer negatief? Pas met een negatieve test kan de middenvelder van Manchester United weer een rol gaan spelen op dit EK. De corona-angst is nog groter dan die voor de pijntjes die de speelsters overhielden aan het duel met Zweden. De vooruitzichten voor Van Veenendaal en Nouwen zijn uiterst somber, maar tegelijkertijd pakten de noodgedwongen wissels goed uit. Daphne van Domselaar (22) verving Van Veenendaal adequaat en met Dominique Janssen in het centrum en invaller Marisa Olislagers (22) oogde Oranje stabieler dan met Nouwen centraal en Janssen op linksback. EK-debutanten Van Domselaar en Olislagers, speelsters van kampioen FC Twente, lijken zich op te kunnen maken voor een veel prominentere rol dit EK dan ze aanvankelijk waarschijnlijk gedacht hadden. Ook van centrumverdediger Stefanie van der Gragt is nog niet duidelijk hoe ze eraan toe is. Met pijn aan haar ribben leek ze de wedstrijd te moeten staken, maar op karakter maakte ze de wedstrijd vol. Gisteren keek ze ontspannen toe bij de training, overigens net als andere basisspeelsters als Vivianne Miedema. De Oranjevrouwen die zaterdag minuten hadden gemaakt, hadden min of meer vrij keus hoe ze hun zondag zouden besteden qua trainingsarbeid. Zo bleef Lieke Martens, die ook even naar de grond ging tegen Zweden, binnen, net als bijvoorbeeld Daniëlle van de Donk. Sherida Spitse en Jill Roord lieten hun gezicht wel weer zien op het veld. Woensdag treffen de Oranjevrouwen Portugal, dat zaterdag gelijkspeelde tegen Zwitserland (2-2) en normaal gesproken een mindere tegenstander is dan Zweden. De wedstrijd van zaterdag bood ruimschoots perspectief op de rest van het EK, met een punt tegen één van de titelfavorieten en dus direct uitstekend zicht op een plek in de kwartfinales, de minimale doelstelling. Daarbij was het spel in de tweede helft bemoedigend. Dat was mede dankzij de positiewisseling van de scorende Roord, die weer een tandem in de as vormde met Miedema. Oranje voelde zich na afloop de morele winnaar, na alle tegenslagen in de eerste helft. Miedema – die de aanvoerdersband van Van Veenendaal overnam – antwoordde op de persconferentie luid en duidelijk, met haar volmaakte Schotse accent dat ze zich dankzij haar vriendin heeft aangeleerd, op een vraag van een Brit of het punt als een teleurstelling voelt: “Absolutely not.” Normaal gesproken mogen de wedstrijden tegen Portugal en Zwitserland geen problemen opleveren en lonken de kwartfinales dus nadrukkelijk. Maar: is Van Veenendaal (beste keeper van het WK van 2019 en de leider van dit elftal) over langere periode te vervangen, mocht dat nodig blijken? Hetzelfde geldt voor Nouwen, de verdediger die de Engelse titel met Chelsea op zak heeft? Groenen, de stofzuiger op het middenveld die tegen Zweden weer eens liet zien van grote waarde te zijn voor dit Oranje? En in hoeverre sudderen de pijntjes en corona door? Wat dat betreft worden het spannende dagen voor de ploeg van Parsons.||https://www.parool.nl/sport/optimisme-maar-ook-zorgen-in-kamp-oranjevrouwen~b27d3fb1/
2022-07-11||Partij van vermoorde oud-premier Japan behoudt meerderheid bij verkiezingen ||Analisten hadden al voorspeld dat de moord een boost zou geven aan de Liberaal Democratische Partij (LDP) van premier Fumio Kishida, een beschermeling van Abe. Ze stevent volgens de exitpolls af op op 59 tot 69 zetels, meer dan de huidige 55. Met coalitiepartner Komeito erbij is de regeringscoalitie op weg naar tussen de 69 en 83 van de in totaal 125 vrijgekomen plaatsen in de Japanse Eerste Kamer. De officiële verkiezingsuitslag volgt maandag. Shinzo Abe, die van 2006 tot 2007 en van 2012 tot 2020 minister-president was, werd vrijdag neergeschoten tijdens een verkiezingstoespraak in Nara, zo’n 370 kilometer ten zuiden van hoofdstad Tokio. De politicus werd per helikopter overgebracht naar een ziekenhuis, waar hij aan zijn verwondingen bezweek. Abes lichaam werd zaterdag overgebracht naar zijn woning in Tokio, waar hooggeplaatste partijleden hem de laatste eer bewezen. Volgens Japanse media wordt maandagavond een wake gehouden voor de oud-premier en vindt zijn begrafenis dinsdag plaats in besloten kring. Beveiligers van Abe wisten de schutter vlak na de schoten te overmeesteren. Tetsuya Yamagami (41) bleek een zelfgemaakt vuurwapen te hebben gebruikt waarvan hij de onderdelen online had gekocht. De Japanse politie maakte zaterdag bekend dat de verdachte een wrok koesterde tegen een religieuze organisatie die 'zijn moeder kaalplukte’ en volgens hem verbonden was met Abe. De geldproblemen van Yamagamis moeder veroorzaakten een breuk in de familie. Omwille van het onderzoek noemde de politie de naam van de religieuze organisatie niet. Volgens het Japanse zakenmagazine Gendai Business gaat het echter om de Verenigingskerk, beter bekend als de Moonsekte (zie kader). Yamagami zou de leider van de Japanse tak aanvankelijk als doelwit hebben gehad. Tetsuya Yamagami leidde een relatief anoniem bestaan in Nara, vertelde een oud-collega aan de Japan Times. “Ik had nooit het gevoel dat hij politieke overtuigingen had. Ik kan hem niet in verband brengen met de aanslag.” Yamagami had na het behalen van zijn middelbareschooldiploma ‘geen idee’ wat hij wilde doen, schreef hij in het jaarboek. Als jonge twintiger diende hij bijna drie jaar – tot in 2005 – bij de Japanse maritieme zelfverdedigingstroepen op een basis in Hiroshima. Wat hij daarna deed, is onduidelijk. Bekend is wel dat Yamagami in de herfst van 2020 een baan kreeg bij een productiebedrijf in de regio Kansai en in mei 2022 ontslag nam omdat hij ‘moe’ was. Ter voorbereiding op de moord op Abe bezocht hij de afgelopen tijd meerdere plekken waar de oud-premier verkiezingstoespraken hield.||https://www.parool.nl/wereld/partij-van-vermoorde-oud-premier-japan-behoudt-meerderheid-bij-verkiezingen~b30112dd/
2022-07-11||Voor haar nieuwe dansvoorstelling liet Siba Sahabi zich inspireren door de eerste vrouwelijke kunstenaar ooit||Op een dag moest Kora van Sicyon afscheid nemen van haar minnaar. Met houtskool tekende ze zijn gezicht dat dankzij het zonlicht in silhouet op een muur verscheen. Zo bleef hij in een andere vorm toch bij haar en kon ze hem zich altijd herinneren. Ze ging de boeken in als eerste vrouwelijke kunstenaar. Plinius schreef het verhaal zeshonderdvijftig jaar voor Christus in zijn Naturalis historia en de Duits-Iraanse Siba Sahabi laat zich er eeuwen later door inspireren voor haar voorstelling Skiagraphia: Grieks voor schrijven met schaduw. “Ik sla graag een brug tussen Europa en het Midden Oosten,” zegt Sahabi, die eerst aan de kunstacademie in Hamburg studeerde, haar traject aan de Rietveld Academie vervolgde en sindsdien in Amsterdam is gebleven. “Ik gebruik vaak historische inspiratiebronnen, die breng ik naar het heden. Oude verhalen breng ik weer tot leven.” Het leverde een gevarieerd oeuvre op van papieren vazen en metalen body sculptures tot en met grote installaties voor de openbare ruimte. Rode draad daarin vormt de Griekse cultuur. “Griekenland hoort geografisch weliswaar bij Europa, maar ligt heel dicht bij het oosten. Het fungeert als brug: in de Griekse cultuur vind je veel invloeden uit het Midden Oosten, die bereikten via Griekenland de rest van Europa.” Zodra Sahabi haar eerste flamencodanslessen kreeg, had ze een tweede liefde. Flamenco ontstond toen de muziek en dans van vanuit het oosten migrerende zigeuners met de plaatselijke traditie in Zuid-Spanje kruisten. Acht jaar geleden stond Sahabi een maand lang in de les van Andrés Marín, de onorthodoxe flamencodanser die een eigen school heeft in Sevilla. Vier jaar later reisde ze opnieuw naar Spanje om de kunstvorm te onderzoeken. “Het concept voor de drie sculpturen die in Skiagraphia te zien zijn had ik toen al bedacht. Dat heb ik voorgelegd aan Marín met de vraag of hij een voorstelling met me wilde maken.” Dat haar sculpturen goed uit de verf komen als ze partners vinden van vlees en bloed, had Sahabi al ontdekt. Op haar website staan korte films waarin haar sculpturen hun ‘rol’ spelen naast bijpassend gekostumeerde modellen, waaronder dansers. “Dans is de kunstdiscipline waarvan ik het meest kan genieten, ik ga vaak naar voorstellingen. Ik kijk dan naar het hele plaatje met bewegingen, kostuums, decor en muziek. Ik vind het ook mooi dat dans zich voltrekt in de tijd en daarna voorbij is. Je kunt het niet vasthouden.” Marín zei ja. Maar zelf een complete dansvoorstelling maken vond Sahabi een brug te ver; ze is zich bewust van de grote verschillen tussen de disciplines. Eerst zocht ze een licht- en een kostuumontwerper (Tom Visser, Anne de Grijff). Daarna ontmoette ze Marinus Groothof, die diverse dansfilms regisseerde in samenwerking met choreograaf Dunja Jocic. Groothof inviteerde een componist (Renger Koning), die een elektronisch soundscape leverde. Jocic stelde de Amerikaanse Kalin Morrow voor als tegenspeler voor Marín: ‘een gouden combinatie’ in de woorden van Sahabi. Morrow bracht op haar beurt drie jonge dansers mee. “De jonge dansers kwamen erbij toen we ontdekten dat het manipuleren van de sculpturen tamelijk complex is en het mooier is als de twee andere dansers meer bewegingsvrijheid houden. Dat de sculpturen gedurende de voorstelling van vorm veranderen en daardoor als het ware een dialoog aangaan met de dansers, was voor mij van begin af aan uitgangspunt. Ze spelen een centrale rol in het geheel en evolueren mee met de choreografie.” Sahabi’s sculpturen zijn opgebouwd uit driehoeken: de geometrische vorm heeft in haar ogen een dynamiek die heel mooi past bij bewegende mensenlijven. Hun samenspel kan ons bij uitstek iets laten zien over de lijn die het heden verbindt met het verleden, leven en dood, lichaam en ziel. “Afscheid speelt in ieders leven, maar we hebben het er zelden over. In de westerse cultuur weten we niet goed met onze kwetsbaarheid om te gaan, we willen vooral sterk overkomen. In Skiagraphia wilde ik er graag ruimte voor maken.” Skiagraphia, Siba Sahabi: 12/7 ITA - Julidans (nog t/m 16/7 op diverse locaties)||https://www.parool.nl/kunst-media/voor-haar-nieuwe-dansvoorstelling-liet-siba-sahabi-zich-inspireren-door-de-eerste-vrouwelijke-kunstenaar-ooit~be88ac12/
2022-07-11||Dreigende Russische gasstop zorgt voor grote ongerustheid in Duitsland||Klaus Müller sprak zich deze week uit over de ernstige gevolgen van een tekort aan aardgas in Duitsland, dat steeds serieuzere vormen aanneemt door de hoogoplopende gasruzie met Rusland. ‘Zodra de druk op het gasnet onder het minimum zakt, kan de zekering in honderdduizenden gasboilers ineens kapot gaan,’ zei de baas van de Duitse toezichthouder Bundes­netz­agentur tegen persbureau dpa. Dat miljoenen Duitsers deze winter daadwerkelijk in de kou kunnen belanden, besefte eerder ook de Duitse minister van Economie en Klimaat Robert Habeck (Groenen). Hij sloeg alarm over de magere gasvoorraad voor de wintermaanden. ‘We zijn aanbeland in een gascrisis,’ zei Habeck bij de aankondiging dat het land fase twee van een driedelig crisisplan was ingegaan. ‘Dreigt nu de Gas-Blackout?’ vroeg weekblad Der Spiegel zich vorige week af. Zo’n rampscenario lijkt niet ondenkbaar, mede door de precaire positie waarin Uniper zich momenteel bevindt. Het Duitse energiebedrijf dreigt om te vallen, omdat het zijn gas buiten Rusland duurder moet inkopen en het daarvoor niet de middelen heeft. Uniper, dat deze maand een derde van zijn beurswaarde zag verdampen, is de grootste gashandelaar van Duitsland en een van de belangrijkste in Europa. Honderden Duitse steden en nutsbedrijven zijn afhankelijk van de onderneming, die de helft van zijn gas importeert uit Rusland. De Duitse overheid werkt aan een miljarden euro’s kostende reddingsactie om een ‘Lehman Brotherseffect’ op de Duitse energiemarkt te voorkomen – Habeck trok de vergelijking met de val van de Amerikaanse zakenbank in 2008, die de wereldwijde bankencrisis inluidde en uiteindelijk de financiële crisis. Een kettingreactie als deze zou Duitsland in een zware recessie of erger duwen, vrezen economen. En grote gevolgen hebben voor de rest van Europa. De Duitse regering ziet energiebesparing door burger en bedrijfsleven als de snelste oplossing. Dat houdt in: korter douchen, zwembaden minder opwarmen en de thermostaat een graad lager zetten. Kortom: Duitsland wordt op rantsoen gezet. Dat werd al duidelijk toen de Russen drie weken geleden de gastoevoer aan de Duitsers met 60 procent verminderden. Het Russische staatsbedrijf Gazprom gaf als reden dat de voorziene reparatiewerkzaamheden, uitgevoerd door de Duitse partner Siemens, waren vertraagd. Als gevolg van deze operatie vloeit er dagelijks slechts 100 miljoen kubieke meter gas door de pijpleiding, die tien jaar geleden in gebruik werd genomen en door de Baltische Zee van de Russische plaats Vyborg naar het Duitse dorp Lubmin loopt. Voorheen was Nord Stream I goed voor een volume van 167 miljoen kubieke meter gas. Door de reductie zijn de energieprijzen door het dak gegaan. Maandag beginnen de werkzaamheden, die tien dagen in beslag nemen, en daarmee dreigt de gaskraan voorgoed dicht te gaan. Hoewel de gastoevoer uit Rusland dit jaar razendsnel werd teruggebracht, is Duitsland nog altijd voor 35 procent afhankelijk van Russisch gas. Waar het kan, gaat de Duitse industrie, met chemieconcern Basf en metaalbedrijf ThyssenKrupp voorop, over op ruwe olie of zelfs bruinkool. Ook zijn er in het land nog twee kerncentrales open. Die zouden eind dit jaar dicht moeten, maar er gaan stemmen op om ze langer open te houden. Minister Habeck neemt het voortouw in de energiecrisis. In veelgeprezen filmpjes legde hij in panklare taal uit hoe Duitsland afkomt van de fossiele brandstoffen uit Rusland. Hij riep burgers en bedrijven op om energie te besparen en durfde zich – in tegenstelling tot de haast onzichtbare bondskanselier Olaf Scholz (SPD) – uit te spreken over de ernst van de situatie. Zo gaat Habeck ervan uit dat na de onderhoudsbeurt van Nord Stream I geen Russisch gas meer naar Duitsland komt. De Duitsers moeten de komende maanden dan ook rekening houden met nog hogere energieprijzen, verkondigde hij vorige week in een talkshow. Zaak is nu eerst om het noodlijdende Uniper te redden van de ondergang. Voor Habeck is dat een ‘Whatever it takes’-moment, verwijzend naar de Italiaan Draghi en zijn belofte om de euro te redden.||https://www.parool.nl/wereld/dreigende-russische-gasstop-zorgt-voor-grote-ongerustheid-in-duitsland~b25c8c8c/
2022-07-11||Volslagen nutteloos, maar betekenisvol: deze mensen luiden elke maandag de klok voor Oekraïne ||Student Jasmine Arvidsson (28) staat op maandag om 19.13 uur naast de Westertoren als ze merkt dat de klokken luiden. “Een vreemde tijd om te luiden,” constateert ze. Toch klinken ze al sinds 14 maart elke maandagavond een kwartier lang, voor iedereen die lijdt onder de oorlog in Oekraïne. Iedere maandag worden drie vrijwilligers opgetrommeld om het stenen wenteltrapje van de toren te bestijgen. Stipt om 19.00 uur hangen ze in de touwen die de klokken doen luiden, zonder duidelijke melodie en niet regelmatig, maar wel met overgave. De kerk heeft een vaste groep klokkenluiders van twintig mensen, onder wie zes buurtbewoners. Karine Parlevliet (67) is een van hen. “Ik woon dichtbij en help mee als ze iemand nodig hebben. Die klokken hoor ik toch de hele dag al.” Het initiatief ‘Klokken voor vrede’ begon landelijk, maar de Westerkerk ging als enige door. Het lijkt een beetje op wat de kerk tijdens de lockdowns deed: toen klonken de klokken elke woensdag ‘voor hoop en troost’. De ‘Klokken voor vrede’ zijn een oorlogsluiden. Dat was van oudsher een taak van de kerkklokken. “Ze hadden oorspronkelijk de functie om gevaar in de stad kenbaar te maken,” zegt coördinator Joren Reichel (25). “Zo heeft de klok nu opnieuw een sociale functie gekregen.” De Westerkerk staat in een lange traditie: “Anne Frank heeft dezelfde klokken gehoord en daarover geschreven in haar dagboek: toen de klokken waren stilgelegd tijdens de oorlog, raakte ze een houvast kwijt,” zegt vicaris – plaatsvervanger van de dominee – Cristina Pumplun (56). Nu wil de kerkgemeenschap aandacht vestigen op de oorlog in Oekraïne. “We willen de machteloosheid te lijf gaan door iets te doen, er stil bij te blijven staan: een nieuwe week, nog steeds oorlog,” aldus predikant Herman Koetsveld (63). “Volslagen nutteloos, maar wel betekenisvol.” Dat niet iedereen weet waarom de kerk nu op maandag extra lang luidt, doet volgens Koetsveld en Pumplun niets af aan het teken van verbondenheid. Pumplun: “Het is niet iets waarvan we de hele tijd zeggen dat we het doen. We doen het gewoon.” Wel gaan ze vanuit de klokkentoren live op Facebook. “Zo kunnen mensen tot ver buiten de Jordaan het luiden horen. We krijgen daar hele betrokken reacties op.” Sommige voorbijgangers hadden het wel leuk gevonden wat meer te weten over wat ze horen en waarom het zo lang doorgaat. Want, zeggen Arvidsson en vriendin Perpetua Schneider (21), het is een mooi en goed initiatief, maar dan moet je wel weten waarom die klokken zo lang klinken. Ook om misverstanden te voorkomen, zegt Schneider: “Straks ervaren buurtbewoners het nog als overlast.” Hoe lang de Westerkerk het luiden op maandagavond zal doorzetten is nog niet bekend, maar aan een tekort van luiders zal het volgens Koetsveld niet liggen: “Zelf aan een van de touwen van zo’n oud klokkenspel hangen, dat vinden mensen erg leuk om te doen.”||https://www.parool.nl/amsterdam/volslagen-nutteloos-maar-betekenisvol-deze-mensen-luiden-elke-maandag-de-klok-voor-oekraine~b26c4d65/
2022-07-11||Beheerste solo’s, die ijle trompet: de coolness van Miles Davis’ halfvergeten plaat||Vandaag (11 juli) in 1937 overleed de Amerikaanse componist George Gershwin aan een hersentumor, 38 jaar oud. Tot zijn bekendste werk behoort de opera Porgy and Bess. Als eerbetoon aan Gershwin beluisteren we Porgy and Bess in de uitvoering van jazzlegende Miles Davis. Terug in de tijd Schilderen en tekenen deed hij ook, tamelijk fanatiek zelfs. Ooit een schilderij van hem gezien? Nee, zeker? George Gershwin (1898-1937) had op het gebied van de muziek de wereld veel en veel meer te bieden dan als beeldend kunstenaar. Hij is zo’n zeldzame componist die zich evenzeer thuisvoelde in de zogeheten serieuze muziek als in de populaire. Zijn Summertime is een van de meest uitgevoerde songs in de muziekgeschiedenis. Oorspronkelijk was Summertime een aria in Porgy and Bess, Gershwins opera over bedelaar Porgy en zijn vriendinnetje Bess. Een opera met een geheel zwarte cast, het was in 1935 niet minder dan revolutionair. Net als eerder in zijn Rhapsody in Blue (1924) baseerde Gershwin, die zelfs van Russisch-Joodse afkomst was, de muziek grotendeels op zwarte genres als jazz, blues en gospel, of zoals dat in het laatste geval toen heette: spirituals. Veel aria’s uit Porgy and Bess werden opgenomen in het Great American Songbook. Veel ervan zijn tot op de dag van vandaag standards in de jazzmuziek. Waarom nu (her)beluisteren? Porgy and Bess beleefde vanaf eind jaren vijftig een nieuwe populariteit. Op de planken, maar ook op het witte doek (in de filmversie uit 1959 speelde Sidney Poitier de hoofdrol). Miles Davis’ album Porgy and Bess, ook uit ‘59, moet zich tegenwoordig tevreden stellen met een plaatsje in de schaduw van zijn een half jaar later verschenen Kind of Blue, het waarschijnlijk bekendste en populairste album uit de jazzgeschiedenis. Maar alles wat Kind of Blue nog altijd zo aantrekkelijk maakt, zit ook in Davis’ Porgy and Bess: de rust, de wijsheid, de coolness, het beheerste soleren, die prachtige ijle toon van de trompettist zelf. Maar wat Kind of Blue dan weer niet heeft, zijn de bijdragen van arrangeur en dirigent van Gil Evans. En och, wat spreidde die een lekker warm en zacht bed voor Miles Davis en zijn bandleden (onder wie topmuzikanten als altsaxofonist Cannonball Adderley, bassist Paul Chambers en drummer Jimmy Cobb, ook van de partij op Kind of Blue). Hoogtepunt ook hier, zoals in vrijwel alle uitvoeringen van Porgy and Bess: Summertime. Van de song/aria bestaan volgens Wikipedia zo’n 25.000 uitvoeringen. Deze hoort in de top 3. Verder luisteren Meer jazzmuzikanten maakten albums gebaseerd op Gershwins Porgy and Bess. In het zelfde jaar waarin Miles Davis’s Porgy and Bess verscheen, kwam ook een gezamenlijk interpretatie door zangeres Ella Fitzgerald en trompettist Louis Armstrong uit, ook een echte aanrader. Interessant is verder de bewerking van jazzzangeres Cleo Laine en zanger/toetsenist Ray Charles, te vinden op Youtube.||https://www.parool.nl/kunst-media/beheerste-solo-s-die-ijle-trompet-de-coolness-van-miles-davis-halfvergeten-plaat~bbc6a1e0/
2022-07-11||Waar haal je ondanks alles hoop vandaan?||Van een warme oorlog kwamen mijn ouders in een koude oorlog terecht. Mijn koloniale vader begreep dat hij ‘iets’ in zijn denken moest bijstellen. Maar wat? Welk inzicht kon zijn verdriet over zijn vele verliezen – ouders, vrienden, God, zijn taal, zijn idealisme, Indië, zijn baan – relativeren? Daarbij had hij kinderen die juist dat aanhingen – het communisme – dat hij wilde bestrijden. Maar wie zijn geloof heeft verloren, kan niet zomaar ergens een nieuw geloof bestellen. Vader voelde zich aan alle kanten onrechtvaardig behandeld. Hij wilde een schuldige aanwijzen, maar het was of alle pijlen naar hem wezen. Ik kreeg een filmpje uit Oekraïne toegestuurd. Een oude man op een bankje in een totaal vernietigde stad. “Hoe voelt u zich?” vroeg de verslaggever. “Goed,” zei de oude man op het bankje. “Dat is fijn,” zei de verslaggever. De oude man zei vervolgens hetzelfde als wat mijn vader ons regelmatig onder de neus wreef: “Het is allemaal zinloos gebleken, dus kan ik rustig sterven.” Mijn moeder placht dan geïrriteerd te roepen: “Wat heb je aan die wijsheid?” De oude man op het bankje – oude mannen in een oorlog lijken altijd ouder dan ze zijn – kon niets anders doen dan bedrukt glimlachen. Dat kon mijn vader ook. Om verholen schaamte te verbergen, want ergens dacht hij dus dat het allemaal zijn schuld was. “Waar woonde u?” vroeg de verslaggever. “Daar,” zei de man en wees naar een totaal in puin geschoten flat. “En wat gaat u doen?” “Ik ga om elf uur naar het graf van mijn vrouw, die is vandaag precies vijf jaar dood.” Waarom riep de man mijn vader in m’n herinnering? Was het die opmerking over de zinloosheid van het bestaan? Dat lachje van hem? Het was iets wat ik vroeger, als ik mijn vader zag, wel aanvoelde maar niet kon formuleren. Waar haal je ondanks alles hoop vandaan? Mijn vader las Albert Camus (De mythe van Sisyphus) en streepte die wereldberoemde zin aan: ‘Er is maar één ernstig filosofisch probleem: de zelfmoord. Oordelen of het leven wel of niet de moeite waard is geleefd te worden, is antwoord geven op de fundamentele vraag van de filosofie.’ Het antwoord op die filosofische vraag was voor mijn vader: “Door mijn kinderen vind ik het leven zinvol.” (Zijn kinderen die Che Guevara aanhingen, die hij wilde bestrijden.) Wat was het antwoord van die man die het graf van zijn vrouw ging verzorgen? Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/waar-haal-je-ondanks-alles-hoop-vandaan~b8e18bf0/
2022-07-11||Opinie: ‘Nederlands praten in Amsterdam, daar is niks onbeleefds aan’||Iedereen die in Amsterdam woont wordt ermee geconfronteerd: je wordt steeds vaker in het Engels aangesproken. Dan heb ik het niet over toeristen, maar over expats uit alle windstreken die het onnodig vinden om de Nederlandse taal te leren. Want iedereen in Nederland spreekt toch Engels?! Amsterdam is echter niet Nederland en ik ken genoeg Amsterdammers en mensen die buiten onze stad wonen die het vervelend vinden om in het Engels aangesproken te worden. We wonen in een prachtige stad in een mooi land en we mogen trots zijn op onze cultuur en taal. Maar die zal verdwijnen als expats en internationale studenten een steeds groter deel van de bevolking gaan uitmaken (zoals vermeld in Het Parool van 6 juli) en wij hen niet de kans geven te integreren. We verwachten van immigranten dat zij zich verdiepen in onze geschiedenis, cultuur en taal en het is echt doodnormaal om dit ook te verwachten van expats. Het is leuk als expats onze taal leren en wij hen de kans geven die taal te spreken dus stop ermee Engels te praten. Wanneer jij zelf in het buitenland gaat wonen is het ook beleefd naar de inwoners toe om je aan te passen aan de normen en waarden en je te verdiepen in de gebruiken van je (tijdelijke) nieuwe vaderland. Dus kunnen we alsjeblieft stoppen op universiteiten, sportscholen en winkels alles in het Engels aan te kondigen, en gewoon weer Nederlands gaan praten? Dat is niet onbeleefd, dat is heel normaal. Pippa van Kaag, Amsterdam Amsterdam moet een rookvrije stad worden, lezen we, en zelfs de e-sigaret wordt steeds meer taboe. Prima allemaal, maar waarom geldt dat niet voor het hele scala aan drugs? In een joint zit toch ook tabak? Die mag je nog steeds in een coffeeshop en op straat opsteken. Is dat dan niet schadelijk voor de gezondheid? Om over alle andere nare consequenties voor mens en samenleving nog maar te zwijgen. Dus een rookvrij Amsterdam? Dan vooral ook een drugsvrij Amsterdam! Teun Hubar, Amsterdam Op 6 juli was ik in het Bostheater voor The Damned van ITA. Wat een geweldig kunstwerk hebben de cast, muzikanten, Ivo van Hove en zijn creatieve team neergezet. Geniaal: het gebruik van de camera tijdens de voorstelling geeft een extra dimensie aan de ruimte die toch al onbegrensd lijkt in de open lucht. Ademloos de ruim twee uur durende voorstelling ondergaan, de spanningsboog is de hele tijd voelbaar aanwezig en spat door het spel, de spectaculaire effecten spatten levensecht van het podium. Ondanks het rumoer rond de naamgeving van ITA is dit fenomenaal internationaal vakwerk. Hulde dat dit in het Amsterdamse Bostheater is te zien. Coen van Iersel, De Kwakel||https://www.parool.nl/columns-opinie/opinie-nederlands-praten-in-amsterdam-daar-is-niks-onbeleefds-aan~b2392ba0/
2022-07-11||Deze dappere trol gebruikte de naam ‘qonthaar97’||Twee weken geleden schreef ik over de toename van bedreigingen aan het adres van journalisten, politici en wetenschappers. Een trend die enige tijd geleden begon, intensiveerde tijdens de heftige coronaprotesten en helaas nog altijd voortduurt. Het laatste nieuws: meer dan de helft van alle politici heeft regelmatig met agressie te maken. En dan hebben we ook nog de boze boeren. Op 18 juni waarschuwde Farmers Defence Force-leider Mark van den Oever in een Volkskrant-interview voor het eerst voor acties: ‘Dit is het uur U. 100 procent.’ In hetzelfde interview zei hij en passant dat hij de stikstofplannen van het kabinet ziet als een aanval op een specifieke bevolkingsgroep. Een vergelijking met de Holocaust vond hij dus op z’n plek, al erkende hij dat ‘boeren gelukkig niet vermoord worden’. Nog geen maand later zien we hoe de woede van de boeren in de praktijk uitvalt. Trekkers op de snelweg, wegversperringen, het uitstrooien van mest en het blokkeren van distributiecentra. Ook scanderen verschillende agrariërs: “Dood of de gladiolen, vecht tegen de linkse staatsmongolen.” Nu boeren ergens last van dreigen te krijgen, denken de activisten onder hen blijkbaar: laat het hele land lekker in de stront zakken. Ik kan me voorstellen dat het vervelend is als je bedrijf door de stikstofcrisis mogelijk op de schop moet, maar waarom meteen die agressie? Bij de anti-coronademonstranten zagen we dat ook al. Ik merk het sowieso steeds meer om me heen: mensen met een kort lontje, die om het minste of geringste beginnen te schelden of per se hun gelijk willen halen. Onlangs zat ik in een drukke tram. Ik wurmde me naar de uitgang, want niemand liet me erdoor. Eenmaal buiten liet ik het klaphekje van de deur per ongeluk los. Daardoor schampte dat een oudere vrouw. Onmiddellijk schold ze me uit voor ‘vuile trut’. Diezelfde middag liep ik langs de Albert Cuyp. Twee tienermeisjes op een fiets reden rakelings langs een man. Daarop pakte hij hun bagagedrager en schreeuwde: “Stelletje stomme rotapen!” De meisjes keken hem vol ongeloof aan, ze waren beide zwart. Een paar dagen later postte ik een foto van mijn vriend en mij op Instagram. Binnen en halfuur had iemand daar ‘vieze kanker Joden’ onder geschreven – deze dappere trol gebruikte de naam ‘qonthaar97’, wat zo sneu was dat het bíjna weer grappig werd. Waar zou de verhuftering van de samenleving door komen? Is het onzekerheid over de toekomst? Angst voor inflatie en financiële malaise? Komt het door ons doorgeslagen individualisme (‘als ik iets wil, krijg ik het ook’)? Of zijn we soms verleerd hoe je empathie opbrengt voor een ander? Wat de reden ook is: je zóu er natuurlijk ook voor kunnen kiezen om vijf tellen na te denken voordat je iemand de huid vol scheldt. Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/deze-dappere-trol-gebruikte-de-naam-qonthaar97~bcbcd8ee/
2022-07-11||Opinie: ‘Medewerkers van Artis, hartelijk dank voor het terugvinden van mijn kleinzoon’ ||Zaterdagmiddag 25 juni was ik met kleinzoon Benja, zes jaar, lekker in de dierentuin aan het rondwandelen en spelen. Vooral van de zeehonden kon hij erg genieten. Ik had beloofd dat hij aan het eind van de middag in het winkeltje een Artisknuffel mocht uitzoeken. Om vijf uur was hij moe. We stonden bij het Apenhuis en hij was ongeduldig: we moesten nú naar het winkeltje en dat was díe kant uit! Nee, zei ik, we gingen toch eerst nog even naar de grote witte dino’s die je kunt zien als je langs Artis fietst op de Plantage Middenlaan? Hij had hij gezien dat kinderen daarop kunnen klimmen en dat wilde hij ook. Maar niet nu blijkbaar. Hij keek me boos aan en stapte kordaat in de richting van het winkeltje. Ik weet dat hij de weg kent in Artis en riep: “Ok! Ga dan maar, ik zie je wel in het winkeltje!” Hij loopt veel sneller dan ik, ik verloor hem uit het oog, maar dacht: ik zie hem straks daar wel. Maar bij het winkeltje was hij niet. Ik zocht, maar zag hem nergens meer. Toen ik echt ongerust werd heb ik me gemeld bij een loket bij de ingang, achter de kassa’s. Ik vertelde dat ik mijn kleinzoon kwijt was. Dienstdoende Maarten vroeg hoe oud hij was, hoe hij heette, wat hij voor kleren droeg, wat voor kleur haar en ogen hij had. En wat mijn mobiele nummer was. Artis blijkt een beveiligingssysteem te hebben waarmee ze weggeraakte kinderen opsporen. Het komt meer voor. Binnen de kortste keren waren ze met vijf (of meer?) mensen aan het zoeken en binnen een kwartier werd ik gebeld dat ze hem hadden gevonden. Buiten Artis nog wel! Hij stond al op de Plantage Middenlaan, richting Alexanderplein. Dat ze hem daar nog gevonden hebben! Fantastisch! Wat was er gebeurd? Benja was met enige vertraging van gedachten veranderd en toch met een bochtje naar de klimdino’s gelopen. Maar daar was ik dus niet. Toen dacht hij dat ik naar buiten was gegaan. Er is daar zo’n draaideuruitgang, waardoor je eenmaal buiten niet meer in kunt. Op straat wist hij niet hoe het verder moest. Stond-ie daar, in totale paniek. Gelukkig is hij gevonden, aangesproken en meegenomen naar die ruimte achter de kassa’s, waar ik hem aantrof, omringd door vriendelijke jonge mensen die met hem aan het spelen waren. Hij kreeg ook nog een kleurplaat en een mapje kaarten mee. Wat waren we blij en opgelucht dat we elkaar weer zagen! Beste medewerkers, in het bijzonder Maarten en de twee dames (Julia?) van de beveiliging die mij mijn kleinzoon terugbrachten, hartelijk bedankt voor jullie inzet en professionaliteit! Wat fijn dat wij Artis hebben. Marie Roelofsen (80), Amsterdam||https://www.parool.nl/columns-opinie/opinie-medewerkers-van-artis-hartelijk-dank-voor-het-terugvinden-van-mijn-kleinzoon~b17903b35/
2022-07-11||Wie winkelt er nog in de binnenstad? Charmeoffensief moet Amsterdammer teruglokken||Wie vanaf het Leidseplein de Leidsestraat inloopt, komt in het stukje tot aan de Prinsengracht achtereenvolgens tegen: Albert Heijn to go, New York Pizza, Ice Bakery, La Place, Wok to Walk, Febo, Candy Station en La Creperie. Aan de overkant van de straat bevinden zich pal naast elkaar Starbucks, McDonald’s, Full Moon Garden, Snoop, Crystal Steakhouse, Maoz, Chipsy King en de Croissanterie. Tussen het eetgeweld zit nog één kledingwinkeltje verborgen: Amsterdam Originals. Eigenaar Denise Kos maakt zich zorgen, zegt ze. Vroeger had ze een lingeriezaak, maar door al het eten om haar heen voelde ze zich gedwongen om haar winkel meer te richten op toeristen en dagjesmensen. Uit alle macht probeert ze toch nog interessant te blijven voor de Amsterdammer, bijvoorbeeld door haar kleding te laten ontwerpen door studenten van de Gerrit Rietveld Academie. Vechten tegen de bierkaai. Uit de laatste editie van het tweejaarlijkse onderzoek De Staat van de Stad naar het wel en wee van Amsterdam blijkt, net als in eerdere onderzoeken, dat Amsterdammers steeds minder naar de binnenstad gaan. De onderzoekers becijferden dat het aandeel Amsterdammers dat de laatste keer een modeartikel heeft aangeschaft in het centrum in een jaar tijd is gedaald van 30 naar 22 procent. Men winkelt liever online dan zich naar het centrum te slepen. Afgelopen week organiseerde het gemeentelijk bureau Onderzoek, Informatie en Statistiek nog een lunchsessie onder de titel: ‘Wie winkelt er nog in Amsterdam?’ Daar legde econoom Gijs Foeken uit dat in winkels voor niet-dagelijkse boodschappen, zoals modezaken, het verlies aan klandizie door corona allang weer is goedgemaakt in winkelcentra buiten het centrum, terwijl het centrum nog altijd erg achterloopt. “De oriëntatie van Amsterdammers op het eigen stadsdeel is toegenomen,” zei hij op basis van de nieuwste cijfers, die de gemeente verzamelde in samenwerking met MasterCard. “De oriëntatie op stadsdeel Centrum is afgenomen.” Volgens zijn collega Tanja Fedorova wordt daarentegen in de winkelcentra in het centrum van de stad door buitenlandse bezoekers alweer ‘flink gewinkeld’. In de horeca wordt zelfs meer uitgegeven dan in 2019. Denise Kos laat ondertussen de Leidsestraat zien. Op de hoek van de Kerkstraat houdt kledingzaak Ted Baker moedig stand. Ertegenover is de luxe viswinkel Seafood Shop inmiddels vervangen door de Candy Pirates. Binnen staan toeristen snoep te scheppen. In Ted Baker is het leeg, ondanks de uitverkoop. Kos is bestuurslid van de Biz Leidsestraat/Koningsplein, waarvan alle winkeliers (verplicht) lid zijn. Maandag begint de vereniging een charmeoffensief om de Amsterdammer terug te lokken naar wat eens doorging voor een luxe winkelstraat met iconen als Metz & Co, Dikker & Thijs en boekhandel Scheltema. Een week lang zullen ‘complimentenmeisjes’ en ‘bloemengeisha’s’ door de straat trekken en speciale kortingen worden geboden. In de week voor de zomervakantie wordt gehoopt op wat extra omzet. De naam van het evenement: Vergeet me niet. Kos is, zegt ze, ‘een positief mens’. “We bieden de Amsterdammers een warm welkom en laten zien dat het probleem groter gemaakt wordt dan het is. We moeten niet met zijn allen blijven zeggen dat het hier te druk is of dat je in winkels niet meer in het Nederlands wordt aangesproken. Misschien moeten we ook nog een stapje verder gaan en Amsterdammers blijvend korting geven. In New York doen ze dat ook met hun inwoners.” Maar toch. “We willen geen tweede Damstraat worden,” zegt Kos, verwijzend naar de straat die tegenwoordig vooral naar bakvet stinkt en waar een beetje Amsterdammer nog niet dood gevonden wil worden.“We zitten in de gevarenzone,” zegt ze. Een heel realistische angst, zegt directeur Huib Lubbers van retailadviesbureau RMC. “De Leidsestraat moet het hebben van het recreatieve winkelen, van de modezaken en de luxezaken. Volgens ons onderzoek is in een aantrekkelijke winkelstraat de verhouding tussen horeca en winkels een op vijf. Dat is op die plek ver te zoeken. Dan kun je wel proberen om eenmalig een week aan de Amsterdammer te gaan zitten trekken, maar als je echt iets op wilt lossen, zul je dat structureler moeten doen.”||https://www.parool.nl/amsterdam/wie-winkelt-er-nog-in-de-binnenstad-charmeoffensief-moet-amsterdammer-teruglokken~bd778ca5/
