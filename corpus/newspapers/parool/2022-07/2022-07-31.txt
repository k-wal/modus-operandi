2022-07-31||Nichelle Nichols (89), beter bekend als Uhura uit Star Trek, overleden||Het nieuws is door haar zoon Kyle Johnson op Facebook bekend gemaakt. Johnson laat weten dat ‘haar licht’ zal blijven schijnen en zij ‘ons en toekomstige generaties’ zal blijven inspireren. Bij het bericht deelt Johnson een foto van Nichols ster op de Hollywood Walk of Fame, met daarop een paar rode rozen. Nichols zei ooit de tv-serie te beschouwen als een ‘mooie opstap’ richting sterrendom op Broadway, maar boekte met de serie zelf een onverwachts groot succes. De serie werd als barrière doorbrekend gezien met verhalen over geweld, vooroordelen en oorlog – de kolkende sociale problemen van die tijd – onder het mom van een intergalactisch avontuur in de 23ste eeuw. Star Trek bracht haar blijvende erkenning door de jaren heen en werd wereldwijd een begrip. Nichols was destijds een van de eerste zwarte vrouwen in een grote tv-rol. Daardoor groeide zij uit tot een rolmodel voor velen. Al wilde zij aanvankelijk stoppen met haar rol in Star Trek, maar zij liet zich overtuigen door Martin Luther King jr. om door te gaan. Onder meer actrice Whoopi Goldberg zei door haar geïnspireerd te zijn geweest. Haar zoen met acteur William Shatner was een van de eerste kus-scenes op tv tussen een zwarte en een witte acteur. Naast het acteerwerk maakte Nichols ook twee muziekalbums (1967 en 1991).||https://www.parool.nl/kunst-media/nichelle-nichols-89-beter-bekend-als-uhura-uit-star-trek-overleden~b295a102/
2022-07-31||Opinie: ‘Wijkwerkers kunnen vermogende burgers helpen om hun milieudruk te verkleinen’||Het verbruik van fossiele brandstoffen moet in alle lagen van de bevolking naar beneden. Voor het klimaat, voor onze onafhankelijkheid van gewelddadige olie-regimes en voor de portemonnee. Mensen met een kleine portemonnee worden nu onevenredig hard getroffen door gestegen energieprijzen en zullen straks ook de meeste hinder ondervinden van een opwarmende aarde. De afgelopen jaren is veel geld en aandacht besteed aan energiebesparing en duurzame opwek in wijken en buurten in Nederland waar mensen wonen met een kleine portemonnee. Ze werden geholpen met het plaatsen van tochtstrippen, dubbel glas en deurdrangers en met het verstrekken van een goedkope lening voor het plaatsen van zonnepanelen. Steeds vaker worden sociaal- of wijkwerkers ingezet om mensen te bereiken. Niet alleen om ze te informeren over de voordelen van betere isolatie of gasloos koken, maar ook om zicht te krijgen op wat voor zorgen er zijn, wat er achter voordeuren speelt en hoe de energietransitie hier een plek in kan krijgen. De eerste ervaringen laten zien dat de inzet van wijkwerkers en sociaal werkers de meest duurzame oplossing is om wijken en buurten verder te brengen: aanhaken in het leven van mensen en van daaruit kijken wat werkt. Deze manier van werken zien we met name terug in wijken met bewoners in kwetsbare posities, vaak bewoners die een kleine ecologische voetdruk innemen. We investeren weinig in bewoners die een groot energie- en materialenverbruik hebben met daaraan gerelateerde broeikasgassen zoals CO₂. Op wereldwijd niveau wordt het overgrote deel van de huidige ecologische ineenstorting op aarde veroorzaakt door overmatige consumptie in het rijke noorden. De gevolgen hiervan schaden het wereldwijde zuiden onevenredig hard. We kunnen dit bijvoorbeeld zien in termen van emissies: het noorden is verantwoordelijk voor 92% van de wereldwijde CO₂-emissies boven de veilige grens, en toch lijdt in het zuiden de overgrote meerderheid van de aan klimaatverandering gerelateerde schade (in termen van zowel kosten als verlies aan mensenlevens). Het rijke noorden heeft als het ware de atmosfeer al bijna volledig gekoloniseerd en de rest, waaronder ook toekomstige generaties in alle landen op aarde, zit nu met grote problemen opgescheept. Volgens onderzoek van het Stockholm Environment Institute is de rijkste 1 procent van de mensen op aarde verantwoordelijk voor 15 procent van de uitstoot van broeikasgassen. Dat is meer dan het dubbele van die van de armste helft (!) van de mensheid. die slechts 7 procent veroorzaakt. Hoog tijd om wijkwerkers in te zetten in buurten waar vermogende mensen wonen en deze bewoners te helpen om hun milieudruk te verkleinen. Dat kan enerzijds heel eenvoudig met aangeven waar die milieudruk precies vandaan komt: het kopen van spullen, het eten van vlees, wonen en mobiliteit (auto- en vliegverkeer). En door vervolgens te wijzen op de voordelen van consuminderen: meer schone lucht, meer gezondheid, meer natuur, meer rust, meer sociale contacten en een veiliger toekomst voor kinderen. Anderzijds vraagt het ook verdieping in deze wijken: wat zijn verlangens van deze bewoners? Wanneer komen zij in beweging? Wie kan daarbij helpen? De energietransitie is ook voor deze bewoners lastig, omdat oude gewoonten moeten worden opgegeven en nieuwe moeten worden aangeleerd. Daar zouden wijkwerkers bij kunnen helpen. Zo kan een ieder zijn rechtvaardige deel aan het oplossen van klimaat- en andere ecologische crises bijdragen.||https://www.parool.nl/columns-opinie/opinie-wijkwerkers-kunnen-vermogende-burgers-helpen-om-hun-milieudruk-te-verkleinen~b5e343be/
2022-07-31||Marvel-schrijver en filmproducent Ron Zimmerman (64) overleden||Volgens berichten van vrienden overleed Zimmerman aan de gevolgen van zijn ziekte. Zimmerman was bekend als schrijver en producent van de Friday the 13th-serie. Ook werkte hij onder meer mee aan de science fiction film The One met Jet Li en een veelvoud aan series waaronder Shake It Up, The Michael Richards Show, The Simpsons en Good Sports. Zimmerman was ook een vaste gast bij de Howard Stern Show. Hij werd vooral geroemd vanwege zijn werk voor Marvel. Zo schreef hij de serie Spider-Man: Get Kraven en de Ultimate Adventure-serie. Ook werkte hij aan de Punisher, Captain Marvel en Spider-Man. Daarnaast maakte hij een volwassen remake van Rawhide Kid, een stripboek over een homoseksuele cowboy. Zimmerman had in 2010 een relatie met zangeres en actrice Cher. Zij ontmoetten elkaar via Facebook, waardoor Zimmerman lange tijd dacht dat zij een catfish was. ‘Mijn vriend Ronny is vandaag overleden’, schreef Cher zaterdag over het verlies op Twitter. ‘Het leven is zo fragiel. Gelukkig ben ik woensdag nog naar hem toegegaan.’||https://www.parool.nl/kunst-media/marvel-schrijver-en-filmproducent-ron-zimmerman-64-overleden~bd90ec84/
2022-07-31||Sarina Wiegman gidst Engeland naar historische EK-titel op uitzinnig Wembley||Wembley, 87.192 man op de tribunes. Een podium zo onvoorstelbaar groot, zeker voor het vrouwenvoetbal: het was zelfs genoeg om de best bezochte EK-finale ooit in het vrouwen- én mannenvoetbal te worden. Totaal onvergelijkbaar ook met de EK-finale van 2017 die de Oranjevrouwen wonnen in Enschede, met bondscoach Sarina Wiegman aan het roer, qua grootheid en aandacht. Destijds was Oranjes toernooiwinst onder Wiegman een verrassing, nu is ze een ster in Engeland, in de bakermat van het voetbal. Luid werd ze toegejuicht als ze op de schermen voorbijkwam. Zij mag zich na 2017 vijf jaar later nog steeds Europees kampioen noemen, als eerste trainer ooit die achtereenvolgens EK-titels wint met verschillende landen. Eén van haar wissels leverde na ruim een uur spelen de voorsprong op Duitsland op, nadat Wiegman in álle EK-wedstrijden dezelfde elf had opgesteld, een unicum. Zes minuten nadat ze Fran Kirby verving, lobde Ella Toone (22) de Lionesses op fraaie wijze op voorsprong, na een afgemeten dieptebal van Kiera Walsh. Al vaker pakten wissels van Wiegman dit toernooi goed uit. In het uur daarvoor was de EK-eindstrijd, zoals wel vaker in finales, behoudend en niet al te amuserend. Duitsland zag EK-topscorer Alexandra Popp (zes treffers) in de warming-up geblesseerd afhaken en ontbeerde zodoende scorend vermogen. Maar toch was Duitsland geenszins van plan om mee te werken aan het Engelse feestje, met een overmacht aan Engeland-fans op de tribune, onder wie prins William. Duitsland won het EK al acht keer eerder, waar Engeland nog altijd op de eerste toernooizege wachtte en al twee keer eerder een finale verloor. Gevoelsmatig was dit toernooi vanaf dag 1 voorbestemd, zeker na de imponerende zeges op Noorwegen (8-0) en Zweden (4-0) en het feit dat het goed bleef gaan voor Engeland op momenten dat het moeilijk was, zoals in de kwartfinale tegen Spanje (2-1 na verlenging). Maar Duitsland was over het algemeen niet minder dan Engeland in deze EK-finale. Bij afwezigheid van Popp groeide Lina Magull (27) uit tot het grootste Duitse gevaar. Nadat zij al een aantal keer dichtbij een doelpunt was, met onder meer een schot op de paal, zorgde zij in de 79ste minuut voor de zeker niet onverdiende gelijkmaker en uiteindelijk dus een verlenging. Daarin gebeurde niet veel, totdat invaller Chloe Kelly (24) in de tweede helft van de verlenging de bal voor haar voeten kreeg en Engeland op voorsprong schoot. In al haar extase trok ze haar shirt uit om haar doelpunt te vieren. Dat werd bestraft met geel, maar die kaart nam ze voor lief, in de wetenschap dat ze er hoogstpersoonlijk voor zorgde dat Engeland Europees kampioen zou worden. 56 jaar en een dag nadat de Engelse mannen wereldkampioen werden, heeft Engeland eindelijk weer een internationale titel op zak. It’s coming home, zoals ze dat in Engeland zeggen. En dat allemaal onder de bezielende leiding van de immens populaire Wiegman, de enige Nederlander die zich na vandaag nog regerend Europees kampioen mag noemen.||https://www.parool.nl/sport/sarina-wiegman-gidst-engeland-naar-historische-ek-titel-op-uitzinnig-wembley~bf673c86/
2022-07-31||De levende duif probeerde met de dode duif te paren. André keek het onbewogen aan||André zat er maar eenzaam en alleen bij op zijn kruk. Met z’n hoedje op. We keken naar hem vanaf het terras van de kroeg op de hoek van de Albert Cuyp en de Eerste Sweelincksraat. Het landerige uur tussen een en twee op een vakantiedag. Iedereen liep aan het standbeeld voorbij. Onhoorbaar bleef André in zijn microfoon zingen. “Wanneer is hij eigenlijk gestorven?” vroeg Oudste Dochter en nam vervolgens een grote hap appeltaart (zo ongeveer de beste in de stad). Ik wist het niet. “In 2004,” zei ik even later, en ik legde mijn telefoon op het tafeltje. “Toen was ik drie.” Even voelde ik heel erg mijn eigen sterfelijkheid. Er moest nog wel het een en ander gebeuren voor ik in brons zou worden gegoten. “Kijk daar dan,” zei Oudste Dochter. Schuin voor André lag een duif op de straat. De duif bewoog niet. “Doif is dood,” zei ik met een stemmetje. Oudste Dochter keek me aan alsof ik Gekke Gerritje was. “Toon Hermans.” “Wie?” “Toon Hermans.” “Wat is er met Toon Hermans?” “Die had een act met een dode duif.” “Toon Hermans?” “Ja. Ook alweer een tijd dood.” “Nooit van gehoord.” “Wat ruist daar door het struikgewas,” zong ik nogal vals. “Hè?” “Laat maar,” zei ik. “Niet meer zingen, pap.” Ik nam een slok tomatensap. In een opwelling besteld. Tussen mijn laatste slok en deze groeiden twee dochters op. Een meisje ging door de knieën en wees met een vingertje naar de duif, maar werd er vervolgens hard bij weggetrokken. Verder werd de dode duif, net als André, compleet genegeerd. Ik zocht op mijn telefoon naar een filmpje met Toon Hermans. “Pap!” Ik keek op. Oudste Dochter wees. “Oh, dit moet ik filmen,” zei ze en ze greep naar haar telefoon. Op de dode duif was een levende duif gaan zitten. Hij fladderde zoals iemand met zijn armen zwaait als hij ergens vanaf dreigt te vallen. De levende duif probeerde met de dode duif te paren. “Een necrofiele duif!” gilde Oudste Dochter. Een andere duif kwam de misbruiker wegjagen. André keek het onbewogen aan. Iemand had in de tussentijd een lege beker over zijn microfoon gehangen. Een langslopende man met lange haren pakte de beker er in een vloeiende beweging weer van af en gooide hem verderop in een vuilnisbak. Er droop aardbeienmilkshake langs de microfoon van André. Er gebeurde een hele tijd niets. De duif bleef liggen. Een echtpaar op leeftijd maakte een selfie met André. Daarna gebeurde er weer een hele tijd niets. Ik zakte nog een beetje onderuit. De tijd was van dikke stroop, en dat was goed. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl||https://www.parool.nl/ps/de-levende-duif-probeerde-met-de-dode-duif-te-paren-andre-keek-het-onbewogen-aan~bfc76e24/
2022-07-31||Oud-radiopresentator Jan Steeman op 76-jarige leeftijd overleden||Dat meldt de Avrotros zondag. Steeman presenteerde onder meer de radioprogramma’s Het Steenen Tijdperk en Arbeidsvitaminen. Dit laatste programma is het langstlopende landelijke radioprogramma ter wereld. De in Weesp geboren Steeman ‘wist menig jong dj-talent te laten doorbreken die hij als zijn radiokinderen beschouwde’, aldus Avrotros, onder wie Hans Schiffers, Giel Beelen en Gerard Ekdom. Arbeidsvitaminen zendt maandag een eerbetoon uit aan Steeman. Dat gebeurt van 11.00 uur tot 12.00 uur in het programma, dat te horen is op NPO Radio 5. In de uitzending wordt muziek gedraaid die de voormalige presentator van het programma zelf geselecteerd heeft. Daarnaast zal presentator Hans Schiffers met mensen uit het vak spreken voor wie Steeman van grote betekenis is geweest.||https://www.parool.nl/kunst-media/oud-radiopresentator-jan-steeman-op-76-jarige-leeftijd-overleden~b1b8b7f1/
2022-07-31||Van Vleuten wint slotrit en pakt eindzege Tour de France Femmes||Van Vleuten kende een wat rommelige aanloop naar de slotklim en moest tot vier keer toe van fiets wisselen. Ze was er niet over te spreken dat andere wielerploegen bij haar momenten van pech hard doorfietsten. “Van voren vond een aantal ploegen het nodig om door te trekken. Dat is niet mijn stijl van racen.” De kopvrouw van Movistar bleef echter rustig en reed op ruim 5 kilometer van de finish bij iedereen weg en bleek net als een dag eerder veruit de beste klimster van het peloton. Landgenote Demi Vollering probeerde het Van Vleuten zondag nog wel lastig te maken, maar op La Super Planche des Belles Filles stond geen maat op de klassementsleidster. Vollering kwam als tweede over de finish, 30 seconden na Van Vleuten. De Italiaanse Silvia Persico werd derde. “Ik wilde stiekem wel heel graag winnen vandaag,” zei Van Vleuten, die zaterdag ook al op overtuigende wijze de beste was, tegen de NOS. Van Vleuten soleerde toen in de Vogezen naar winst van de zevende etappe, nam de gele trui over van Marianne Vos en ging de slotrit in met ruim 3 minuten voorsprong op Vollering. “Om in het geel te winnen en hier op deze aankomst was een droom.” Van Vleuten behaalde vorig jaar zomer de olympische titel tijdrijden in Tokio. Op haar erelijst staan verder onder meer de wereldtitel op de weg (2019) en de wereldtitel tijdrijden (2017 en 2018). In het klassement eindigde de 25-jarige Vollering ook als tweede, met 3.48 achterstand. De derde plaats was voor de Poolse Katarzyna Niewiadoma, 6.35 achter Van Vleuten. De Nederlandse wielrensters wonnen alle truien. Naast de gele trui van Van Vleuten, won Vos de groene, Demi Vollering de bolletjestrui voor beste klimster en Shirin van Anrooij de witte trui voor beste jongere. “Het was superzwaar, maar ik ben zeker tevreden”, aldus Van Anrooij. “Ik heb heel erg veel afgezien, maar het is vooral ook heel gaaf geweest.” Van Anrooij was niet aan de Tour begonnen met de ambitie om de witte trui te winnen. “Ik ging hier naartoe om Elisa Longo Borghini bergop bij te staan. Dat heb ik zo veel mogelijk proberen te doen. Uiteindelijk kreeg ik tijdens de etappe van zaterdag van de ploegleiding groen licht om voor de witte trui te gaan en die veroverde ik ook. Ik had het niet verwacht, want ik kreeg op die eerste klim van de dag, de Petit Ballon, al kramp. Dat heb ik nog niet eerder meegemaakt. Het ging direct vanaf de start zo snel, maar ik heb het overleefd.” De vrouwen reden voor het eerst sinds 2009 weer een echte etappekoers door Frankrijk, dat toen nog een andere naam had. Vos eindigde toen als derde. Leontien van Moorsel won de Franse rittenkoers voor vrouwen in 1992 en 1993.||https://www.parool.nl/sport/van-vleuten-wint-slotrit-en-pakt-eindzege-tour-de-france-femmes~b2e2d011/
2022-07-31||Oostenrijkse huisarts pleegt zelfmoord na doodsbedreigingen van antivaxers||Kellermayr was herhaaldelijk door Oostenrijkse media geïnterviewd om de coronamaatregelen, waaronder lockdowns en verplichte vaccinaties, te verdedigen. Ze haalde zich hiermee de woede van antivaccinatie-activisten op de hals. Die bedreigden haar met de dood, niet alleen via het internet maar ook persoonlijk in haar huisartsenpraktijk. Ze besloot daarom een maand geleden haar praktijk te sluiten. De vrouw kreeg politiebescherming, maar voelde zich volgens haar omgeving niet voldoende gesteund. Ze zou zelf ongeveer 100.000 euro aan bescherming hebben uitgegeven. Vrijdag werd haar levenloze lichaam in haar praktijk in de regio Opper-Oostenrijk aangetroffen. Voor de praktijk van de arts en voor het ministerie van Volksgezondheid in Wenen werden al bloemen neergelegd en kaarsen aangestoken. In het gehele land worden meerdere wakes gehouden. Onder meer in Steyr en de hoofdstad Wenen komen herdenkingen. Ook de Oostenrijkse president Alexander Van der Bellen heeft zich uitgesproken. “Laten we een einde maken aan deze intimidatie en angstzaaierij. Haat en onverdraagzaamheid horen niet thuis in ons Oostenrijk,” zei hij. Vorige maand trok Oostenrijk de stekker uit een controversieel plan om Covid-19-vaccinaties verplicht te maken voor alle volwassenen. Het besluit om het plan in te trekken kwam na maanden van protesten over lockdowns en verplichte vaccinaties in het land.||https://www.parool.nl/wereld/oostenrijkse-huisarts-pleegt-zelfmoord-na-doodsbedreigingen-van-antivaxers~b41949c5/
2022-07-31||Max Verstappen haalt in, spint en wint alsnog op grootse wijze in Hongarije||Het zou lastig worden om nog naar het podium te rijden, was de verwachting van de Nederlander zelf op de avond voor de race. Maar, gekozen voor een nieuwe motor om de kans op problemen flink te verkleinen, werden het gewoon zeventig vlekkeloze rondjes voor de regerend wereldkampioen. Een goede start, waarbij hij er óók voor moest zorgen dat hij zonder problemen de eerste bocht door kwam, bracht hem al meteen naar plek acht. Een stuurfoutje van Fernando Alonso zorgde ervoor dat hij nog een plek cadeau kreeg, waarna ook Esteban Ocon en Lando Norris geen partij voor hem waren. De perfecte strategie deed de rest voor Red Bull en Verstappen. Rondom de tweede pitstops kantelde de race volledig richting Verstappen en Red Bull. Hij was van start gegaan op de zachte band, daarna kon de Nederlander twee keer naar mediums wisselen. Ferrari, gestart op mediumbanden, koos voor een andere strategie. Leclerc had, met nog ruim dertig ronden te gaan, al twee sets mediumbanden gebruikt en ging naar de harde band. Het gaf Verstappen ineens een groot voordeel ten opzichte van zijn belangrijkste concurrent in de strijd om de wereldtitel. Het duurde dan ook niet lang voordat Verstappen Leclerc had ingehaald. Hij liet de Monegask volkomen kansloos. Ook omdat Carlos Sainz en Lewis Hamilton langer doorreden op hun tweede set banden en veel terrein verloren. Zelfs een zeldzaam foutje van Verstappen bracht hem niet in gevaar. Toen hij spinde, een rondje om zijn as draaide, maar wel op de baan bleef, kon Leclerc hem weer voorbij. Om vervolgens opnieuw ingehaald te worden door Verstappen, die even later inderdaad de leiding in de wedstrijd kreeg en heel snel een comfortabele voorsprong had. En dus moest de spanning in de Formule 1 wéér vooral gezocht worden áchter Verstappen. En daar ontstond er een prachtig gevecht tussen Mercedes en Ferrari. Een duel dat, vooral op strategie, met overmacht werd gewonnen door de Duitse renstal. Leclerc had alle moeite van de wereld met zijn harde banden, werd ingehaald door George Russell en besloot zelfs nog een extra pitstop te maken, waarmee Ferrari toegaf een tactische blunder te hebben gemaakt. Ook bij Sainz was de strategie verder van optimaal. Hij reed de laatste fase van de race op zachte banden, maar wisselde daar veel eerder naartoe dan Hamilton deed. En zo had Hamilton met dezelfde strategie als Sainz toch een heel groot voordeel ten opzichte van de Spanjaard. Hij reed gestaag naar de Ferrari-coureur toe, haalde hem in en kon vervolgens zelf zijn van pole position gestarte teamgenoot nog voorbij. Zo werden de Mercedes-coureurs tweede en derde en die van Ferrari vierde (Sainz) en zesde (Leclerc, een plek achter Sergio Perez). Het gebeurde allemaal dus op gepaste afstand van Verstappen. Zelfs nadat hij vanaf plek 10 moest starten, op een circuit waarvan hij dacht dat hij het er moeilijk zou krijgen, was de Nederlander een klasse apart. Mochten zijn concurrenten in de strijd om de wereldtitel de hoop niet al hebben opgegeven, dan hebben ze nu wéér een mokerslag ontvangen. Misschien zelfs de genadeklap. “Ik kan het echt niet geloven,” begon Verstappen aan het interview na afloop met oud-coureur David Coulthard. “We hoopten in de buurt van het podium te kunnen komen. De condities waren tricky, maar we hadden een goede strategie en deden de juiste dingen op de belangrijke momenten.” Als grote winnaar van de eerste seizoenshelft gaat Verstappen nu de zomerstop in. Of hij net als zoveel Nederlanders de caravan van stal haalt? “Dat is wat een normale Dutchie zou doen, dus misschien moet ik dat maar weer eens oppakken,” sloot de wereldkampioen lachend af.||https://www.parool.nl/sport/max-verstappen-haalt-in-spint-en-wint-alsnog-op-grootse-wijze-in-hongarije~b7365a6e/
2022-07-31||Ongeïnspireerd Ajax weet ook laatste oefenduel niet te winnen||De wedstrijd tegen PSV een dag eerder had een nare smaak achtergelaten, zeker bij Calvin Bassey. De verdediger, overgekomen van het Schotse Rangers, werd tijdens zijn debuut na veertien minuten met rood van het veld gestuurd en leverde daarmee een bijdrage aan de defensieve problemen van Ajax. Zondagmiddag kreeg hij in het laatste oefenduel van de voorbereiding een nieuwe kans om zich te bewijzen. Hoewel de sterke centrale verdediger een degelijke indruk maakte, zaten er ook slordigheden in zijn spel. Zo liet hij zich te makkelijk opzij zetten door Maarten Pouwels en was de onverschrokken sliding van Pasveer de enige reden dat Basseys te korte terugspeelbal niet door Almere-spits Tijmen Wildeboer werd binnengetikt. Naast Bassey trad Ajax in Almere aan met onder meer keeper Remko Pasveer, Portugese aankoop Francisco ‘Chico’ Conceição, Perr Schuurs en Daramy in de basis. De reserves moesten doen wat de basisspelers tegen PSV een dag eerder hadden verzaakt: winnen. Maar wie had gehoopt dat Almere City zich gewillig naar de slachtbank liet leiden, kwam bedrogen uit. De thuisploeg verstopte zich niet en was geenszins van plan het de Ajax-reserves makkelijk te maken. Pasveer moest meermaals zijn doel verdedigen – hij deed dit klemvast en met verve –, terwijl aan de andere kant van het veld Daramy slechts eenmaal gevaarlijk was. Toch kwamen de Amsterdammers uiteindelijk op voorsprong, weliswaar vrij gelukkig. De goal werd ingeleid door een slechte uittrap van Almere-keeper Nordin Bakker, waarna Ajax-rechtsback Sean Klaiber de bal met een gelukje bij Brian Brobbey wist te krijgen. Die twijfelde geen moment en tikte de 1-0 koelbloedig binnen. Ajax leek het daarna wel mooi te vinden en speelde de eerste helft zonder al te grote problemen uit. Almere gaf echter niet op en dat betaalde zich na rust direct uit. Joey Jacobs kopte hard raak achter Pasveer en trok de stand in de 47e minuut gelijk. Wat volgde was een saai duel in de stromende regen, waarbij Ajax ongemotiveerd leek en Almere moedig, maar zonder venijn speelde. Hoogtepunt van de tweede helft was de kleine Conceição, die in het eerste deel van de wedstrijd redelijk onzichtbaar was gebleven. De negentienjarige Portugees, overgenomen van FC Porto en inderdaad ‘de zoon van’, maakte een fraaie actie op aangeven van Perr Schuurs en zorgde voor wat vertier in de verder slaapverwekkende tweede helft. Terwijl het weer steeds guurder werd, kregen ook Hassane Bandé en Kik Pierie speelminuten, evenals Kian Fitz-Jim, Christian Rasmussen, Tristan Gooijer, Donny Warmerdam en Sontje Hansen. Het duel werd zonder noemenswaardige momenten uitgespeeld, terwijl de gewisselde Naci Ünüvar en Conceição aan de rand van het veld handtekeningen uitdeelden. Vanaf de tribune keek hoofdtrainer Alfred Schreuder toe.||https://www.parool.nl/sport/ongeinspireerd-ajax-weet-ook-laatste-oefenduel-niet-te-winnen~bc2ac0a1/
2022-07-31||Klimaatactivisten bestormen de kunstwereld: ‘Bestaan die mooie landschappen uit de musea nog wel?’||Op 22 juli hebben twee klimaatactivisten van de Italiaanse actiegroep Ultima Generazione (‘laatste generatie’) hun handen vastgelijmd aan het bekende schilderij Primavera (ca. 1480) van Sandro Botticelli, dat in de Galleria degli Uffizi in Florence hangt. Ook rolden ze een spandoek uit met de tekst: ‘Laatste Generatie, geen gas, geen kolen’. De website van het Uffizi beschrijft het schilderij als een ‘viering van liefde, vrede en welvaart.’ Kort erna werden de klimaatactivisten door de bewakers weggesleept. In een verklaring op de website schrijft Ultima Generazione dat de groep aan een nieuw seizoen van acties in musea is begonnen. De actievoerders raadpleegden experts over een manier om zichzelf aan schilderijen vast te lijmen zonder die te beschadigen. In dit geval zaten hun handen vast aan het glas dat voor het paneel zit (de Primavera is op hout geschilderd.) Ze richten zich op Italië omdat dat land internationaal erkend wordt als bakermat van het artistieke erfgoed. Ze gebruiken kunstinstellingen waar jaarlijks miljoenen toeristen langskomen om het artistiek erfgoed te bewonderen, om alarm te slaan. We bewegen ons namelijk in de richting van een sociale en ecologische ineenstorting, volgens de actiegroep. Het doel is dat hun verzoeken door alle sociale en artistieke instellingen aan de overheid worden voorgelegd. “Net zoals we ons cultureel erfgoed beschermen, moeten we ons ook inzetten voor de bescherming van de planeet, die we met de rest van de wereld delen,” schrijft de groep hierover op haar website. Het een gaat niet los van het ander; de aanhoudende sociale en ecologische ineenstorting ‘zal ook tragische gevolgen hebben voor het behoud van de plaatsen waar cultureel erfgoed wordt bewaard’. Actiegroep Ultima Generazione lijkt geïnspireerd door het werk van Just Stop Oil, een Britse actiegroep waarvan de leden al eerder hun handen vastlijmden aan kunstwerken. Just Stop Oil wil dat de regering stopt met het verstrekken van vergunningen voor nieuwe olie- en gasprojecten. Begin juli werden twee jonge klimaatactivisten gearresteerd nadat ze het schilderij The Hay Wain (1821) van John Constable met grote vellen papier hadden bedekt, met daarop een apocalyptische visie op de toekomst. Ook lijmden ze hun handen vast aan de lijst. Ook in de Royal Academy of Arts in Londen lijmden vijf klimaatactivisten van de groep hun handen vast aan een belangrijk werk: Het Laatste Avondmaal, een reproductie op ware grootte van het beroemde 15de-eeuwse werk van Leonardo da Vinci. Caspar Hughes (50) is klimaatactivist bij Just Stop Oil en zat bij de groep actievoerders die de handen vastlijmden aan Het laatste Avondmaal. Hij vertelt telefonisch over zijn beweegredenen. Artistieke en culturele instellingen zijn volgens hem belangrijke scheidsrechters van onze cultuur. “Mensen die gezegend zijn met creatieve verbeeldingskracht hebben onze geschiedenis en ideeën vastgelegd. Het zijn ruimtes voor introspectie en onderzoek.” Maar waarom beschermen we al die beroemde schilderijen van landschappen, maar niet de landschappen zelf, vraagt Hughes zich af. “Bestaan de prachtige landschappen, die we in musea zien, nog wel? Uiteindelijk zal het nergens meer veilig zijn naarmate het klimaat verergert, ook niet in musea en galeries. De liefde en waardering die we voor kunst hebben is duidelijk, er zijn talloze plekken waar we deze verbluffende werken kunnen aanschouwen. Door onze acties verbreken we de verbinding die we met kunst hebben en veroorzaken we een psychische schok om het bewustzijn van het publiek te bereiken.” Volgens Hughes zijn artistieke en culturele instellingen deel van het systeem dat we hebben gecreëerd, ‘een systeem dat zichzelf consumeert’. “Wat ik schokkend vind, is dat we weinig kunst zien die onze verslaving en consumptie van fossiele brandstoffen weerspiegelt. Hierdoor denk ik dat veel kunstenaars, net als het publiek, zich niet bewust zijn van hoe ernstig de situatie is." “Stel je voor welke impact het kan hebben als artistieke en culturele instellingen besluiten om hun deuren te sluiten totdat onze regeringen beseffen waar ze mee bezig zijn.” Hughes ziet deze acties als een stap in de richting van een veiligere toekomst. Als het doel van de acties was om zo veel mogelijk aandacht te krijgen en een discussie op gang te brengen, lijkt dat alvast gelukt. Het Rijksmuseum reageert kort op de acties in de Europese musea: “We zijn altijd waakzaam. Bescherming van bezoekers, medewerkers, kunst en het gebouw heeft onze hoogste prioriteit.” Wat voor impact klimaatverandering op het Nederlands cultureel erfgoed kan hebben, daar spreekt het museum zich niet over uit.||https://www.parool.nl/kunst-media/klimaatactivisten-bestormen-de-kunstwereld-bestaan-die-mooie-landschappen-uit-de-musea-nog-wel~b8ede9e0/
2022-07-31||Italië geschokt nadat Nigeriaanse straatverkoper wordt beroofd en doodgeslagen||Slachtoffer Alika Ogorchukwu verkocht spullen op straat, zoals veel migranten in het zuiden van Europa. Vrijdagmiddag werd hij plotseling achtervolgd, op de grond gegooid en verschillende malen geslagen. De aanvaller stal ook zijn mobiele telefoon. “De aanvaller sloeg hem eerst met een kruk, gooide hem op de grond en sloeg hem vervolgens meerdere keren met zijn blote handen,” zei Matteo Luconi van de plaatselijke politie zaterdag op een persconferentie. Volgens Daniel Amanza van de immigrantenorganisatie ACSIM, gebruikte Ogorchukwu krukken nadat hij was aangereden door een auto, waarna hij vanwege zijn verwondingen zijn baan verloor. Daarom zou hij zijn toevlucht hebben gezocht in straatverkoop. Met behulp van straatcamera’s kon de politie de aanvaller, de 32-jarige Giuseppe Ferlazzo, traceren en aanhouden. Volgens Luconi werd Ferlazzo woedend nadat Ogorchukwu hem ‘aanhoudend’ had gevraagd om wat kleingeld. De politie ondervraagt momenteel getuigen en gebruikt daarbij ook video’s die op Italiaanse nieuwssites en sociale media circuleren. Volgens Amanza was er een andere aanleiding voor de vechtpartij en werd Ferlazzo woedend nadat Ogorchukwu hem had gezegd dat de vrouw die bij hem was mooi was. “Dat compliment heeft hem gedood,” aldus Amanza tegen het persbureau Associated Press. De aanval vond plaats op klaarlichte dag, midden in een drukke winkelstraat in het centrum van het kustplaatsje. Online circuleren beelden van de aanval, waarop ook stemmen op de achtergrond te horen zijn die oproepen om het geweld te stoppen. Maar het feit dat niemand tussenbeide kwam, schokt heel wat Italianen. “Het tragische feit is dat er veel mensen in de buurt waren. Ze filmden, riepen wel ‘stop’, maar niemand deed iets om ze uit elkaar te halen,” aldus Amanza. Ferlazzo heeft geen verklaring afgelegd. Volgens zijn advocaat Roberta Bizzari heeft hij last van psychische aandoeningen. “Hij is bipolair en kampt met borderline. Daarvoor krijgt hij al een tijdje hulp,” zegt ze tegen de Italiaanse krant La Repubblica. Zo'n 300 Nigerianen die in Civitanova Marche wonen, trokken zaterdagmiddag naar het centrum van de stad om hun woede te uiten en solidariteit te tonen met de nabestaanden van Ogochukwu, die getrouwd was en vader van twee kinderen. Ook zijn vrouw Charity en zoon Emmanuel waren bij de betoging aanwezig. Volgens veel van de demonstranten is Ferlazzo’s daad ingegeven door racistische motieven. “We willen gerechtigheid, het is genoeg met het racisme tegen zwarten,” riepen ze. Volgens de politie zijn er geen aanwijzingen dat het gaat om een racistische aanval.||https://www.parool.nl/wereld/italie-geschokt-nadat-nigeriaanse-straatverkoper-wordt-beroofd-en-doodgeslagen~b1f65969/
2022-07-31||Wat er gebeurt een week voordat het voetbalseizoen begint, zegt niks||Volgens mij is het tien jaar geleden dat Ajax de Johan Cruijff Schaal met 4-2 verloor aan PSV. Ik herinner me hoe Daley Blind een lang sprintduel verloor van Lens, die scoorde met een stift. ‘Dat wordt niks met Blind centraal achterin,’ dacht ik. Misschien schreef ik het zelfs op. Ajax werd kampioen dat seizoen en Blind populair in de Arena. Les: wat er gebeurt een week voordat het seizoen begint, zegt niks. Laat het een troost zijn voor Rensch, die zaterdag even slecht was als Blind toen. Het is wel een probleem dat de back aan de andere kant, Wijndal, ook gedeeld schuldig was aan een doelpunt van PSV. Hij had uit Alkmaar kunnen weten hoe gevaarlijk Til is in de lucht. Gelukkig werd het een prachtwedstrijd, met Veerman, Gakpo en Bergwijn als uitblinkers. Plus een formidabel doelpunt van Kudus.||https://www.parool.nl/sport/wat-er-gebeurt-een-week-voordat-het-voetbalseizoen-begint-zegt-niks~b02f5482d/
2022-07-31||Ook Poetin komt ergens vandaan||Het kwaad, dat boeit. Alles willen we weten over de slechterik. Hoe denkt hij? Hoe leeft hij met zichzelf? En vooral: hoe word je zo? Lips weet: er is altijd een waarom. Geen mens wordt slecht geboren, het donker ontstaat ergens. Ook bij Poetin, dé slechterik van deze tijd, wiens oorlogszucht met geen mogelijkheid anders valt uit te leggen als een demonstratie van boosaardigheid. Maar ook voor hem geldt dat het ergens vandaan komt. In de driedelige documentaireserie Putin: A Russian Spy Story wordt een intrigerend beeld geschetst van hoe hij werd wie hij is. Zijn verhaal is bekend natuurlijk, zijn verleden als KGB-agent, Lips had het al eens gelezen, gehoord en gezien. Maar toch keek hij geboeid naar de eerste aflevering van het drieluik dat eerder al eens werd uitgezonden in 2020 maar om duidelijke redenen nog eens in de herhaling mocht. Vooral de beelden van een jonge Poetin intrigeerden Lips, maar ook de interviews met mensen die hem meemaakten. Het beeld dat ze van hem hadden: een droge, duidelijk humorloze man, heel klein van stuk. Hij vond het belangrijk om je een stevige hand te geven en je recht aan te kijken. Lips zag Poetin als jongetje, als jongeman, en langzaam steeds meer lijkend op de man zoals we hem nu kennen. Maar zo ver kwam het niet: de eerst aflevering stopte op het moment dat hij Boris Jeltsin opvolgde als leider van Rusland. Lips had dan het aanloopje al gezien, hoe hij bij de KGB leerde te manipuleren, liegen, rekruteren en onderdrukken, hoe hij er goed in werd. Hoe hij langzaam leek te gaan beseffen dat het leven maakbaar was, zeker als je het donkere pad neemt. En Lips begreep: zó word je slechterik. Geleidelijk, zonder humor, door stevige handen te geven en mensen dan strak aan te kijken. Reageren? hanlips@parool.nl.||https://www.parool.nl/kunst-media/ook-poetin-komt-ergens-vandaan~b1be36cf1/
2022-07-31||De talentvolle F1 van Ajax – doorgaans gewend te winnen – stond weer samen op het veld||Met zijn kin op zijn borst waggelde Jay Gorter na het laatste fluitsignaal van scheidsrechter Higler zijn strafschopgebied uit. Verslagen, terneergeslagen. De jonge keeper vloekte, terwijl de prijsuitreiking op het veld op het punt van beginnen stond, en hij schudde nog maar eens zijn hoofd. Kreeg hij een keer een kans, ging het zo vreselijk mis. Hij kent de consequentie: volgende week staat Remko Pasveer weer tussen de palen. Dat trainer Alfred Schreuder het voor Gorter opnam, was goedbedoeld. “We maken allemaal fouten, we kunnen dit niet alleen op Jay afschuiven.” Maar ja: een keeper die schuld heeft aan twee treffers en die ook bij een derde tegendoelpunt niet helemaal vrijuit gaat, verliest de wedstrijd voor zijn ploeg. De traditionele opening van het seizoen, tussen de kampioen en de bekerwinnaar, draaide zaterdag in de Johan Cruijff Arena uit op een mooi gevecht. Dat beide clubs nog deels in hun voorbereiding zitten, was geen reden om met de handrem op te spelen. Ook niet voor PSV, dat dinsdag de veel belangrijkere wedstrijd tegen AS Monaco speelt in de voorronde van de Champions League. Trainer Ruud van Nistelrooij: “Zo’n zege als vandaag, in het hol van de leeuw, met vijf goals, dat doet wat met de ploeg.” Uitgelaten vierden de PSV’ers de eerste prijs van het seizoen met de supporters in het uitvak. Brian Brobbey en Kenneth Taylor stonden er bedremmeld bij. De twee vrienden keken met een schuin oog naar Ki-Jana Hoever, de rechtsback van PSV, die voorzichtig zijn hand op de zilveren schaal legde. De drie waren ploeggenootjes, lang geleden, in de F1 van Ajax. Een zeer talentvolle lichting, waarvan ook Ryan Gravenberch deel uitmaakte. Hoe vaak hebben zij na een jeugdtoernooitje niet zo met elkaar op het veld gestaan? Wachtend op een prijsuitreiking, de beker, het vaantje en de ereronde. Winnen was bijna gewoon. Gravenberch ontwikkelde zich het snelst van allemaal. Hij werd in 2018 de jongste Ajaxdebutant ooit in de eredivisie en speelt inmiddels voor Bayern München. Taylor, precies even oud als Gravenberch, hoopt in zijn voetsporen te treden. Als linkshalf begon hij onwennig aan de wedstrijd zaterdagavond. Hij raakte een paar keer onnodig de bal kwijt, opgejaagd door beurtelings Ibrahim Sangaré en Guus Til, maar hij herpakte zich snel. De linkerflank van Ajax marcheerde naarmate de eerste helft verstreek steeds beter. Linksbuiten Steven Bergwijn opende de score na ruim een kwartier. Hij passeerde Hoever binnendoor en krulde de bal in de verre hoek. Van Nistelrooij verweet Hoever niets: “Mooie goal, daar kun je alleen maar voor klappen.” Collega Schreuder had aanvallend meer goede dingen gezien van zijn ploeg. Linksback Owen Wijndal, Taylor en Bergwijn voelden en vulden elkaar goed aan. “Er was veel dynamiek,” zei Bergwijn, “veel lopende spelers om me heen. Dan moet de tegenstander kiezen en dat geeft mij soms net wat ruimte om een actie te maken. Dat is fijn voetballen.” Taylor liet zich gelden in die fase. Hij kreeg drie goede kansen, maar PSV beschikt met Walter Benitez dit seizoen over een uitstekende keeper. De Argentijn liet zich niet verrassen door de jonge Ajacied. Benitez was sowieso de rust zelve. Na 38 seconden kapte hij de instormende Ajaxspits Dusan Tadic doodleuk uit in zijn strafschopgebied om de bal rustig mee te geven aan back Philipp Max. Van Nistelrooij: “Dan denk je als ploeg ook: dat komt wel goed met die keeper.” Bij Ajax dacht niemand dat over Jay Gorter, toen de 22-jarige doelman bij een voorzet van Cody Gakpo zijn goal uitkwam en vervolgens niet de bal maar het hoofd van collega Daley Blind raakte. Het kopballetje van Guus Til hobbelde over de lijn. Even daarvoor had Til uit een identieke voorzet van Gakpo simpel het kopduel van Wijndal gewonnen en voor de 1-1 gezorgd. Zoals gezegd wilde Schreuder niet alleen Gorter de schuld geven. “Je moet Gakpo dwingen naar zijn linkerbeen en niet met rechts een voorzet laten geven,” deelde hij een standje uit aan Devyne Rensch. En over Wijndal: “Je moet in het strafschopgebied contact hebben met je tegenstander, zodat Til niet zo makkelijk kan koppen.” Het hoort erbij in deze fase van het seizoen, waarin elftallen nog vorm moeten krijgen en nieuwe spelers hun weg moeten vinden. Dat gaat gepaard met veel wissels, ook al staat er een prijs op het spel. Wijndal (ook goed voor een assist op Antony bij de 2-2) moest na rust plaatsmaken voor aankoop Calvin Bassey, maar het debuut van de Engelse verdediger liep uit op een deceptie: na een kwartier kreeg hij terecht rood voor een harde tackle. Die klap kwam Ajax niet meer te boven, nadat Gorter eerst had geblunderd op een schot van Armando Obispo (rebound Gakpo, 2-3) en hij ook een van richting veranderde inzet van Til niet over de lat kon tikken (2-4). Tegenover de 3-4 van Mohammed Kudus stond nog een vijfde treffer van PSV, van invaller Xavi Simons. Voor Brobbey was geen eer te behalen. Hij mocht een kwartier, plus negen minuten blessuretijd, meedoen terwijl Ajax was gereduceerd tot een tiental. Brobbey moet fitter worden om eerste spits van Ajax te kunnen zijn. De club betaalde 17 miljoen euro aan RB Leipzig om hem terug te halen, maar Schreuder springt voorzichtig met hem om. Brobbey werd in zijn prille carrière geregeld geplaagd door blessures. “Brian is het niet gewend basisspeler te zijn bij een profclub. Het is onze taak hem dat uit te leggen en begrip te kweken. Er zit een plan achter, omdat we hem voor langere tijd fit moeten houden.” Beteuterd stond Brobbey zij aan zij met Taylor tijdens de ceremonie na afloop van de strijd om de Johan Cruijff Schaal. De eerste slag is voor hun maatje Ki-Jana Hoever, die Ajax op 16-jarige leeftijd verliet en die na weinig speeltijd bij Liverpool en Wolverhampton Wanderers zijn loopbaan bij PSV nieuw leven hoopt in te blazen. Het tikkie dat Hoever met PSV uitdeelde, deed best even zeer.||https://www.parool.nl/sport/de-talentvolle-f1-van-ajax-doorgaans-gewend-te-winnen-stond-weer-samen-op-het-veld~bb5abfd6/
2022-07-31||Zwaargewonde na brand in woning aan het Oosterpark||Een tweede slachtoffer, die rook had binnengekregen, is ter plaatste nagekeken en hoefde niet naar het ziekenhuis. De brandweer onderzoekt nog hoe de brand is ontstaan.||https://www.parool.nl/amsterdam/zwaargewonde-na-brand-in-woning-aan-het-oosterpark~bfe83e61/
2022-07-31||Schreuder wil defensieve problemen Ajax snel oplossen||Zijn medespelers leefden met hem mee. Wat ze ook probeerden, ze konden hem niet opbeuren. Gorter ging zwaar in de fout bij de 1-2 van Guus Til. Hij stompte tegen het hoofd van Daley Blind in plaats van tegen de bal. Cody Gakpo kon 2-3 maken omdat Gorter een afstandsschot van Armando Obispo niet onder controle kreeg. Ook bij de 2-4 van Til, via het lichaam van Edson Álvarez, zag de jonge keeper er niet goed uit. Gorter verdiende het om te keepen tegen PSV, zei zijn trainer Alfred Schreuder vlak voor het duel. “Hij is fit gebleven en heeft een uitstekende voorbereiding gedraaid.” De opvolger van Erik ten Hag kan bij Ajax beschikken over drie doelmannen. Remko Pasveer is ook weer fit en de geblesseerde Maarten Stekelenburg hervat waarschijnlijk snel de training. Pasveer lijkt een belangrijke kandidaat voor een basisplaats in het eerste competitieduel van zaterdag met Fortuna Sittard. “Maar zo ver wil ik nu niet gaan”, zei Schreuder. “Jay heeft ook goede dingen gedaan, maar bij een keeper gaat het sneller om dingen die niet goed gaan. Over iedere tegengoal kan je iets zeggen. Je kan ook zeggen dat verdedigers niet in die situatie mogen komen. Het is te kort door de bocht om alleen Jay de schuld te geven.” “Ik heb mijn huiswerk natuurlijk wel gedaan voordat ik hier ben begonnen”, zei Schreuder. “Ajax kreeg in de laatste duels van het vorige seizoen ook al veel te veel doelpunten tegen. We moeten echt beter gaan verdedigen. Ik heb veel positieve dingen gezien in aanvallend opzicht. Maar vijf tegentreffers kan natuurlijk niet.” Gorter was de schlemiel bij Ajax. Maar Devyne Rensch gunde Cody Gakpo veel te veel tijd voor een goede voorzet. En Owen Wijndal was te laat om de gelijkmaker van Til (1-1) te voorkomen. “We staan soms niet goed opgesteld. Dat moet echt snel beter”, zei Schreuder. De nieuwe trainer vindt niet dat Ajax met Jurriën Timber en Daley Blind lengte tekort komt in het centrum van de defensie. “Martínez was ook niet de langste”, zei hij over de Argentijn die naar Manchester United is vertrokken. En met Calvin Bassey hebben we ook een lange jongen die centraal achterin kan spelen.” De Nigeriaan, voor 23 miljoen euro overgekomen van Rangers FC, viel als linksback in tegen PSV. Na ruim een kwartier kreeg hij een rode kaart voor een wilde tackle. “We stonden 3-4 achter en hij wilde te graag en was te laat”, zei Schreuder. “Maar je kan voor zo’n overtreding zeker een rode kaart geven.”||https://www.parool.nl/sport/schreuder-wil-defensieve-problemen-ajax-snel-oplossen~bdf42e42/
2022-07-31||Hoogleraar Marc Swerts: ‘Als schrijver iets verzinnen werkt heel bevrijdend’||Hij is naar eigen zeggen altijd groot fan van de Engelse tv-serie Fawlty Towers geweest omdat het concept ervan even simpel als herkenbaar is. “De reeks speelt zich af op een plek waar iedereen weleens geweest is, een hotel, en in elke aflevering gebeurt vervolgens iets dat tot grote hilariteit kan leiden. Een voedselvergiftiging, een incompetente Ierse klusjesman of een groep Duitse toeristen die tot op het bot beledigd worden. Tel daarbij een paar herkenbare karakters op en een legendarische serie is geboren,” zegt Marc Swerts. Met die kennis in zijn achterhoofd verscheen in 2020 Dekker – een campusroman, gevolgd door Nach Schwitzerland (2021) en onlangs werd de trilogie gecompleteerd met De halve wereld. Alleen is de setting van die trilogie niet een hotel, maar een universiteit. Swerts neemt een bijzondere plek in op de Tilburgse academie. Hij is als hoogleraar discoursstudies gespecialiseerd in non-verbale communicatie en prosodie. Hij doet onderzoek naar zaken als intonatie, spraakmelodie, ritme en pauzering – in combinatie met non-verbale signalen zoals handgebaren en gezichtsexpressies. Daarnaast schrijft hij in hoog tempo romans en in zijn vrije tijd is hij ook nog eens succesvol muzikant. Een van zijn meest recente wapenfeiten is het begeleiden van zanger Spinvis tijdens het laatste Gala van de Wetenschap op zijn hit Een Kindje van God. “Ik werkte op een instituut en mijn collega’s hadden de tape van Ferdi E. bestudeerd. Voor de jongere lezers: dit is de man die Heijn in 1987 had ontvoerd en op een cassettebandje, dat op tv werd uitgezonden, zijn eisen bekendmaakte. Die collega’s hebben geprobeerd te achterhalen of je op basis van de stemkarakteristieken iets kan zeggen over de persoon, de karaktereigenschappen of de afkomst. De mensen die de analyse hadden gedaan moesten achteraf toegeven dat het eigenlijk heel erg tegenviel. Er werd toen bijvoorbeeld gesteld dat het iemand zou zijn met een niet-Nederlandse achtergrond maar dat was achteraf gezien niet zo.” “Naar aanleiding daarvan ben ik ook naar die tape gaan luisteren. Hoor ik andere dingen die in deze stem zitten, vroeg ik me af. Toen is bij mij het vuurtje ontbrand en merkte ik bijvoorbeeld dat ik ook thuis op een andere manier ben gaan luisteren. Mijn vrouw zei een keer in die tijd dat ik niet luisterde. Dat doe ik wel, zei ik, maar ik luister hoe je dingen aan het formuleren bent. Ik luisterde naar haar stem en wist bijvoorbeeld wanneer ze haar zin zou afronden. Dat geldt ook voor dit gesprek. Ik kijk naar jou en ik kan precies voorspellen wanneer je gaat knikken of wanneer je aha zegt. Als je erop gaat letten, pas dan valt het op hoeveel je van dit soort zaken op de automatische piloot doet.” “Zeker. Het was ergens in 2009 en dagelijks reed ik van mijn woonplaats Grote-Brogel in België naar de campus in Tilburg. De autoradio stond altijd aan en op het hele uur hoorde ik het nieuws, vaak voorgelezen door dezelfde mevrouw. Na een paar keer haar gehoord te hebben kreeg ik door dat ze heel consequent klemtonen verkeerd gebruikte. Ze benadrukte heel vaak de foute woorden, wat soms hele verkeerde suggesties kan wekken. Het maakt namelijk nogal wat uit of je in een zinnetje als ‘ik voel me serieus genomen’ het accent op het laatste of op het voorlaatste woord legt.” “Het is pure fascinatie. Ik heb met mensen wat anderen hebben met aapjes. Die gaan naar de dierentuin om te zien hoe vreemd die beesten lopen of dat ze vlooien bij elkaar wegplukken. En sommigen vinden dat vervolgens grappig, terwijl dat feitelijk niet zo is. De apen zijn gewoon zichzelf. Mensen doen omgekeerd ook wel eens gekke dingen en dat vind ik heel interessant. Ik kijk naar iemands gezicht, de wenkbrauwen, hoe de ogen bewegen en wat die signalen betekenen. En nee, ik ben hier zeker niet de eerste mee, Darwin heeft er destijds al onderzoek naar gedaan.” “De boeken zijn een uitvergroting van iets dat we allemaal wel eens meemaken. Voor mij speelt dat zich af in de universitaire wereld. Mijn eerste boek ging over het prijzencircuit dat erg speelt in de academische wereld. Het tweede boek gaat over escapisme, met een hoofdpersoon die deelneemt aan een conferentie in Zwitserland. Mijn nieuwe boek gaat over reorganisatie en vernieuwing, en focust op een open dag die wordt georganiseerd en alles wat daarbij komt kijken.” “Het zijn inderdaad karikaturen, maar dat is eigen aan satire. Toen ik begon met schrijven vroeg ik me af of ik diepzinnig filosofisch moest gaan schrijven of psychologisch, maar dit genre lag mij beter. Net als in Fawtly Towers wil ik ook de karakters niet laten veranderen. En zonder me met de groten te vergelijken, probeer ik een Carmiggelt-insteek te hebben. Ik vind het leuk om over normale dingen te schrijven die dagelijks op de universiteit afspelen. En ik hoop dat het boeiend en herkenbaar is, ook voor mensen die de universiteit niet kennen, en die misschien nog nooit gehoord hebben van een rector of een toga.” “Dat herken ik. De personen in mijn boek zijn net mensen. Ook de professoren. Of beter gezegd, zeker de professoren. Ze hebben niet alleen doordachte ideeën over belangrijke issues, maar ze zijn ook bezig met de grootte van hun werkkamer. Om maar een voorbeeld te noemen. Daarnaast is een universiteit ook een hiërarchische organisatie, wat best opmerkelijk is. Want ideeën kunnen hiërarchisch zijn, het ene idee is misschien meer waard dan het andere, maar wie dat idee vertelt, dat doet eigenlijk niet ter zake. Als je in het leger zit, dan snap ik dat je een kolonel en een generaal moet hebben. Want als het oorlog is, dan moet er naar één iemand geluisterd worden.” “Als wetenschapper ben je gebonden aan inhoud en stijl en je mag niet liegen. Je rapporteert waar je zeker van bent. Dat is interessant, maar ook beperkend. Als schrijver geldt het tegengestelde. Ik moet verzinnen en ik kies de vorm die ik wil. Dat is soms heel bevrijdend.” “Ik maak er tijd voor en krijg er energie van. Als muzikant moet je ter plekke creatief zijn. Bij het Gala van de Wetenschap vroeg ik aan Erik: wat moet ik doen? ‘Doe maar iets,’ zei hij. Het was spannend en griezelig maar zorgde voor heel veel voldoening achteraf.”||https://www.parool.nl/kunst-media/hoogleraar-marc-swerts-als-schrijver-iets-verzinnen-werkt-heel-bevrijdend~bd4a9597/
2022-07-31||Voor de laatste keer dansen op Charly Lownoise & Mental Theo in de Ziggo Dome: ‘Als je niet gaat hakken, kun je beter thuisblijven’||Er is geen dresscode en toch lijkt het erop alsof iedereen die naar The Final Show van Charly Lownoise & Mental Theo in de Ziggo Dome gaat, het codewoord ‘strak’ heeft doorgekregen. Strakke broeken, strakke shirts, strakke jurken, strakke rokken. Het is te verklaren, legt Jelissa Landwerd (34) uit. “Strakke kleren zit lekkerder tijdens het dansen, anders gaan de stofjes alle kanten op, dat weet iedereen die iets van happy hardcore weet.” Meer dan een kwart eeuw geleden braken Ramon Roelofs en Theo Nabuurs, die zich Charly Lownoise en Mental Theo noemden, in rap tempo door. Ze scoorden in vier jaar twaalf top 10-hits. Een van de bekendste is Wonderful Days, waarmee ze ook internationaal doorbraken. De twee gaven hun allerlaatste optreden samen in een uitverkochte Ziggo Dome, die gestaag volliep terwijl de Johan Cruijff Arena ertegenover voortijdig leegstroomde omdat teleurgestelde Ajaxfans eerder naar huis gingen. De broers Dennis (44) en Remco (50) Haarman houden ‘van de beats en van Ramon en Theo’. “Met een biertje op kunnen we daar echt van genieten,” zegt Dennis. “We gaan dansen en hakken, natuurlijk. Je weet toch wat voor optredens Charly Lownoise & Mental Theo geven? Als je niet gaat hakken kun je beter thuisblijven.” Het is nog even spannend voor de broers, die uit de buurt van Deventer komen, wie van hen vrijwel nuchter de nacht moet doorkomen terwijl ze ‘wel wat bier’ nodig hebben om écht te ontspannen op deze muziek. Het optreden, dat om 20.30 uur van start gaat met Mark van Dale in het voorprogramma, eindigt pas om 03.00 uur. Dan is er geen openbaar vervoer meer, dus trekken de broers een lootje om te bepalen wie de bob moet zijn. “Remco mag maar twee biertjes en er komen wel meer optredens. Niet van deze mannen, maar hardcore blijft bestaan. Andere artiesten kunnen deze beats ook maken. Hoop ik.” Natasja Been (36) is samen met vijf vrienden naar Amsterdam gekomen. Ze kocht de kaartjes twee jaar geleden al en heeft in de afgelopen weken al zoveel gefeest – Zwarte Cross, Free Festival en andere hardstylefeesten – dat de spanning zich voor The Final Show ‘niet echt heeft opgebouwd’. “Hoeft ook niet. Zij stoppen, wij blijven gaan. We vinden wel andere hardcorefeesten.” De vriendengroep feest deze avond niet met ‘snoepjes’, maar alleen met bier. Al drinkt Boy Warmer (33) het liefst zo min mogelijk, zegt hij gekscherend. “5,20 euro voor een biertje? Wat zijn dat voor prijzen? Dat is echt niet normaal. En 7,50 voor een grote patat. Gelukkig hebben we al gegeten.” De vrouw van Patrick van der Veen (51) is voor het eerst bij een optreden van Charly Lownoise & Mental Theo. Van der Veen heeft de twee zo’n twintig jaar geleden twee keer zien optreden. “Sindsdien ben ik wel veel naar andere hardstylefeesten gegaan, maar niet naar Charly en Mental. Nu het de laatste keer is, zei ik tegen mijn vrouw: nu móét je wel. Een andere kans krijg je niet. We wonen in Noord-Brabant en hebben er een weekendje Amsterdam van gemaakt. We slapen in een hotel hier iets verderop.” Van der Veen gaat zijn ‘gabbers’ niet missen. “Het voelt alsof ze nooit weg zijn geweest, ook niet in corona. Ik draaide ze toen ik eind twintig was ook nog veel thuis. Gewoon hun muziek opzetten en dansen. Zo simpel en daarna is je hoofd weer leeg. Dat doe ik nog steeds.” “Dit zou iedereen met een drukke kantoorbaan moeten doen: verplicht een kwartier dansen op hardcore. Als je niet kan hakken, dan moet je het leren. Op YouTube staan video’s en anders ga je gewoon een beetje springen op je ene been en dan op je andere. Doe gewoon wat, dan raak je ook afgeleid van je werk.”||https://www.parool.nl/nieuws/voor-de-laatste-keer-dansen-op-charly-lownoise-mental-theo-in-de-ziggo-dome-als-je-niet-gaat-hakken-kun-je-beter-thuisblijven~b7392e2d/
