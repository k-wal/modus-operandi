2022-07-29||Waarom wéér een coronaprik? En 4 andere vragen over de nieuwe vaccinatiecampagne||Minister van Volksgezondheid Ernst Kuipers (D66) besloot vrijdag tot een nieuwe massale vaccinatiecampagne. Iedereen van 12 jaar en ouder wordt vanaf september uitgenodigd. De prikvolgorde gaat weer van oud naar jong, en met zorgpersoneel en kwetsbaren voorop. Dus eerst mogen de mensen die ook jaarlijks in aanmerking komen voor de griepprik, daarna volgen de jongeren. “Het hoogtepunt van de coronacrisis lijkt achter ons te liggen en daar heeft vaccineren een belangrijke bijdrage aan geleverd,” meldt Kuipers. “Toch houdt het kabinet rekening met een mogelijk nieuwe coronagolf in het najaar. Om de bescherming tegen ernstige ziekte en sterfte op peil te houden, de zorg bereikbaar te houden en om uitval van personeel te voorkomen, adviseert het OMT om een nieuwe vaccinatieronde te starten.” 1. Waarom weer vaccineren? Omikron is toch veel milder?Omdat het vaccin goed beschermt tegen ernstige ziekte maar niet voor eeuwig. Boost- en herhaalprikken zijn nodig om de verdedigingsmuur op peil te houden. “Je verlaagt de kans om door besmetting in het ziekenhuis te belanden flink met een vaccinatie,” zegt viroloog Ab Osterhaus. Volgens de laatste RIVM-rapportage beschermt de herhaalprik voor 60-plussers voor 77 procent tegen ziekenhuisopname en voor 80 procent tegen ic-opname. Die beschermingswal brokkelt wel af naar verloop van tijd. Zo zijn de mensen die alleen de basisserie vaccinaties haalden een jaar later nauwelijks nog beschermd, constateert het RIVM. 2. Willen mensen zich nog wel laten vaccineren?Lang niet zo massaal als bij de start van de vaccinatiecampagne begin 2021. De impact van de pandemie veranderde de afgelopen maanden volledig, met een dominante virusvariant die milder uitpakt, in totaal meer dan 8 miljoen geregistreerde infecties, maar met amper nog restricties. Met de afgenomen impact op ons leven daalt ook de vaccinatieopkomst. Ruim acht op de tien Nederlanders meldden zich nog voor de basisserie bij de start in 2021, bij de boosterprik was dat nog maar zes op de tien. En de uitnodigingsbrief voor de herhaalprik belandde afgelopen voorjaar bij bijna de helft van de 60-plussers in de oud papierbak. Inmiddels zijn er wel 2,5 miljoen herhaalprikken gezet. De vaccinatiegraad in de groep van 60 jaar en ouder (plus verpleeghuisbewoners en mensen met een ernstig verminderde weerstand) ligt nu op 50,9 procent. Deze doelgroep kreeg onlangs opnieuw een herinneringsbericht om de prik te halen. Volgens de meest recente RIVM-peiling naar vaccinatiebereidheid zou ruim zes op de tien mensen die zich in het verleden liet prikken (waarschijnlijk) opnieuw een vaccinatie halen als de overheid die aanbiedt. 3. Zijn de speciale omikronprikken op tijd klaar?De fabrikanten Pfizer en Moderna zijn al ver met de omikronupdate van hun vaccin. Medicijnwaakhond EMA hoopt hem in september een stempel te kunnen geven, waarna landen herhaalprikken kunnen aanbieden die beter werken tegen de omikronvariant. Al is het bijna ondoenlijk om steeds iedere subvariant snel te verwerken in een vaccin, zegt immunoloog Ger Rijkers (University College Middelburg). “Je kunt geen vaccin maken tegen een virus dat er nog niet is. Maar toch ben ik optimistisch over de omikronvaccins, de eerste gegevens zijn bemoedigend.” Rijkers – zelf 60-plus – is overigens ook pas onlangs de herhaalprik gaan halen, maanden na de uitnodiging. “Ik had verwacht dat de aangepaste vaccins er al zouden zijn. Maar dat was te optimistisch. Idealiter is de herhaalprik dit najaar met een omikronvaccin, maar het oude vaccin geeft ook nog altijd een degelijke bescherming, dus het blijft van belang.” 4. Zijn de GGD’s er klaar voor?Dat is wel de belofte van de GGD. De basiscapaciteit bij de start van een nieuwe vaccinatiecampagne moet op 300.000 prikken per week liggen, dat wordt uitgebreid naar 700.000 vaccinaties. Daarvoor werd eerder geld vrijgemaakt, de GGD is begonnen met het werven van personeel, al erkent een woordvoerder dat het in de huidige arbeidsmarkt ingewikkeld wordt. “Dat is een uitdaging.” 5. Wordt dit dan de allerlaatste coronaprik?Nee, denken diverse experts. Viroloog Ab Osterhaus verwacht dat de coronavaccinatie in het ‘jaarpakket’ naast de griepprik komt, vooral bedoeld voor ouderen en kwetsbaren. “Maar dat zijn vragen voor het postpandemische tijdperk, daar zijn we nog niet,” zegt Osterhaus.||https://www.parool.nl/nederland/waarom-weer-een-coronaprik-en-4-andere-vragen-over-de-nieuwe-vaccinatiecampagne~bc33810d/
2022-07-29||Wat is er te doen tijdens Pride Amsterdam?||Onder het motto ‘Be who you are, love who you want’ wil Pride Amsterdam blijvend aandacht vragen voor de acceptatie en gelijkheid van lhbtq's overal ter wereld. Jaarlijks komen honderdduizenden bezoekers naar de hoofdstad om het meerdaagse festival bij te wonen. Pride Amsterdam biedt met haar partners een scala aan evenementen op het gebied van debat, kunst, theater, film, (dance)feesten en sport. In 2020 werd de Prideweek afgelast vanwege corona en in 2021 vond er een afgeschaalde versie plaats, zonder botenparade en straatfeesten. Pride Amsterdam wordt dit jaar van 30 juli tot en met 7 augustus gehouden. Het thema van Pride Amsterdam is dit jaar ‘My Gender, My Pride’: de organisatie wil extra aandacht besteden aan de strijd om ook qua genderidentiteit af te mogen wijken van de norm. Op 30 juli wordt de week afgetrapt met de jaarlijkse Pride Walk en voorafgaande demonstratie op de Dam. Pride Amsterdam wil de traditie in leven houden waar het allemaal mee begon: een politiek protest om een eind te maken aan de discriminatie van lhbtq’s. “Want de strijd om gelijke rechten en om te kunnen zijn wie je bent en houden van wie je wilt is nog iedere dag actueel.”30 juli 11.00 uur, de Dam The Student Hotel in Oost wordt negen dagen lang omgedoopt tot The Pride Hotel. Hier wordt 24/7 Pride TV uitgezonden en ook worden vele activiteiten georganiseerd. Van een boekpresentatie over lhbtq asielzoekers, tot workshops over self care en opstaan tegen straatintimidatie, en een Virtual Realitymuseum over lhbtq-cultuur.30 juli t/m 6 augustus, Wibautstraat 129 Pride Nieuw-West‘Al tig jaar vragen bewoners, bestuurders en politici om een Pride in Nieuw-West,’ schrijft Tofik Dibi, bestuursadviseur Nieuw-West, op Twitter. Dit jaar is het dan eindelijk zover. Op 29 juli wordt de Pride feestelijk geopend aan de Sloterplas, waar stadsdeelvoorzitter Emre Ünver de regenboogvlag zal hijsen. Op 1 en 2 augustus wordt in Polderheuvel een klein, multicultureel festival georganiseerd voor jong en oud. Zodat lhbtq’s hier ‘ook in hun eigen stadsdeel zichzelf kunnen zijn’.29 juli, 1 & 2 augustus, Nieuw-West Op het Mahlerplein is de openluchttentoonstelling van Stichting Pride Photo te zien. Met het thema ‘Celebrating the Unseen’ wil de organisatie de meest ongeziene groepen en verhalen uit de wereldwijde lhbtq-gemeenschap onder de aandacht brengen.Hele week, Mahlerlplein House of Vineyard brengt de ballroom scene naar Nederland. Tijdens een tweedaags Prideprogramma kun je hier kennismaken met de belangrijkste ballroom dansstijlen: vogueing, posing, en punking. Ballroom heeft haar roots in de New Yorkse lhbtq-undergroundscene, en draait om attitude, lef en zelfvertrouwen.3 en 4 augustus, De Melkweg. ‘Pride is a protest – en wat beter dan die space te ownen op de dansvloer?’ De organisatie van Pon di Pride organiseert door het hele jaar heen feesten in de Melkweg die een safe space moeten vormen voor lhbtq’s, met extra aandacht voor queers van kleur.5 augustus, De Melkweg Vlak voor Pride is het eindelijk zover: de eerste queer sportschool van Amsterdam opent haar deuren. Bij We Are Queer worden ‘alle lichamen gevierd’ en moet sport je helpen om je thuis te voelen in je eigen lijf. Tijdens Pride kun je hier elke dag terecht voor groepstrainingen en andere activiteiten, zoals een dragbingo en gesprekken over veiligheid in de stad. We Are Queer, Wagenaarstraat 336 Vanessa van Cartier, winnares van Drag Race Holland seizoen 2, wordt tijdens het SkyLaganza Drag Queen Event vergezeld door My Little Puny, Keta Minaj en Tabitha. Het belooft een evenement vol glitter & glamour en betoverende belevenissen te worden, met onder meer een dragbingo en verschillende lipsync-optredens.3 augustus, DoubleTree Hilton TransAmsterdam organiseert net als voorgaande jaren de TransPride Walk, een protestmars speciaal voor trans personen. De Walk eindigt bij het straatfeest Pride Oost, met optredens van verschillende trans artiesten en kunstenaars.3 augustus, Oosterpark De Britse toneelschrijver Christopher Marlowe creëerde al in de 16e eeuw één van de eerste openlijk homoseksuele personages: koning Edward II, in het gelijknamige toneelstuk. Regisseur Char Li Chung maakte hier zijn eigen kostuumdrama van, tijdens Pride op twee avonden te zien in het Internationaal Theater Amsterdam4 en 5 augustus, ITA Dit feest van queer minded café Pamela, gelegen aan de Jacob van Lennepstraat, wordt gehouden in de in regenboogkleur gehulde bar Waterkant, aan het water van de Marnixstraat. Het event zet zich af tegen grote commerciële bedrijven die Pride – wat ooit een opstand was – hebben gestolen voor een PR-stunt, aldus de organisatoren. Het café werkt met een RSVP-systeem en wil vooral queer mensen en échte bondgenoten welkom heten.6 augustus, Marnixstraat 246 De wereldberoemde feestelijke afsluiter van de week: na twee jaar afwezigheid mogen de Prideboten dit jaar weer over de grachten varen tijdens de Canal Parade. Omdat alle deelnemers van de afgelopen jaren werden doorgeschoven, waren er dit jaar geen inschrijvingen. Onder meer Gemeente Amsterdam, Amnesty International, Pink Nieuw-West, Disco Dolly, Drag Queens United en tientallen anderen hebben zich aangemeld. De route is als vanouds: de boten varen vanaf het Oosterdok, door de Nieuwe Herengracht, Amstel en Prinsengracht naar het Westerdok. 6 augustus, hele stad Op de laatste feestelijke dag van Pride worden dit jaar weer talloze straatfeesten georganiseerd die de afgelopen twee jaar moesten wachten. Bij onder meer het Homomonument, de Zeedijk en de Reguliersdwarsstraat kun je zoals vanouds dj’s, drag acts, live performances en heel veel gezelligheid verwachten.||https://www.parool.nl/amsterdam/wat-is-er-te-doen-tijdens-pride-amsterdam~b91fcb29/
2022-07-29||Tweede dode door apenpokken in Spanje||Spanje is zwaar getroffen door de ziekte met inmiddels 4298 bevestigde besmettingen. Van de 3750 besmette personen over wie informatie beschikbaar is, werden er 120 in het ziekenhuis opgenomen en stierven er dus twee. De gemiddelde leeftijd van de besmette personen is relatief laag: 37 jaar. Kort voor Spanje meldde Brazilië een eerste sterfgeval als gevolg van het apenpokkenvirus. Het zou gaan om het zesde sterfgeval in de huidige uitbraak van de apenpokken en de eerste buiten Afrika. Het slachtoffer was een 41-jarige man die kanker en een verzwakt immuunsysteem had. De recente uitbraak van het apenpokkenvirus buiten de streken waar het normaal in Afrika voorkomt, vormt volgens de WHO een internationaal risico. De organisatie riep vorige week de apenpokken uit tot een wereldwijde gezondheidscrisis. Wie apenpokken oploopt, kan last krijgen van koorts, hoofdpijn, spierpijn en algehele malaise. Na een aantal dagen ontstaat een uitslag met blaasjes op de huid. Meestal worden mensen niet heel erg ziek van een infectie. Het virus verspreidt zich onder meer via huid-op-huidcontact. Iedereen kan het virus oplopen. In Nederland is de GGD inmiddels begonnen met het vaccineren van hoogrisicogroepen. Ook krijgen de nauwe contacten van mensen die aantoonbaar besmet zijn met het apenpokkenvirus een vaccinatie.||https://www.parool.nl/nederland/tweede-dode-door-apenpokken-in-spanje~bc55177d/
2022-07-29||Justitie zegt beelden snelwegcamera’s tóch te gaan gebruiken om boeren aan te pakken||Dat bracht het Openbaar Ministerie op vrijdagavond naar buiten. De hele week werd gezegd door Rijkswaterstaat dat dit technisch niet zou kunnen en als het al wel zou kunnen, zou Rijkswaterstaat de beelden niet ter beschikking stellen omdat de camera’s langs snelwegen daarvoor niet zijn bedoeld. Bovendien zou volgens de korpsleiding van de politie eerst een wetswijziging nodig zijn. Justitie wil de verklaring niet verder toelichten. “Het is wat het is. We gaan er verder niet op in.” Op de vraag of het bericht louter is bedoeld om actievoerders af te schrikken, is de reactie: “Wij doen geen dingen om af te schrikken.” In de verklaring van het openbaar ministerie in Oost-Nederland staat: ‘Rijkswaterstaat heeft camera’s op ons hoofdwegennet voor monitoring van de doorstroming van het verkeer. Het Openbaar Ministerie heeft aan Rijkswaterstaat het verzoek gedaan om beelden te delen met politie en het OM. In samenwerking tussen politie en Rijkswaterstaat is het thans mogelijk gemaakt om beelden veilig te stellen.’ Volgens justitie zal dat gebeuren bij incidenten op specifieke locaties, waar zich (ernstige) strafbare feiten voordoen die de (verkeers)veiligheid op en rond de weg in gevaar brengen. ‘Deze beelden kunnen gebruikt worden voor de vaststelling van strafbare feiten en de opsporing daarvan, ook achteraf.’ Rijkswaterstaat is verbaasd over de verklaring van justitie. “Geen idee waarop dit is gebaseerd. Zover ik weet kan en mag het niet. Ze kunnen hooguit rechtstreeks meekijken. Hoe ze beelden willen veiligstellen, weet ik niet,” aldus een woordvoerder. “We nemen de beelden niet op en gaan dat ook niet doen. Als de politie toestemming heeft van het openbaar ministerie staat onze deur open en dan moet de politie vervolgens zelf bepalen hoe ze de beelden veilig willen stellen. Onze systemen staan niet op opnemen.”||https://www.parool.nl/nederland/justitie-zegt-beelden-snelwegcamera-s-toch-te-gaan-gebruiken-om-boeren-aan-te-pakken~b9dbd5ad/
2022-07-29||Olie- en gasbedrijven maken miljarden winst, mede dankzij de Oekraïneoorlog||Het Britse oliebedrijf Shell, dat in november 2021 zijn hoofdkantoor verhuisde van Den Haag naar Londen, verdubbelde daarmee zijn kwartaalwinst: in de eerste drie maanden van het jaar maakte het ruim 6,9 miljard euro winst. Van de 24,5 miljard euro winst die het concern in de eerste helft van het jaar maakte, besteedde het 8,5 miljard aan het opkopen van eigen aandelen. Hiervan profiteren vooral de aandeelhouders. De nettowinst van Exxon, het grootste olieconcern in de Verenigde Staten, bedroeg 17,5 miljard euro op een totale omzet van 113,3 miljard euro. Daarmee ligt de winst meer dan drie keer zo hoog als een jaar eerder en werd het vorige record uit 2008 overtroffen. Om de aandeelhouders te laten delen in de hoge winsten is het bedrijf uit Texas bezig met een aandeleninkoopprogramma van bijna 30 miljard euro. Bij Chevron ging het om een winst van 11,3 miljard euro, een verviervoudiging ten opzichte van een jaar geleden. De omzet was 67,2 miljard euro. Ook Chevron is bezig met een miljardeninkoop van eigen aandelen. Bij elkaar maakten deze drie olie- en gasbedrijven 46,4 miljard euro winst. De winstcijfers staan in schril contrast met de berichten over energiearmoede sinds het uitbreken van de oorlog in Oekraïne. Zo berichtte het Nationaal Instituut voor Budgetvoorlichting (Nibud) eerder deze maand dat één op de drie huishoudens niet kan rondkomen. Een van de belangrijkste oorzaken hiervan is de stijgende energierekening. De Europese Commissie waarschuwde enkele weken geleden voor teruglopende koopkracht door de aanhoudende inflatie, mede veroorzaakt door de stijging van energieprijzen. Ook aan de pomp merkt de autobestuurder de stijgende brandstofprijzen. Zo steeg de prijs van één liter Shell Fuelsave van 1,594 in januari 2021 naar 2,361 vorige maand, een toename van 50 procent. Saillant detail bij de stijgende winstcijfers van de olie- en gasconcerns is dat ExxonMobil en Shell beide voor 50% eigenaar zijn van de Nederlandse Aardolie Maatschappij (NAM), de uitbater van onder meer het Groninger gasveld. Momenteel loopt er een de parlementaire enquete naar de gevolgen van de gaswinning op de provincie en de door winning veroorzaakte aardbevingen. Eerder bleek uit onderzoek van NRC uit mei 2022 dat beide bedrijven actief hebben gelobbyd voor het verhogen van de gaswinning na de zware aardbeving in Huizinge in 2012. Hierdoor werd het risico op meer en zwaardere aardbevingen vergroot, concludeerde het Staatstoezicht op de Mijnen, dat juist adviseerde om de gaswinning ‘zo snel mogelijk en zo veel als mogelijk en realistisch is’ te verlagen.||https://www.parool.nl/wereld/olie-en-gasbedrijven-maken-miljarden-winst-mede-dankzij-de-oekraineoorlog~bc07068d/
2022-07-29||Vechtpartij in Vianenstraat Zuidoost, politie doet onderzoek||Rond 19.40 uur kwamen bij de politie diverse meldingen binnen over een vechtpartij in Gein, waarbij mogelijk ook gestoken was. Hierop zetten de hulpdiensten divers materieel in: er kwam een traumahelikopter ter plekke en meerdere ambulances. Op de plaats delict vond de politie bloedsporen in een portiek. Voor verder onderzoek is de politie de woning binnengegaan. In het pand is één verdachte aangehouden. De politie weet niet waar het slachtoffer zich bevindt en verricht ook buiten de woning sporenonderzoek.||https://www.parool.nl/amsterdam/vechtpartij-in-vianenstraat-zuidoost-politie-doet-onderzoek~b0eba13e/
2022-07-29||Ton Kelders (1928-2022): Veteraan die tot zijn spijt nooit terugkeerde naar Indonesië||Antonius Johannes Kelders overleed dinsdag op 94-jarige leeftijd aan de gevolgen van longkanker. De Indië- en Koreaveteraan stierf thuis, in het bijzijn van zijn familie. Tot zijn laatste adem was het een energieke, scherpe en eigenwijze man, aldus familie en vrienden. Kelders wordt in 1928 te Amsterdam in een groot gezin geboren. De economische crisis in de jaren dertig en de daarop volgende Tweede Wereldoorlog eisen zijn tol op het gezin, er is armoede en weinig eten. Kelders is 17 als de oorlog is afgelopen en besluit dat hij het leger in wil. Omdat hij minderjarig is, heeft hij een handtekening van een ouder nodig. Het verhaal gaat dat hij zijn vader dronken voerde om dat voor elkaar te krijgen. Kelders wordt als jonge jongen uitgezonden naar Nederlands-Indië, waar hij vier jaar verblijft. Hij raakt er gewond, zijn vinger wordt eraf geschoten. Daarna volgt een missie van 3,5 jaar in Korea. Zijn terugkeer valt hem zwaar. Hij trouwt, maar het huwelijk houdt geen stand, mede door zijn oorlogstrauma’s. Hij werkt inmiddels als buschauffeur, dat blijft hij tot zijn pensioen doen. In de jaren negentig verhuist hij naar een complex in Zuidoost voor senioren, waar ook Olga woont. Hij wordt smoorverliefd op haar. Ze verhuist naar het appartement naast hem, ze worden onafscheidelijk. Als Olga alzheimer krijgt, neemt Kelders alle zorg op zich. Eind 2019 verschijnt Kelders in de documentaire Onze jongens op Java. Daarin vertelt hij dat hij na zijn missie tot zijn spijt nooit meer is teruggekeerd naar Indonesië, omdat dat hem te veel ‘ordinaire poen’ zou kosten. Veteraan Roy Grinwis zag de documentaire en werd dusdanig geraakt dat hij dezelfde avond nog een inzamelingsactie opzette om de reis voor Kelders mogelijk te maken. Toen hij de volgende ochtend wakker werd, was er al 1500 euro binnen. Maar Kelders wilde niet, vertelde hij toen Grinwis hem opbelde met het nieuws. “Hij was dankbaar voor het gebaar,” blikt Grinwis terug, “maar weigerde Olga een dag alleen laten. Hij was bang dat als hij naar Indonesië zou gaan, ze er niet meer zou zijn als hij terugkwam.” Ze blijven contact houden. Grinwis: “Even snel bellen kon niet. Je zat zo een uur met hem aan de telefoon.” Het ingezamelde geld komt in overleg met Ton terecht bij stichting Helmen Vol Verhalen. Opgezet door veteraan Amy van Son, koppelt de stichting kunstenaars aan veteranen. Dat leidt onder meer tot een project waarbij modeontwerper Jaap Spruitenburg een nieuw uniform ontwerpt voor een jonge en een oude veteraan. Kelders doet mee en krijgt een pak aangemeten. Initiatiefnemer Van Son weet nog dat hij de broek kreeg aangetrokken. “Hij riep: heb ik nog een beetje een kont in deze broek?” Door het project raakt Kelders goed bevriend met Grinwis en Van Son. Ook komt hij in contact met andere veteranen, waar hij zich op allerlei manieren voor inzet. Hij is druk op sociale media en gaat in gesprek met iedereen die dat maar nodig heeft. “Hij gaf je echt het gevoel dat je ertoe deed,” zegt Van Son. Die toewijding blijkt ook uit zijn zorg voor Olga. De afgelopen tien jaar was haar ziekte in zo’n ver stadium, dat ze haast een kasplantje was, vertelt Vera van Klinkers, een nicht van Ton die goed contact met hem onderhield. “Voor ome Ton was niets te gek. Hij waste haar, voedde haar, reed haar rond in haar rolstoel en hield haar de hele dag gezelschap. Alles wat hij fout had gedaan in zijn leven, wilde hij bij Olga goedmaken.” Afgelopen jaar werd de zorg voor Olga hem te veel. Kelders eet en drinkt niet meer, krijgt last van zijn nieren en wordt uitgedroogd en ondervoed opgenomen in het ziekenhuis. Uiteindelijk wordt terminale longkanker bij hem geconstateerd. Toen Olga maanden later op 101-jarige leeftijd overleed, hoefde het voor Ton ook niet meer, zo vertelt Van Son. Afgelopen dinsdag overleed Kelders. Er bleek geen geld voor een waardige begrafenis. Grinwis en Van Son zetten nogmaals een crowdfundactie op om een eervolle militaire begrafenis te kunnen bekostigen. In een mum van tijd was het doel van 10.000 euro behaald, mede door de bijdrage van een aantal veteranenstichtingen. Van Klinkers: “Als ome Ton dit zou weten, zou hij glunderen.” Op vrijdag 5 augustus werd Ton Kelders begraven op de Nationale Veteranenbegraafplaats Loenen:||https://www.parool.nl/amsterdam/ton-kelders-1928-2022-veteraan-die-tot-zijn-spijt-nooit-terugkeerde-naar-indonesie~b425a852/
2022-07-29||Deze Amsterdamse toypoedels zijn sterren op Instagram: ‘Mensen vragen of ik zijn zaad wil opsturen’||“In april heb ik ontslag genomen om me volledig te richten op het Instagramaccount van Romeo. Sommige dagen ben ik acht uur bezig met content maken en reageren op berichtjes van volgers. Ik zit bij een dog agency, dat samenwerkingen regelt in ruil voor geld. In het najaar lanceer ik samen met een hondenkledingmerk een minicollectie. Mijn vriend is net zo verliefd op Romeo als ik. Het is echt ons kindje. Ook zijn volgers zijn gek op hem. Als ik twee dagen niks post, krijg ik tientallen berichten van volgers over de hele wereld. ‘Gaat het wel goed met Romeo?’ Sommigen hebben zelf een hondje of willen er een. Soms krijg ik ook haat. Laatst zei iemand over Romeo’s gebit dat het lelijk is en dat hij een beugel moet. Als Romeo echt niet wil poseren, dwing ik hem niet. De foto’s maakt ik gewoon met m’n iPhone. Ik ben goed in het vastleggen van z’n karaktereigenschappen. Volgers weten dat hij graag komkommer eet en zijn neus in een bal drukt. Het oorspronkelijke idee was dat het account een fotoalbum zou zijn, een pagina met herinneringen. Instagram kent een grote hondencommunity. Daardoor ben ik bevriend geraakt met andere Amsterdamse hondeneigenaren. Samen met tien andere toypoedels die ik uit de community ken, hebben we Romeo’s verjaardag gevierd in het Vondelpark.” “Drie jaar geleden heb ik Banksy opgehaald uit Italië. Ik koos voor een poedel omdat ik erg allergisch ben (poedels verliezen relatief weinig haar, red.). Ik had door corona veel tijd en als je een nieuwe hond hebt, ben je helemaal geobsedeerd. Net als ouders met baby’s wilde ik alles vastleggen. Toen heb ik het account voor Banksy gemaakt, niet wetende dat het zo populair zou worden. Ik deed het vooral voor mezelf. Vragen over fokken, verzorging en voeding stroomden binnen. Toen ben ik een informatieve kant aan het account gaan toevoegen. Mensen bieden ook geld om hem te kopen, drie- tot soms wel vijfduizend euro. Of ze vragen of ik zijn zaad wil opsturen voor 1500 euro. Ik wist niet dat de hondenwereld zo heftig kon zijn. Banksy is voor mij geen bron van inkomsten. Een hond moet wel hond kunnen zijn, ik laat hem ook nooit poseren. Zijn voedsel krijg ik gratis, maar speelgoed neem ik niet meer aan. Een hond kan toch maar met één speeltje tegelijk spelen? In het begin kregen we zoveel dat als er een pakket voor mij binnenkwam, Banksy helemaal enthousiast werd omdat hij dacht dat er nieuwe snoepjes in zaten. Op straat wordt hij veel vaker herkend dan ik. Laatst had hij zijn nieuwe groene harnasje aan en zei iemand: ‘Leuk dat nieuwe harnasje!’ Dan besef je dat die dertigduizend mensen hem inderdaad echt volgen en meekijken.” “Ik heb lang gezocht naar een goede fokker en kwam uiteindelijk terecht in een klein dorpje in Duitsland. Elke dag krijg ik berichten van volgers met de vraag wie Elio’s fokker is. Die heeft inmiddels gevraagd het niet meer door te geven, zoveel belletjes kreeg hij. De ouders van Elio zijn showpoedels. Voor mij is zijn Instagram echt een creatieve outlet. Het is een hobbyproject waarbij ik mijn sociale ei kwijt kan, maar zonder mezelf te kijk te zetten. Elio heeft een geestige persoonlijkheid. Ik kan eindeloos feelgood-content van hem maken. Ik let erop dat mijn feed afwisselend is. Soms plaats ik gekke foto’s en dan weer schattige. Ik maak ook veel filmpjes, dat is nu belangrijk voor het algoritme van Instagram. Samenwerkingen ga ik alleen aan als ik écht achter het product sta. Het is een Amsterdams hondje. Hij is opgegroeid in West en ik tag ook vaak Amsterdamse locaties. Hij is graag in de rozentuin in het Vondelpark en in het Beatrixpark. Overdag neem ik hem mee naar kantoor en zit hij als een etalagepop voor het raam. Toeristen maken daar graag foto’s van. Ik heb Elio samen met mijn ex genomen, maar snel daarna ging het uit. Ik heb het hondje als single dad opgevoed. Dat was een helende ervaring in die tijd en heeft ons superclose gemaakt.” “Laatst werd Dribble herkend in Parijs. Mensen vragen dan: ‘Is dit Dribble?’ Echt leuk is dat. Ik ben Dribbles grootste fan. We maken vaak samen uitstapjes. Hij gaat overal mee naartoe. Omdat ik niet de hele tijd foto’s van hem op m’n zakelijke account wil zetten, maakte ik een eigen account voor hem. Ik begon het account tijdens corona. Mensen verveelden zich en vonden het leuk om te zien wat Dribble deed. Ik plaatste wat hij at, met wie hij speelde, maar ook de kwaaltjes die hij had. Ik kreeg veel reacties en daardoor ben ik steeds meer gaan posten. Hoe mensen zijn met hun kind, zo ben ik met Dribble. We hebben reallife vriendschappen gemaakt met baasjes en honden via Instagram en we krijgen ook veel spullen opgestuurd van hondenmerken. Maar aan betaalde samenwerkingen doe ik niet. Het kleine hondje in de grote stad: dat is echt Dribble. Hij dribbelt langs de coole Amsterdamse grachtenhuisjes. Als ik hem fotografeer, zorg ik ervoor dat je ziet dat hij klein is en dat zijn ogen goed uitkomen. Voorheen had hij vaak snotjes in zijn ogen, maar sinds hij Bar-le-Duc-water drinkt zijn die weg. Op het terras drinkt hij ook uit de fles. Hij heeft best vaak geen zin om op de foto te gaan, dan leg ik hem vast in zijn natuurlijke bezigheid. Gewoon waar het uitkomt.”||https://www.parool.nl/ps/deze-amsterdamse-toypoedels-zijn-sterren-op-instagram-mensen-vragen-of-ik-zijn-zaad-wil-opsturen~b94843ef/
2022-07-29||Bouterse: geen voorbedachte rade bij Decembermoorden||“Er is niet vergaderd over het doden,” zei de 76-jarige politicus vrijdag tijdens de behandeling van zijn strafzaak in hoger beroep. Bouterse refereert hiermee aan de getuigenis van de inmiddels overleden ex-militair Ruben Rozendaal. De medecouppleger riep Bouterse voor zijn dood op de waarheid te vertellen over de Decembermoorden en verklaarde in 2012 en 2017 voor de krijgsraad dat Bouterse op cruciale momenten aanwezig was in Fort Zeelandia. Zijn verklaring was een flinke tegenslag voor de oud-president, maar volgens Bouterse zou uit de getuigenis nooit zijn gebleken dat er overleg is geweest over het doden van de vijftien geëxecuteerde tegenstanders. Ook zouden de ontlastende verklaringen niet zijn opgenomen in de processtukken. De zaak draait om de dood van vijftien politieke tegenstanders van Bouterse die op 8 december 1982 door militairen werden vermoord in Fort Zeelandia in Paramaribo. Bouterse leidde destijds het militaire bewind in Suriname, nadat hij in 1980 met andere militairen een staatsgreep had gepleegd. Verschillende getuigen verklaarden dat Bouterse op het moment van de executies aanwezig was in Fort Zeelandia. De slachtoffers zouden daar in zijn werkkamer één voor één aan hem zijn voorgeleid, waarna hij persoonlijk hun doodvonnis velde. Bouterse is als hoofdverdachte eind 2019 veroordeeld tot twintig jaar cel. Hij is eerder nooit op zittingen verschenen. Vrijwel direct na zijn veroordeling kondigde hij aan in beroep te gaan. Behalve Bouterse staan nog vier andere verdachten terecht bij het hof van justitie. Advocaat Irwin Kanhai neemt ook voor hen de verdediging op zich. De raadsman heeft zeven getuigen opgeroepen.||https://www.parool.nl/nederland/bouterse-geen-voorbedachte-rade-bij-decembermoorden~b120b323/
2022-07-29||(Oud-)corpsleden spreken zich uit na week vol ophef: ‘Waarom zou ik nog meebetalen aan dit instituut?’||Wil ik überhaupt nog lid blijven, vraagt een 22-jarig vrouwelijk lid zich af. Ze heeft de afgelopen week veel getwijfeld: “Constant heb ik me afgevraagd, ben ik hier trots op, sta ik hier achter? En nu kan ik zeggen: het antwoord is nee.” De uitgelekte speeches van afgelopen week, waarin vrouwen onder meer hoeren en sperma-emmers werden genoemd, is voor haar een grens. “Niet alleen de speeches zelf zitten me dwars, maar ook alles wat eraan vooraf moet zijn gegaan. Dat iemand dit van te voren heeft zitten tikken op z’n laptop, met de aanname dat dit gaat resoneren bij het publiek. Dat is hier zo teleurstellend aan.” “Dit is een harde les,” zegt een van de ruim 2700 actieve leden van Het Amsterdamsch Studenten Corps (ASC) en de Amsterdamsche Vrouwelijke Studenten Vereeniging (AVSV). De man van 21 staat op donderdagavond tegenover de sociëteit waar een paar minuten daarvoor voorzitter Heleen Vos haar aftreden bekendmaakte. “Ik schaam me voor wat er is gebeurd, en voor wat er in de afgelopen jaren niet is gebeurd. We zijn niet veranderd en we zijn grenzen over blijven gaan. Blijkbaar is die cultuurverandering niet gelukt, anders waren we hier nu niet.” De twee leden staan niet alleen. Steeds meer corpsleden spreken zich uit, zo illustreert de brief die meer dan tweehonderd leden deze week ondertekenden in reactie op de vrouwonvriendelijke speeches tijdens het herendiner als onderdeel van het 34ste lustrum van ASC/AVSV. ‘Woorden kunnen niet beschrijven wat het met ons, vrouwelijke leden, doet om op ons eigen heren- en damesdiner dusdanig respectloos beschreven te worden,’ staat in de brief. En: ‘Wij horen mannen denken: ‘het is maar een grap’. Volgens ons is de grap voorbij. Een jaar lang cultuurverandering etaleren en vervolgens dit soort termen zelf uitkramen en het wordt nog toegejuicht ook? Neemt de senaat nou zijn eigen ‘cultuurverandering’ niet serieus?’ Dat het ongemak groeit, blijkt ook uit de gesprekken die Het Parool deze week voerde met een tiental actieve leden en reünisten van ASC/AVSV. De vereniging heeft ze veelal een geweldige studententijd geboden, maar ze stellen ook dat het corps moet veranderen. Dat zei het verenigingsbestuur vorig jaar zelf ook al. Toen werd een ‘drastische cultuuromslag’ aangekondigd, nadat ontgroeningen voor de zoveelste keer uit de hand waren gelopen. De cultuur is ‘verrot’, stelde het bestuur destijds. Ook de zwijgcultuur moest worden doorbroken. Er is wel wát geprobeerd, stellen de (oud-)leden, die in de meeste gevallen anoniem willen blijven. “Dat de ontgroeningen vorig jaar zijn afgeschaft, bijvoorbeeld, is echt een aardverschuiving,” stelt een 28-jarige man, tot 2019 actief bij het corps. Een actief lid van 23 jaar wijst op de brief die zij mede ondertekende. “We hebben onze mond opengetrokken en we voelden de veiligheid om dat te doen. Dat is een stap, maar we zijn er nog niet. We komen van ver en we hebben tijd nodig.” Het corps heeft in samenwerking met externe consultants, gespecialiseerd in cultuurverandering, dialoogsessies gehouden met leden. Dat heeft inderdaad tot meer bewustwording geleid, stellen meerdere leden. “Maar ja,” zegt Amarylle van Doorn (25) die tot 2020 actief was, “misschien was dit slechts symptoombestrijding. Want je ziet: het is niet genoeg.” Wat is er dan wél nodig om een cultuur van een organisatie te veranderen? Dat is verschrikkelijk moeilijk, zegt hoogleraar leiderschap en organisatieontwikkeling aan de Universiteit Leiden Aukje Nauta. “Het corps is van oudsher een heel traditioneel systeem waar mensen ook trots zijn op hun tradities en gebruiken. Die zijn heel hardnekkig.” Nauta gebruikt een verhaal over apen als metafoor: tijdens een experiment werden apen die in een boom klommen om een banaan te halen door onderzoekers natgespoten. “De volgende generatie apen leerde van hun ouders niet in de boom te klimmen. Een generatie later klommen apen niet de boom in, terwijl ze geen idee hadden waarom niet. Kortom: sommige dingen doen we, omdat ze nu eenmaal zo worden gedaan.” Voor cultuurverandering moet de status quo ter discussie worden gesteld. “Zo’n traditie voelt vaak veilig,” zegt Nauta. “Verandering is oncomfortabel. Want je hebt het altijd zo gedaan.” Reünisten zeggen het fenomeen te herkennen. “Vijf jaar geleden werd zo ongeveer precies dezelfde speech gegeven,” zegt een 28-jarig oud-lid dat anoniem wil blijven. “Ik en mijn dispuut vonden er geen reet aan,” zegt hij, “maar we bleven wel zitten. Het eten werd ook net geserveerd.” “Ik heb het vanaf begin af aan lastig gevonden,” zegt oud-lid Van Doorn. “Aan de ene kant pluk je de vruchten van de vereniging, want het heeft ook veel mooie kanten. Aan de andere kant kan ik me ervoor schamen, zeker na wat er nu weer is gebeurd. Het is een beetje alsof je iets lekkers at, maar ook weet dat er bloed aan kleeft. Ik vraag me nu af of ik tijdens mijn lidmaatschap, ondanks mijn inzet tot verandering, daar niet te naïef over ben geweest.” Wat een cultuurverandering ook ingewikkeld kan maken, is de sterke relatie tussen de vereniging en haar reünisten, die in hun tijd nog wel wegkwamen met soortgelijk gedrag. “Wie kan wegkomen met antisociaal gedrag, wint met name in mannengroepen aan status,” legt evolutionair en sociaal psycholoog Joshua Tybur van de Vrije Universiteit uit. “Hoe extremer het gedrag waarmee iemand wegkomt, hoe meer kans op statuswinst. Hoe hoger de status, hoe meer leiderschapskwaliteiten iemand in die groep krijgt toegedicht.” Het doet Tybur denken aan Donald Trump, waarvan vlak voor de Amerikaanse presidentsverkiezingen in 2016 beelden opdoken waarin hij zich laatdunkend uitliet over vrouwen: het ‘grab ’m by the pussy’-filmpje. “Veel mensen dachten dat hij daardoor de verkiezingen zou verliezen, maar hij won juist. Een deel van het electoraat houdt van mensen die normen overtreden. Thierry Baudet doet in Nederland precies hetzelfde. Sociale normen doorbreken werkt in de ogen van sommige mensen statusverhogend.” Het moet maar eens klaar zijn, zegt Santje Kramer (59) die in 1982 net als haar moeder en grootouders lid werd van ‘het Amsterdamsche’. Ze is nog lid van de Vereniging van Reünisten, ‘maar dat ga ik opzeggen’. “Waarom zou ik nog meebetalen aan een instituut dat niets meer voorstelt? Ken jij groepen waarin mensen het accepteren dat vrouwen hoeren worden genoemd?” “In mijn tijd waren we ook niet heilig,” benadrukt Kramer. “Ik weet wel dat ik een keer gewoon in mijn reet werd geknepen toen ik bij de bar stond. Ik heb toen een biertje besteld en dat in zijn decolleté gegooid. Maar behalve excessen was er ook inhoud. Ik werd lid omdat ik het gevoel had dat je je als persoon kon ontplooien en verrijken. Er was veel meer aandacht voor kunst en cultuur. Als je meedeed aan het grote toneelstuk dat werd opgevoerd en je veroverde de hoofdrol, dan was dat een eer. Nu ben je een homo als je op het toneel staat.” Lisca Stutterheim (47) werd 23 jaar geleden lid, net als haar vader voor haar. “Het was ongekend grof, denigrerend en hard. Ik weet nog dat we samen met de mannen Twister speelden in badkleding terwijl ouderejaars eromheen stonden. Als je pech had met de kleuren die je gooide móest je met je benen gespreid gaan staan. Ik moest met mijn neus tegen een bloedend gevild koeienhoofd schuren en toen ik weigerde een shotje te nemen, moest ik een fles wijn atten. “De foto van een dispuutsgenoot die topless lag te zonnen, is afgedrukt op elke bladzijde van het maandblad,” vervolgt ze. Toch wil Stutterheim niet zeggen bij welk dispuut ze zat. “Dat zeg je niet. Dat hoort niet. Ik krijg al heel veel gezeik omdat ik me er überhaupt over uitlaat.” Ook dat is een van de knelpunten, zegt leiderschapshoogleraar Aukje Nauta, refererend aan de video waarin te zien is hoe de mannen tijdens het herendiner gekleed waren: allemaal in een wit overhemd met bretels. “We weten uit onderzoek dat mensen met een uniform eerder geneigd zijn tot machtsmisbruik. Ze voelen zich minder individu en meer onderdeel van een geheel.” Nauta ziet dat het vrijwel allemaal witte mensen zijn uit een bepaald milieu, in hetzelfde uniform en met weinig invloeden van buitenaf. “Dat heeft veel weg van een sekte. Hoe meer diversiteit, hoe minder kans er is op excessen, weten we. Daarom zijn diverse organisaties doorgaans ‘gezonder’.” Volgens de (oud-)leden waar Het Parool mee sprak is het goed dat er nu ophef is; dat kan volgens hen verandering in gang zetten. “Dit creëert hopelijk eindelijk momentum,” aldus Van Doorn. “Er moet fundamenteel iets veranderen.” Nauta: “Stop bijvoorbeeld met dezelfde pakjes dragen, stop met gescheiden diners voor mannen en vrouwen. Gedrag hoort immers vaak bij een systeem. Als je dat lostrekt, merk je vrijwel direct verschil. Je moet het systeem doorbreken.”||https://www.parool.nl/nieuws/oud-corpsleden-spreken-zich-uit-na-week-vol-ophef-waarom-zou-ik-nog-meebetalen-aan-dit-instituut~b2ccda53/
2022-07-29||Gorillas neemt drie resterende winkels van concurrent Zapp over in Amsterdam||“Deze panden zitten op bedrijventerreinen en daar wil de gemeente ons het liefst hebben. Zo spelen we alvast in op wat er van ons verlangd wordt,” zegt Sadik Cevik, directeur van Gorillas in Nederland. Half mei maakte het vorige college bekend aan welke regels de distributiecentra van flitsbezorgers in de toekomst moeten voldoen. In een ‘afwegingskader’ staat dat de darkstores voortaan zo goed als alleen nog op bedrijventerreinen worden toegestaan, geweerd uit woonwijken en alleen nog bij hoge uitzondering in gemengde woon-werkgebieden. Zapp heeft half juli het personeel laten weten definitief te vertrekken uit Nederland. De drie overgebleven vestigingen zitten op het Zeeburgerpad in Oost, de Slijperweg in Noord en de Generaal Vetterstraat in Zuid. Op alle drie de panden rust een bedrijfsbestemming. Cevik zegt dat hij de overlast in gemengde woon-werkgebieden door de overnames wil verminderen. “We willen twee panden van Zapp tot 23.00 uur open houden en door de aankoop hebben we ruimte om andere vestigingen om 22.00 uur te sluiten. Dat is in lijn met de strategie die we zijn gestart om overlast te verminderen. Gorillas heeft al de vroegste sluitingstijd in Amsterdam, om 23.00 uur. Ten opzichte van Zapp is dit een gigantische verandering. Zij waren 24 uur per dag en 7 dagen per week open, die winkels zullen nu om 23.00 uur sluiten.” Gorillas denkt dat de overname van de distributiecentra niet schuurt met het voorbereidingsbesluit van de gemeente, dat er ook nog altijd ligt. Eind januari besloot het vorige college dat er een jaar lang geen nieuwe darkstores geopend mochten worden om te voorkomen dat de stad de controle zou verliezen op de groei van flitsbezorging. “Onze juristen hebben ernaar gekeken en wij geloven dat dit kan,” aldus Cevik. “Het zijn bestaande panden waar al flitsbezorging is. Wij zien daar geen problemen. Buiten dat doen we al wat de gemeente van ons verlangt: meer naar bedrijventerreinen gaan.” Cevik zegt zo ook de werkgelegenheid in stand te houden. Het bedrijf zal het personeel van deze vestigingen overnemen. Met personeel dat niet in deze vestigingen werkt, zal Zapp afspraken moeten maken, maar hoe dat eruit komt te zien, is nog niet bekend. De overgebleven concurrenten in de stad, Getir en Flink, brengt Gorillas door de overname een gevoelige slag toe. Voor de flitsbezorgers zijn er sinds het voorbereidingsbesluit eigenlijk geen serieuze groeimogelijkheden meer, maar dat lijkt Gorillas nu toch te lukken. Het aantal vestigingen groeit door de overnames van tien naar dertien. Getir heeft er negen en Flink acht. Maar de gemeente is voornemens om van beiden nog een vestiging te sluiten. Sinds de horeca en winkels weer open gingen, stagneerde de groei van de flitsbezorgers wel al, becijferde ABN Amro. Voor de bedrijven werd het, mede door het veranderende economische klimaat, lastiger om aan nieuw groeikapitaal te komen. Aandeelhouders willen dat Gorillas sneller winstgevend gaat worden. Ook zijn in de afgelopen maanden supermarktketens Albert Heijn, Marqt en Jumbo gestart met flitsbezorgen. Gorillas werkt inmiddels met Jumbo samen, Albert Heijn en Marqt werken met respectievelijk Deliveroo en Thuisbezorgd.nl. Gorillas besloot in juni om zijn activiteiten te staken in België. Het bedrijf is naast Nederland nu nog actief in Duitsland, Frankrijk, Denemarken, Engeland, Spanje en New York. In Amsterdam werden al diverse distributiecentra van flitsbezorgers gesloten door de gemeente, omdat ze niet in het bestemmingsplan zouden passen. Meerdere rechtszaken daarover werden door de gemeente gewonnen. Gorillas moest daardoor een vestiging in De Pijp sluiten. Al geeft Cevik die nog niet op. Daarover wil hij nog steeds met de gemeente in gesprek, geeft hij aan. Ondanks het nieuwe beleid van de gemeente en de veranderende economische omstandigheden ziet Cevik de toekomst van Gorillas in Amsterdam ‘rooskleurig in’. “Je ziet dat wij als industrie steeds volwassener worden. We hebben een gedragscode met elkaar afgesproken om overlast te verminderen, en er is nog altijd een gigantische vraag naar ons product.” Cevik doet een oproep aan de gemeente om in gesprek te blijven. “Wij willen samen met de gemeente kijken hoe we aan de vraag van de consument kunnen voldoen en tegelijkertijd buurten kunnen ontlasten,” zegt hij. “Ik zie de overnames daardoor als een belangrijke stap.”||https://www.parool.nl/amsterdam/gorillas-neemt-drie-resterende-winkels-van-concurrent-zapp-over-in-amsterdam~ba37f1ef/
2022-07-29||Marianne Vos haalt tweede etappewinst Tour de France Femmes||Het was het tweede dagsucces van Vos in deze Tour. Maandag was ze in de tweede etappe ook de beste. Haar voorsprong in het algemeen klassement op nummer twee Silvia Persico, is tot 30 seconden opgelopen. Demi Vollering staat zesde, op 1.11 van Vos. Annemiek van Vleuten heeft 1.28 achterstand in het klassement. Tweevoudig ritwinnaar en groenetruidrager Lorena Wiebes gold vandaag als favoriet, maar de topsprinter van Team DSM kwam op 22 kilometer van de finish hard ten val tijdens de afdaling. Haar ploeg besloot niet op haar te wachten, waardoor Wiebes in de finale geen rol kon spelen. Na haar ritzege prees Vos haar teamgenoten van Jumbo-Visma. Die hebben haar geholpen om de rit van Saint-Dié-des-Vosges naar Rosheim in de massasprint te winnen. “De ploeg heeft er alles aan gedaan om mij goed in positie te krijgen. Heel mooi dat het lukte,” zei de geletruidraagster bij de NOS. “We wilden graag nog voor een etappeoverwinning gaan. Maar uiteraard krijg je het niet cadeau. We hebben ontzettend hard gevochten. In de finale werd dusdanig hoog tempo gereden dat het lastig was om het verschil te maken. Daarna was het positioneren voor de sprint,” zei Vos, die de sprint aanging en zorgde dat niemand er meer overheen kwam. “Ik heb vandaag geen wind gevoeld tot de laatste 200 meter. Alle credits naar het team, de hele week al en vandaag weer.” Vos nam met de ritzege ook de groene trui over van landgenote Lorena Wiebes die door een val op achterstand was geraakt en niet mee kon sprinten. “Ik zit nog een dag in het geel en steviger in het groen. Mooie resultaten en een mooie dag,” aldus Vos. Dit weekend valt de beslissing in de Tour de France Femmes. Zaterdag liggen er drie cols van de eerste categorie op de vrouwen te wachten en zondag finisht de slotetappe op Planche des Belles Filles.||https://www.parool.nl/sport/marianne-vos-haalt-tweede-etappewinst-tour-de-france-femmes~bd0479ca/
2022-07-29||Juist binnen het corps wemelt het van de jongemannen die slachtofferschap gretig omarmen||Een aantal jongens ging op een besloten ‘herendiner’ van het Amsterdamse corps als vanouds tekeer. Vrouwen waren niets meer dan ‘hoeren’ en ‘sperma-emmers’, wier ‘nekken je moet breken’. Vanuit de zaal werd de geweldsfantasie instemmend beantwoord. Op commando riepen de tafelgasten luidkeels: ‘hoer!’. De bleue stemmen galmden door de ruimte en namen de klank aan van slaafsheid, doodsangst, vermengd met de lompe geilheid van brugklassers tijdens een biologieles over neuken. Daarna barstte de voorspelbare kermis los. Maatschappelijke verontwaardiging, geschoktheid, gevolgd door sarcasme over die geschoktheid. Het dreigen met het dichtdraaien van de geldkraan, een vleugje Hollandse cultuuroorlog op Twitter: ‘Die rot-Halsema had Akwasi zijn vergunning nooit afgepakt!’ (zelfs nu hadden de vrouwelijke burgemeester en de blaka man het weer gedaan.) En dan was er natuurlijk de brief van talloze corpsvrouwen die deze vrouwenhaat in hun vereniging woedend verwierpen. Moedig, zeker voor wie nog weet hoe schrijver en journalist Milou Deelen een paar jaar geleden werd verstoten toen zij de strijd aanbond met de slutshaming-cultuur binnen het corps. En ja, het klopt: dit proletengezelschap draait natuurlijk volledig om het instandhouden van grove klassen-ongelijkheid, om de bescherming van de positie van de happy few boven die van gewone stervelingen. En corpsvrouwen maken daar evengoed deel van uit als corpsmannen. Toch dient verzet tegen misogynie altijd volmondig te worden gesteund, zonder whatboutisms. Bij mij bleef vooral het aftreden van Heleen Vos als bestuursvoorzitter van het Amsterdams Studenten Corps hangen. Zij had zich na eerdere misstanden juist zo hard gemaakt voor een ‘cultuuromslag’ en was moegestreden. De cultuuromslag is populair in ons polderlandschap. Wanneer zich een onwenselijke situatie voordoet, wordt heel vaak gesproken over de noodzaak tot zo’n cultuuromslag (‘Nieuwe bestuurscultuur!’). Maar het probleem van zo’n oproep is dat het de verantwoordelijkheid voor bepaald gedrag in zekere zin weghaalt bij de verantwoordelijken. Men impliceert dat het individu nu eenmaal wordt aangezet tot onwenselijk gedrag door de cultuur van het collectief. Tot op zekere hoogte is dat natuurlijk zo, maar het gevaar is dat de plegers ten onrechte worden neergezet als willoze slachtoffers. En laat het nu juist binnen het corps wemelen van de jongemannen die dat slachtofferschap gretig omarmen. Aangezet door sneue goeroes zien zij geen tijdperk dat noopt tot grondige, kritische zelfreflectie op ingesleten, kwalijke rolpatronen. Nee, in hun narratief is juist de man het slachtoffer, want: de man mag geen man meer zijn. Hij moet maar met lede ogen, als een dociel schaap, toezien hoe vrouwen en minderheden een steeds grotere bek opzetten en zijn natuurlijke plek aan de top van de apenrots ondermijnen. Wanneer mensen geloven in de orde der natuur, heeft praten over veranderingen in de cúltuur weinig zin. Dan krijg je hooguit sociaal wenselijk gedrag voor de bühne, tot het moment waarop men zich even onbespied waant en denkt: ‘allemaal leuk en aardig, maar dit is onze ware aard.’ Wie dit giftige gedrag voorgoed de kop in wil drukken, richt zijn pijlen beter op het biologische superioriteitsdenken dat steeds meer aan terrein wint. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/juist-binnen-het-corps-wemelt-het-van-de-jongemannen-die-slachtofferschap-gretig-omarmen~b6f5755b/
2022-07-29||Appartement op IJburg gesloten na twee explosies in ruim een maand||De burgemeester wil met de sluiting de openbare orde herstellen. De officiële bewoners van het appartement verbleven er vrijwel niet (meer). Op 16 juni ontplofte even na 21 uur iets wat waarschijnlijk een brandbom was voor de woning. Vanwege de brand die volgde, met veel rook, vluchtten buren hun huis uit. De brandweer constateerde schade in de gang, aan de muren en aan de lift van het complex. In de nacht van 26 op 27 juli ontplofte rond 3.20 uur een vermoedelijke vuurwerkbom voor de voordeur, die in brand vloog, evenals wat spullen. Er was niemand thuis. Door de explosie zijn er plafondplaten in de hal naar beneden gekomen en raakte de lift ontzet. De politie doet nog onderzoek naar de achtergronden van de aanslagen, maar vreest nieuw geweld. Omwonenden zijn daar ook bang voor. Kinderen durven niet meer alleen op hun kamer te slapen. Sommige bewoners hadden tijdens de aanslag op 27 juli nog schade aan hun woning door de eerste ontploffing. Buren hebben gemeld te willen verhuizen. Op een bewonersavond op 28 juli is slachtofferhulp aangeboden. Die dag stelde burgemeester Halsema ook cameratoezicht in. De advocaat van één van de bewoners heeft de gemeente laten weten dat de hoofdbewoner urgentie heeft aangevraagd voor een andere woning en op korte termijn wil verhuizen. Dat wordt lastig nu de woning is gesloten, maar de burgemeester stelt het belang van de buurt boven dat van de officiële bewoners.||https://www.parool.nl/amsterdam/appartement-op-ijburg-gesloten-na-twee-explosies-in-ruim-een-maand~b3417d57/
2022-07-29||Oranje-keeper Sari van Veenendaal stopt per direct: ‘Ik merk dat ik toe ben aan andere dingen’||“Ik merk dat ik toe ben aan andere dingen en in mijn ogen gaat dat niet samen. Het is bij mij alles of niks. Het is altijd alles geweest, nu wordt het niks,” zegt Van Veenendaal. In 2011 maakte ze op 20-jarige leeftijd haar debuut in het Nederlands elftal. Ze won EK-goud in 2017 en WK-zilver in 2019, waar ze na afloop werd uitgeroepen tot beste keeper van het toernooi. Later dat jaar werd ze ook verkozen tot beste keeper ter wereld. Dit EK, dat voor Nederland in de kwartfinale eindigde, moest Van Veenendaal al in de eerste poulewedstrijd geblesseerd verlaten. Na een botsing met eigen verdedigers beschadigde ze haar schouder. “Rondom je sleutelbeen zitten bandjes, daar zit schade,” zegt ze daarover. Schade die zal herstellen, is de verwachting. Haar besluit te stoppen na het EK had ze al een paar maanden geleden genomen. “Maar de deur op een kier latend, zodat ik mezelf niet die extra druk op zou leggen dat het EK het einde zou moeten zijn.” Dat ze vervolgens geblesseerd het toernooi moest verlaten noemt ze keihard. “Voor mezelf. Veel mensen vroegen tijdens het EK ook: waarom blijf je daar niet? Ik dacht: denken jullie dat dit team niet zonder mij kan? Tuurlijk kan het zonder mij. Ik zal heus wel gemist worden, je bouwt wat op samen, maar ik heb echt niet de illusie dat ik onmisbaar ben.” De keeper kwam in haar loopbaan tot 91 interlands, waarvan drie keer met een invalbeurt. Nu snakt ze naar een leven met meer rust, in de luwte. “Ik leef 24/7 voor voetbal. Het staat nooit uit in mijn hoofd en ik blijf altijd denken aan wat er die dag gebeurd is, wat beter kan en wat het team nodig heeft.” Tegelijkertijd vraagt ze zich af hoe ze om zal gaan met een leven zonder voetbalstructuur. “Nou, dat wordt helemaal niks. Ik denk dat ik een lijstje in mijn kamer ophang, met: 9.00 uur ontbijt, om 10.00 uur wandelen, om 11.00 uur een bespreking met mezelf. Als er iemand is die met structuur leeft... Ik zal alles missen, toch weet ik 100 procent zeker dat dit de goede beslissing is.” Van Veenendaal begon op haar twaalfde als keeper, na eerst allerlei andere sporten te doen. “Ik heb alles wel gedaan. Echt alles. Omdat ik steeds na twee weken zei: ik heb het wel weer gezien. Maar toen kwam het voetbal en dat was een blijvertje.” In 2011 maakte Van Veenendaal haar debuut in het Nederlands elftal. Ze speelde de laatste twee jaar voor PSV. Daarvoor kwam ze onder andere uit voor Atlético Madrid, Arsenal en FC Twente. De afgelopen jaren was ze aanvoerder voor Oranje en maakte ze zich hard voor de toekomst van vrouwenvoetbal in de spelersraad. “Ik heb alles bereikt wat ik wilde bereiken. Ik heb het altijd met plezier gedaan en de regie in eigen hand gehouden.” “Nu heb ik het gevoel dat ik het kan achterlaten, ook dat is voor mij belangrijk. Op sportief gebied (Daphne van Domselaar maakte grote indruk met haar invalbeurt dit EK, red.) en op financieel gebied.” Van Veenendaal streed met de spelersraad jarenlang voor gelijkheid. Vlak voor het EK werd bekend dat zij dezelfde basispremie zouden krijgen als mannen. “Nu heb ik het gevoel dat ik mag stoppen, omdat ik dat wil.”||https://www.parool.nl/sport/oranje-keeper-sari-van-veenendaal-stopt-per-direct-ik-merk-dat-ik-toe-ben-aan-andere-dingen~be1868df/
2022-07-29||Jay Gorter onder de lat tijdens Johan Cruijff Schaal||Trainer Alfred Schreuder wilde tijdens de persconferentie in aanloop naar de wedstrijd nog niet zeggen of Gorter zijn eerste doelman voor het nieuwe seizoen is. “Ik heb al vaker gezegd dat we een talentvolle doelman en twee goede oudere keepers hebben,” zei hij. “Ik kan wel zeggen dat Jay tegen PSV speelt. Daarna zien we wel weer.” Gorter maakte afgelopen seizoen zijn debuut in Ajax 1. Tijdens de laatste wedstrijd van het jaar in Arnhem moest hij tweemaal een bal uit het doel rapen, 2-2 was de uitslag. Calvin Bassey kan debuteren voor Ajax. De verdediger, overgekomen van Rangers FC, is in het bezit van een werkvergunning. Mohamed Ihattaren ontbreekt nog altijd bij Ajax, naar verluidt omdat hij bedreigd wordt. Ook hier wilde Schreuder weinig over kwijt: “Dat hebben we bij Ajax zo afgesproken. Dus houd ik me daar aan.” Schreuder vindt niet dat Ajax in het nadeel is omdat PSV eerder aan de voorbereiding is begonnen (met oog op de uitwedstrijd van dinsdag tegen AS Monaco in de derde voorronde van de Champions League). “We zijn fysiek misschien iets minder, maar dat zal ik nooit als excuus aandragen. We hebben goede spelers en ik mag vijfmaal wisselen.” Ajax wil dit seizoen beter uit de startblokken komen dan vorig jaar. Toen leed de landskampioen een pijnlijke nederlaag tegen de ploeg uit Eindhoven: na negentig minuten stond er 0-4 op het scorebord en de schaal ging naar het zuiden van het land. De Amsterdammers zullen er alles aan doen om een miskleun als die van vorig jaar te voorkomen.||https://www.parool.nl/sport/jay-gorter-onder-de-lat-tijdens-johan-cruijff-schaal~b60f134b/
2022-07-29||Proces tegen drie Amsterdamse (ex-)ambtenaren van start: ‘jarenlang omgekocht door bouwbedrijven’||De mannen van 55, 58 en 68 jaar zouden een variëteit aan spullen en verbouwingen hebben aangenomen, als tegenprestatie voor de voorkeursbehandeling van de bouwbedrijven. Eén verdachte zou onder meer televisies, een badkamer, een keuken, een scooter, (prijzige) telefoons, een chalet, geld én een boottocht tijdens Sail 2015 (met zijn partner) hebben aangenomen. Een tweede ambtenaar zou onder meer een uitbouw van een huis, een dakraam, steigerhout, geld en een deelname aan een tennistoernooi hebben gekregen. Ook zou hij zijn voorgedragen als lid van een golfclub. Daarnaast zou hij met zijn vrouw hebben meegevaren op een boot tijdens Sail in 2010. De derde verdachte zou een aanbouw aan zijn huis, andere verbouwingen en geld hebben aangenomen, en bovendien zijn gefêteerd met visreizen naar Brazilië en Noorwegen. De strafzaak dateert al uit 2016, toen na onderzoek van de rijksrecherche invallen werden gedaan bij de verdachten en op hun werkplekken. Het onderzoek was in april 2015 al begonnen naar aanleiding van tips bij het Team Criminele Inlichtingen – de geheime dienst van de recherche. De rijksrecherche analyseerde daarop telefoongegevens, luisterde de verdachten en de aannemers af en observeerde. Daaruit kwam in de visie van justitie volop bewijs voor de ‘ambtelijke omkoping’. In een aan deze zaak gelieerd strafproces zijn (gewezen) gemeenteambtenaren inmiddels veroordeeld, bijvoorbeeld tot 180 uur werkstraf en een maand voorwaardelijke celstraf. De rechtbank achtte bewezen dat de verdachten hun (informatie)positie als ambtenaar hadden misbruikt ‘om zichzelf te verrijken’ en ook dat ze ‘het vertrouwen in de integriteit van de gemeente Amsterdam ernstig geschaad’ hadden. Met de bedrijven die de ambtenaren omkochten trof het openbaar ministerie schikkingen. Voor het proces tegen de drie ambtenaren zijn de komende weken vier dagen uitgetrokken.||https://www.parool.nl/amsterdam/proces-tegen-drie-amsterdamse-ex-ambtenaren-van-start-jarenlang-omgekocht-door-bouwbedrijven~b9717f9c/
2022-07-29||Tekort aan strandwachten in Italië: de plons in zee staat onder druk||Het is hoogseizoen in Santa Severa, een badplaats op zo’n 60 kilometer ten noorden van Rome. Het is maandagochtend, en zeker de helft van de blauwwitte bedjes van strandtent ‘Il Marinaio’ ligt vol. Aan de waterrand, exact halverwege de rijen strandbedjes, staat het rode torentje van de strandwacht. “Dat is Pierpaolo, mijn zoon,” wijst strandtenteigenaar Rosetta Angela Righetto naar de gebruinde man met zonnebril en het rode poloshirt. Van ongeveer anderhalve meter boven het strand houdt hij het stuk zee voor hem nauwgezet in de gaten. “Hij doet het werk samen met mijn man. Wij hebben geluk.” Tussen de 30 en 40 procent van de Italiaanse strandtenthouders heeft minder geluk. Op de bijna 5000 kilometer strand die Italië rijk is, is een tekort van bijna 4000 strandwachten. Volgens de Italiaanse wet moet van 15 mei tot en met 15 september om de honderd meter een getrainde badmeester het strand en de zee van ’s ochtends zeven tot ’s avonds zeven uur in de gaten houden. Dat geldt zowel voor de publieke stranden – daar is de veiligheid in handen van de gemeente – als voor de privé-stranden. Een gemiddelde strandtent heeft dus twee strandwachten nodig om de hele dag te coveren. “Het strand van de collega’s hiernaast is 120 meter. Die zijn verplicht permanent twee strandwachten te hebben,” zegt Rosetta Angela Righetto. En per dag dus vier. Geen strandwacht betekent geen strandtent en de controles zijn streng. “Als je geen bagnino hebt dan riskeer je een boete van maximaal 3000 euro,” vertelt Il Marinaio-eigenaar Righetto. “Bij drie overtredingen wordt je bedrijf gesloten.” Om strandwacht te worden moet je een verplichte cursus volgen bij de Italiaanse zwembond. “Die cursus duurt drie maanden,” vertelt strandwacht Pierpaolo Tamburini, zoon van eigenaar Righetto. “Onder toezicht van instructeurs krijg je trainingen in zwembaden van de bond en na drie maanden moet je examen doen, zowel in het zwembad als op open zee.” Vanwege de coronapandemie hebben die cursussen twee jaar lang stil gelegen. In 2021 en 2022 heeft bijna niemand zijn brevet gehaald. “De pandemie heeft echt een gat geslagen in de aanwas van nieuwe strandwachten,” doet Marzia Marzoli, voorzitter van de vereniging van strandtenthouders in de regio Lazio, haar beklag aan de telefoon. Daarnaast is de animo om de hele dag het strand in de gaten te houden drastisch gedaald, constateert Marzoli. Veel aspirant-baywatchers waren bang dat strandtenten vanwege corona opnieuw niet open zouden gaan en besloten ander werk te gaan doen. “Vóór de pandemie hadden we de strandwachten voor het uitzoeken,” vertelt Marzoli. “Vaak studenten die in de zomermaanden een bijbaantje zochten, die zijn nu grotendeels verdwenen.” Badmeester is een fysiek zwaar beroep en dus is het natuurlijk verloop groot. Oudere strandwachters houden er vaak al voor hun zestigste mee op. “Aan het begin van het seizoen kwamen we zo’n duizend strandwachters te kort in heel Lazio,” zegt Marzoli. De kust van de centraal Italiaanse regio is ruim 250 kilometer lang en heeft bijna zeshonderd strandtenten. “Dat is ongeveer het landelijke gemiddelde.” Al in het voorjaar luidde de landelijke vereniging van strandtenthouders de noodklok. Vóór de pandemie werd elk jaar het dubbele aantal benodigde strandwachten opgeleid, om in geval van nood mensen achter de hand te hebben. Nu is de reservebank zo goed als leeg. Om herhaling te voorkomen heeft de landelijke vereniging van strandtenthouders de politiek aangespoord de opleidingen tot strandwacht te stimuleren. “Dit veiligheidssysteem is een kroonjuweel van Italië,” zegt voorzitter Marzia Marzoli. “Maar het moet wel onderhouden worden.” Op dit moment zijn met kunst- en vliegwerk alle rode torentjes in Italië bezet; oudere strandwachten is gesmeekt of ze toch nog een jaartje langer wilden blijven. Een aantal strandtenten blijft noodgedwongen een paar dagen per week dicht, weer anderen hebben in allerijl cursussen georganiseerd. Ziekte of ander ongemak van een strandwacht kan de veiligheid van badgasten op het spel zetten. “Het is een rustig seizoen, maar toch heb ik dit jaar al vier keer moeten ingrijpen, gelukkig zonder ernstige gevolgen,” vertelt badmeester Tamburini. “Die veiligheid moet wel gegarandeerd kunnen worden.”||https://www.parool.nl/wereld/tekort-aan-strandwachten-in-italie-de-plons-in-zee-staat-onder-druk~b991ab79/
2022-07-29||Pasta dei Ragazzi heeft de kunst afgekeken, maar het resultaat is droge, smakeloze pasta||Pasta dei Ragazzi ontstond, zo lees ik online, nadat drie jongens moeite hadden goede Italiaanse afhaalmaaltijden te vinden. Ze besloten zelf traditionele pasta’s, “bereid met passie en liefde”, te bezorgen. Ze zijn nu bijna een jaar actief – via twee, zo lijkt het, zogenaamde dark kitchens in Bos en Lommer en De Pijp. Op de kaart staan slechts vijf soorten pasta – plus één nagerecht (tiramisu), Peroni-bier en San Pellegrino-limonade. Een ideaal menu voor millennials met keuzestress, maar wel een gevalletje pastiche. Restaurantketen Spaghetteria boekt met exact dit concept en een vrijwel identiek menu namelijk al tien jaar succes in de stad. Zonder daar al teveel over uit te weiden: zij hebben niet voor niets inmiddels vijftien vestigingen – en een goedlopende bezorgservice. Al na twintig minuten arriveert de bezorger. Op het eerste oog lijkt alles in orde. Naast drie joekels van bakken pasta (elk een halve kilo!) krijg ik een handvol donzige minibroodjes en drie bakjes Parmezaanse kaas. Over de looks niets dan goeds. De fraaie huisstijl is tot in de puntjes doorgevoerd, inclusief Instagrammable roze placemats. Maar louter met uiterlijk vertoon en maximalisme kom je er niet – of je moet Silvio Berlusconi heten. Bij goed eten komt het áltijd aan op smaak. En die stelt teleur. Allereerst snap ik niet waarom alle gerechten hetzelfde type pasta als basis hebben (rigatoni). Of nou ja, ik snap het natuurlijk wel: gemakzuchtig één soort koken is handig voor de keuken en goedkoop voor de eigenaren. Voor de klant is het eentonig. Was die rigatoni nu briljant geweest, had je mij er niet over gehoord. Deze geribbelde buisjes zijn echter taai en smaakloos. De Ai Gamberi (€14,60) is qua saus nog redelijk; de lichtpittige tomatenroomsaus eet op zich prima weg. Helaas liggen er (afgezien van vooral veel saaie pasta) overgare witpootgarnalen in, toegedekt met één sneu plukje peterselie. De Crema di Finocchi e Funghi Porcini (€14,50) moet een “romige pasta met eekhoorntjesbrood en venkelworst” zijn. Die worst speelt verstoppertje en de romigheid is ver te zoeken. Je eet vooral snotterige paddenstoelen en vrijwel ongesauste rigatoni. Zou de Ragu alla Bolognese (€16,85) beter zijn? Jammer genoeg niet. De donkere kleur van het gestoofde rundvlees verraadt het al: gortdroog. De tomaat is zo goed als volledig weggekookt en de “rijkelijk rode wijn en aromatische groenten” in de ‘saus’ zijn onvindbaar. De mierzoete tiramisu (€5.50) mist structuur en doordat deze in het kartonnen bakje lijkt opgespoten, valt -ie bij het eruit halen als een grote klodder op je bord: tiramisoep. Copycat of niet, voor deze prijzen mag je rekenen op kwaliteit. En zeker met zo’n kleine kaart, zou je verwachten die beloofde liefde en passie terug te proeven. Pasta dei RagazziBestellen via UberEats en Deliveroo.Prijs €51,45 voor drie pasta’s en één toetje.Aanrader Nee. Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/pasta-dei-ragazzi-heeft-de-kunst-afgekeken-maar-het-resultaat-is-droge-smakeloze-pasta~b65c0761/
2022-07-29||Blauwalg aangetroffen in zwemlocaties Amsterdamse Bos en Twiske||Zo waarschuwt de gemeente Amstelveen voor blauwalgen in de Grote Vijver en aan de westzijde van de Nieuwe Meer. De organisatie van het Amsterdamse Bos adviseert daarom de komende dagen hier niet te zwemmen. De Oostzijde van de Nieuwe Meer is wel veilig. Ook op meerdere zwemlocaties in Het Twiske wordt momenteel een negatief zwemadvies gegeven vanwege blauwalgen. In het recreatiegebied is de waterkwaliteit alleen op orde in de Spartelvijver en bij het Schoorlstrand. Blauwalgen zijn microscopisch kleine organismen die in zoet water voorkomen. Het zijn eigenlijk bacteriën die leven van licht, CO2 en voedingsstoffen in het water. Bij een slechte waterkwaliteit kan, zeker in combinatie met warm weer, overmatige blauwalgengroei ontstaan. De blauwalgen vormen dan een drijflaag, waarvan de onderkant afsterft. Omdat sommige blauwalgen gifstoffen bevatten, kunnen deze vrijkomen en in het water terechtkomen. Dat kan leiden tot irritatie aan de ogen en huid, hoofdpijn, maag- en darmklachten en in sommige gevallen grotere gezondheidsproblemen. Ook honden zijn er extra gevoelig voor. Amsterdam kent op dit moment zes officiële zwemlocaties: strand IJburg, strand Diemerpark, (de meeste) zwemlocaties bij Het Twiske, Nieuwe Meer en het Amsterdamse Bos. Dat betekent dat deze locaties tussen 1 mei en 1 oktober worden gecontroleerd op waterkwaliteit en veiligheid van het water. Op Zwemwater.nl worden de resultaten weergegeven. Er zijn ook enkele locaties die het hele seizoen een permanent negatief zwemadvies hebben gekregen vanwege de gemiddelde waterkwaliteit van de afgelopen vier jaar. Het gaat onder meer om enkele locaties bij Het Twiske, en Het Sloterstrand. Waar kun je dan wél veilig een duik nemen? Naast de veilige locaties in het Twiske en het Amsterdamse bos, kun je met gerust hart naar het Diemerpark en naar Ouderkerk aan de Amstel. Ook kun je de website van Zwemwater.nl in de gaten houden om te zien of de concentratie blauwalgen in Het Twiske en het Amsterdamse Bos over een paar dagen weer is afgenomen. Andere populaire zwemlocaties – zoals het Marineterrein, de Amstel en het Erasmuspark – zijn geen officiële zwemlocaties. De waterkwaliteit kan daarom niet worden gegarandeerd.||https://www.parool.nl/amsterdam/blauwalg-aangetroffen-in-zwemlocaties-amsterdamse-bos-en-twiske~b20dedaf/
2022-07-29||Leontien Ceulemans (1952-2022) danste en acteerde, en was vooral de allereerste presentatrice van het Jeugdjournaal ||Op 5 januari 1981 werd de eerste aflevering van het NOS Jeugdjournaal uitgezonden. Het reguliere NOS Journaal, dat die dag z’n 25ste verjaardag vierde, was toen nog vooral een mannelijke aangelegenheid. Bij het Jeugdjournaal ging het anders. In de eerste jaren van het programma werden de reportages vooral door Marga van Praag gemaakt. De presentatie in de studio werd verzorgd door Leontien Ceulemans, die ook redactrice was. De kijkers, groot en klein, vonden Ceulemans leuk. Maar tussen de redactie en de presentatrice boterde het niet. Later zei ze daar zelf over: ‘Ik kreeg vrijwel nooit inhoudelijke kritiek, maar het ging altijd over mijn uiterlijk. Dan vonden ze mijn pony weer te lang, of had ik de verkeerde blouse aan, of weet ik wat.’ Na drie jaar was de maat vol voor Leontien Ceulemans en stapte ze tijdens een redactievergadering boos op. Ze vond al snel ander presentatiewerk, maar pakte ook haar oude werk als actrice weer op. De liefde voor het acteren had de in Amsterdam geboren en getogen Ceulemans van haar moeder, Hetty Berger, die zowel in het theater als op de radio en de televisie actief was. Ook haar vader, gitarist en zanger Jan Ceulemans, werkte veel voor de omroep. Leontien Ceulemans zelf was als driejarige al te horen in Kleutertje luister, een radioprogramma voor kleuters van de Avro. Bij de KRO debuteerde ze op haar elfde als actrice in de hoorspelserie Een kind van 1813. Toch trok dansen haar aanvankelijk meer dan acteren. Een opleiding bij het Scapino Ballet leverde haar onder meer een plaats op in het showballet in de televisieshow Johnny en Rijk. Later deed ze alsnog de toneelschool. Als actrice combineerde ze, net als haar moeder, het theater met televisiewerk. In 1975 speelde in het toneelstuk Een vuile egoïst met veteranen Ko van Dijk en Guus Hermus, maar was ze ook te zien in de tv-bewerking van Peter van Straatens Paroolstrip Vader & Zoon. Haar carrière na het Jeugdjournaal was bont. Ze speelde in de soapserie Goede tijden, slechte tijden, maar presenteerde ook radioprogramma’s met klassieke muziek. Ze was een regelmatige verschijning in tv-programma’s voor kinderen en deed veel voice-overs. Haar vaak als zwoel omschreven stemgeluid leende ze in de jaren negentig ook aan Radio Romantica, een programma van Veronica over liefde en seks. In 1993 poseerde ze naakt in de Nederlandse versie van het Amerikaanse tijdschrift Playboy. Leontien Ceulemans, die de laatste jaren van haar leven leed onder een zwakke gezondheid, overleed in het Rosa Spierhuis, een woon- en werkcentrum voor oudere kunstenaars en journalisten in Laren. Ze stelde haar lichaam ter beschikking van de wetenschap.||https://www.parool.nl/nederland/leontien-ceulemans-1952-2022-danste-en-acteerde-en-was-vooral-de-allereerste-presentatrice-van-het-jeugdjournaal~bcb214eb/
2022-07-29||Beyoncés langverwachte zevende album: een heerlijke dansvloerplaat voor een hete, onbezorgde zomer||Ruim zes jaar ging er voorbij na het verschijnen van Beyoncés album Lemonade. Een bruisende, eclectische plaat, die onder meer een afrekening met haar overspelige echtgenoot Jay-Z bevatte en met Freedom, het stomende soul- en hiphopduet met Kendrick Lamar, een creatief hoogtepunt kende. Freedom was behalve perfecte muzikale fusion ook een daverend politiek statement dat naar meer smaakte. Wat zou de zangeres te zeggen hebben over de zomer van Black Lives Matter-protesten van 2020? Over de bestorming van het Capitool? In het geheel niets, althans niet op plaat, zo blijkt op haar achtste soloalbum Renaissance (waarvoor de Nederlandse fotografe Carlijn Jacobs de cover schoot). Beyoncés wedergeboorte is er eentje van escapisme en hedonisme. Alsof de zangeres het een beetje beu is om gezien te worden als woordvoerder van een hele generatie zwarte vrouwen, maakte ze een regelrechte dansvloerplaat, toegesneden op een hete, onbezorgde zomer. De afrobeat van Cozy komt met z’n viering van het zwarte vrouwelijke lichaam nog het dichtst bij een maatschappelijk commentaar. Muzikaal gaat de zangeres, die op Lemonade nog flirtte met bijna elke denkbare muziekstijl (zelfs vuige gitaarrock), een vurige retroromance aan met de disco en de clubhouse. Samples van Robin S’ Show Me Love (op de jaren negentig-dance van Break My Soul) en I Feel Love van Donna Summer (de heerlijk zweterige afsluiter Summer Renaissance) slaan de maat. Renaissance is aangekondigd als eerste deel van een drieluik. Daarvan moet de opening duidelijk vooral feestelijk en decadent zijn. En wat blijkt? Daarin is Beyoncé ook hartstikke goed. Alien Superstar, dat dankzij zijn samples een recordaantal van 22 songschrijvers in de credits heeft staan, is een verslavende discosong die draait om een pompende baslijn en een paar aalgladde synthesizers. Met het gespeculeer over de staat van haar huwelijk is Beyoncé inmiddels duidelijk klaar. We don’t need the world’s acceptance, they’re too hard on me / They’re too hard on you, boy,’ zingt ze op de wat saaie neosoul van Plastic off the Sofa. Fans van Destiny’s Child kunnen hun hart ophalen bij de nineties R&B van Church Girl. De andere dames van de groep waarin Beyoncé doorbraak zijn weliswaar absent, maar het lied klinkt als een pas ontdekt pareltje uit het archief. Tegen het eind horen we met Pure/Honey een pure houseplaat. Onverwacht, dat zeker. Maar, net als het gehele album, fijn nieuws voor wie speurt naar de soundtrack voor een broeierig strandfeest: hij heeft gevonden wat hij zocht.||https://www.parool.nl/kunst-media/beyonces-langverwachte-zevende-album-een-heerlijke-dansvloerplaat-voor-een-hete-onbezorgde-zomer~b0a1bf77/
2022-07-29||Startschot voor nieuwe coronavaccinatieronde: herhaalprik voor iedereen van 12 jaar en ouder||Dat schrijft minister van Volksgezondheid Ernst Kuipers (D66) vrijdagmiddag aan de Tweede Kamer. Kuipers neemt het advies van het OMT-Vaccinaties (OMT-V) over. Dat adviesorgaan kwam vorige week bijeen om te beoordelen wie er komend najaar uitgenodigd moet worden voor een nieuwe coronavaccinatie. “Het hoogtepunt van de coronacrisis lijkt achter ons te liggen en daar heeft vaccineren een belangrijke bijdrage aan geleverd,” meldt Kuipers. “Toch houdt het kabinet rekening met een mogelijk nieuwe coronagolf in het najaar.” “Om de bescherming tegen ernstige ziekte en sterfte op peil te houden, de zorg bereikbaar te houden en om maatschappelijke belasting door bijvoorbeeld uitval van personeel te voorkomen, adviseert het OMT-V een nieuwe vaccinatieronde te starten.” Voor veel 60-plussers wordt dit de vijfde inenting tegen het coronavirus, na de basisserie (twee prikken), de booster (derde prik) en de herhaalvaccinatie (de vierde). De GGD was al aan de slag gegaan met het werven van prikpersoneel zodat de najaarscampagne kan starten met driehonderdduizend prikken per week en snel opgeschroefd kan worden naar vijfhonderdduizend per week. Eerst krijgen de mensen met een hoger medisch risico en zorgpersoneel met patiëntencontact een uitnodiging, daarna alle anderen van 12 jaar en ouder. De herhaalprik kan worden gehaald vanaf drie maanden na de laatste coronavaccinatie of een doorgemaakte besmetting. Er wordt gevaccineerd met vaccins die geüpdatet zijn. Deze vaccins moeten dan wel eerst geregistreerd worden door het Europees medicijnagentschap (EMA). Dat gebeurt naar verwachting in september. Boost- en herhaalprikken zijn volgens experts nodig om de verdedigingsmuur op peil te houden, de bescherming door vaccinaties neemt af na verloop van tijd. Volgens de laatste RIVM-rapportage beschermt de recente herhaalprik voor 60-plussers voor 77 procent tegen ziekenhuisopname en 80 procent voor ic-opname. Maar mensen die vorig jaar alleen de basisserie vaccinaties haalden, zijn daartegen nauwelijks nog beschermd, constateert het RIVM. Overigens neemt de vaccinatiebereidheid af naarmate het virus langer rondgaat en muteert in mildere varianten. De opkomst bij de eerste prikken begin 2021 was nog dik 80 procent onder alle volwassenen, terwijl maar net iets meer dan de helft van de uitgenodigde 60-plussers afgelopen voorjaar een herhaalprik ging halen. Afgelopen weken kregen de ouderen uit de doelgroep een herinneringsbericht om alsnog de vaccinatie te halen.||https://www.parool.nl/nederland/startschot-voor-nieuwe-coronavaccinatieronde-herhaalprik-voor-iedereen-van-12-jaar-en-ouder~bb324320/
2022-07-29||Air France-KLM: Krimp Schiphol blijft niet overeind voor de rechter en in Brussel||Het kabinet maakte eind juni bekend vanaf november 2023 het aantal vluchten op Schiphol 12 procent terug te dringen tot 440.000 per jaar, om na vele jaren alsnog aan de geluidsnormen te kunnen voldoen. “We zullen ons keihard verzetten tegen deze verrassende, eenzijdige stap, om te voorkomen dat deze ons negatief treft,” zegt topman Benjamin Smith van Air France KLM in de periferie van de halfjaarcijfers die vrijdag zijn gepresenteerd. “We verwachten niet dat deze maatregel overeind zal blijven.” Zo zijn er Europese regels die voorkomen dat landen eenzijdig ingrijpen in het vrije verkeer van mensen en goederen. Bovendien beschikt KLM over een groot aantal historische start- en landingsrechten op Schiphol, die niet zomaar kunnen worden afgepakt. Air France-KLM is dan ook niet van plan de langetermijnverwachtingen voor KLM en Schiphol bij te stellen naar aanleiding van de kabinetsmaatregel. Smith: “We houden vast aan onze plannen om Nederland te verbinden met de rest van de wereld en handhaven onze verwachtingen voor KLM en Amsterdam.” De ingreep kan het luchtvaartconcern, dat zijn activiteiten baseert op twee sterke overstapluchthavens in Parijs en Amsterdam, op achterstand zetten. “We zijn in een felle concurrentiestrijd verwikkeld met IAG (British Airways, Iberia, Vueling) en Lufthansa Group (Lufthansa, SAS, Swiss, Brussel Airlines) en vele lowcostcarriers.” Het concern wil het overstapmodel van Schiphol en KLM beschermen. Smith: “Dat is iets waar 50 jaar aan is gewerkt en waarin KLM heeft gepionierd, een model dat wereldwijd is gekopieerd.” De gevolgen van krimp voor het KLM-netwerk kunnen groot zijn. Omdat Europese- en intercontinentale KLM-vluchten passagiers voor elkaar aan- en afvoeren, kan afname van het aantal vluchten met 12 procent betekenen meer verbindingen verdwijnen, doordat ze onrendabel worden. De net aangetreden KLM-ceo Marjan Rintel wil nog niet ingaan op de gevolgen. “Dat is nog speculatie. We moeten alle scenario’s uitzoeken, maar hebben eerst feiten nodig. Deze maatregel heeft ons verrast. We zijn niet vooraf in deze plannen gekend en tasten in het duister waarop deze restricties zijn gebaseerd. De keuzes lijken gebaseerd te zijn op de situatie in 2018, maar wij hebben inmiddels een nieuwe vloot.” De afgelopen vier jaar zijn oude lawaaimakers als de Boeing 747 verdwenen en zuiniger en stillere toestellen als de Boeing 787 Dreamliner en Embraer 195 gekomen. Dit jaar bestelden KLM en Transavia 100 nieuwe toestellen bij Airbus. “We zoeken nu uit wat de negatieve consequenties van deze ingreep zijn, ook voor Nederlandse reizigers,” zegt Rintel. “Ik ben er zeker van dat er betere opties zijn om hetzelfde resultaat te bereiken. In september zullen we onze standpunten overbrengen aan minister Mark Harbers van Infrastructuur. We houden alle opties open en denken na over een rechtszaak.” Smith laat doorschemeren dat de jarenlange afspraken tussen het luchtvaartconcern en de Nederlandse staat over het beschermen van KLM en de positie van Schiphol kunnen vervallen. Het concern heeft Nederland altijd beloofd de verdeling van activiteiten tussen de thuisbases in Parijs en Amsterdam te beschermen en geen activiteiten van Schiphol naar Parijs te verhuizen. Maar lag die uitspraak in de beginjaren contractueel vast, sinds 2014 wordt deze met de mond beleden. “Door deze restrictie door te voeren zullen er repercussies voor Nederland zijn. Wij zullen onze diensten zo veel mogelijk overeind houden, maar moeten mogelijk verbindingen met onze belangrijkste bestemmingen aanpassen.” De kans dat Air France-KLM zich niet meer aan de afspraak over het beschermen van de KLM-positie op Schiphol verbonden voelt, nam deze week toe nadat Harbers in een gesprek met Bloomberg zei een einde te willen maken aan ‘het goedkope overstapeiland Schiphol’. “Die uitspraak van de minister verbaast ons,” zegt Rintel. “Harbers zegt juist de hubfunctie van Schiphol overeind te willen houden. Tegenover ons heeft hij de uitspraak teruggenomen.” Dat wordt bevestigd door het ministerie van Infrastructuur, dat stelt dat de uitspraak 'verkeerd is geïnterpreteerd’. “Het kabinet staat voor de overstapfunctie van Schiphol, maar met meer aandacht voor de leefomgeving,” zegt een woordvoerder van Harbers. Het ministerie wacht zowel overleg met als stappen van KLM en Air France-KLM af. “Het is een besluit op hoofdlijnen. We moeten nog een heel procedure in Europa doorlopen. Na de zomer praten we met alle betrokkenen verder hoe dit wordt uitgevoerd.”||https://www.parool.nl/nederland/air-france-klm-krimp-schiphol-blijft-niet-overeind-voor-de-rechter-en-in-brussel~b5fda99c0/
2022-07-29||Bonne Suits & Galerie de Schans is kledingwinkel, expo en buurtcentrum ineen ||Bij Bonne Suits & Galerie de Schans in het centrum zou je niet verwachten dat de binnenruimte nog zo ver doorloopt. Voorin hangen de Bonne Suits: minimalistische, uniseks pakken die bestaan uit een jas en een broek. Loop verder en je vindt een grote boekenkast met verschillende kunstboeken en oude strips (€10 per stuk). De rest van de ruimte wordt gevuld met kunst en design. Eigenaar Bonne Reijn (31) opende vier jaar geleden zijn eerste winkel, Zeedijk 60. Het nieuwe pand is in de eerste instantie ook een Bonne Suitswinkel (een pak kost €260), maar daarnaast heeft het vooral een culturele invulling. Reijn: “Het pand is 200 vierkante meter groot. Ik wil dat het tegelijk een galerie, een plek voor performance en een buurtcentrum voor jongeren is.” Reijn is geboren en getogen in Amsterdam en een trouwe buurtbewoner. De binnenstad is volgens hem geen plek meer voor Amsterdammers, maar voor toeristen. Als jonge ondernemer probeert hij daar verandering in te brengen. “Ik wil een plek voor Amsterdammers creëren, met focus op jongeren.” Jeugdhulporganisatie @ease krijgt een plek in het pand en in de kelder komt een studio waar jongeren muziek kunnen produceren. Al vanaf zijn achttiende verzamelt Reijn kunstwerken, die nu in het pand te bewonderen zijn. “Ik heb de kunstenaars gevraagd om een actueel werk erbij te hangen, geïnteresseerden kunnen het kopen.” Na de huidige openingstentoonstelling is het de bedoeling dat er shows komen van lokale kunstenaars en jong talent van de Rijksakademie en Gerrit Rietveld Academie. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bonne-suits-galerie-de-schans-is-kledingwinkel-expo-en-buurtcentrum-ineen~b7d92dfa/
2022-07-29||Deze twee vrienden maken een podcast vol sterke verhalen over speciaalbier||“In iedere aflevering ga ik samen met mijn studievriend en zelfbenoemd speciaalbierexpert Benno van Dam (27) naar een stad in Nederland waar we een brouwerij bezoeken. We vertellen iets over de stad, de geschiedenis van de brouwerij en we praten over het bier dat we proeven.” “Van origine zijn we een bierland. Dat is niet gek want we hebben heel schoon water, wat perfect is om mee te brouwen. Rondom bier in Nederland bestaan allemaal mooie verhalen. Zo hoorden we over een vrouwelijke piraat die in 1628 in Breda café en brouwerij De Drie Hoefijzers startte, tegenwoordig De Beyerd.” “Ik drink meestal een Hertog Janpilsje, maar houd ook van een zwaardere tripel. Het bijzonderste biertje dat ik ben tegengekomen was er een van 13,7%, gerijpt in een rumvat, dat smaakte naar honing. Ik voelde me tijdens het drinken een middeleeuwse monnik. En in Leiden dronken we bij brouwerij Pronck bier gebrouwen met pizzagist. Het was alsof ik een vloeibare pizza dronk.” “Als je blijft sporten en niet ongezond eet kun je ontzettend veel bier blijven drinken, heb ik gemerkt.” Een Slokje Om is te beluisteren via alle grote streamingdiensten. Ook zitten Marc Herman en Benno op Instagram: @eenslokjeom||https://www.parool.nl/ps/deze-twee-vrienden-maken-een-podcast-vol-sterke-verhalen-over-speciaalbier~b85ebe38/
2022-07-29||Onze uittips voor komende week: Pride-voorstellingen, het grootste Europese sneakerfestival en stuiteren op Mental Theo||Voor sommigen moet het klinken als de grootste muzikale nachtmerrie denkbaar, maar voor wie opgroeide in het tijdperk van de happy hardcore bouwen Charly Lownoise en Mental Theo en hun The Final Show (de twee kijken niet op een afscheidsshow meer of minder) een feest der herkenning. Dankzij hits als Wonderful Days, Your Smile en Hardcore Feelings is een nostalgiebad vol stuiterbeats gegarandeerd. De twee nodigden voor hun beatsbonanza de halve eurodance-scene uit de jaren 90 uit: Nakatomi, 2 Brothers on the 4th Floor, Mark van Dale en Dune. Curieuze toevoeging aan de line-up: Wesley Sneijder. Als dat geen hakken wordt.Zaterdag 30 juli, 21.00 uur, Ziggo Dome Prettig vakantie-uitje voor het hele gezin: de Zoomeravonden in Artis, met elke zaterdagavond een zomers concert. Vanavond is het de beurt aan de in Israel geboren Nederlandse jazz-zangeres Lorrèn (Rettich, 30), die met haar zijdzachte stem bij uitstek geschikt lijkt voor het afsluiten van een warme, lome dag in de dierentuin. Leerlingen van het Conservatorium van Amsterdam spelen ‘s middags al op verschillende plekken in het park. In duovorm zijn er vanaf 16.30 uur akoestische jazz-sessies.Zaterdag 30 juli, 16.30 uur en 19.00 uur, Artis Dood aan Zee is een intiem, ontroerend en taboedoorbrekende voorstelling, waarin acteur en danser Barrie Stevens en Terence van der Loo een ode brengen aan de liefde, de dood en de zee. Het stuk is gebaseerd op de roman Dood in Venetië van de Duitse schrijver Thomas Mann, én het lief en leed van Barrie Stevens (ambassadeur van Pride Amsterdam dit jaar) en zijn grote liefde en beste vriend Leen Jongewaard, die 25 jaar geleden in Nice overleed. De regie is in handen van Gerardjan Rijnders.Woensdag 3, donderdag 4 en vrijdag 5 augustus, 20.30 uur, Polanentheater, Polanenstraat 174 Taylor Mac staat bekend als een van de meest opwindende theaterartiesten van deze tijd. Ooit ontstaan als 24-uurs optreden, in drag, met muziek, maakt Mac al tien jaar een variant op zijn voorstelling over Amerika aan de hand van popmuziek. Verwacht spektakel, feest, maar ook ongemak, omdat hij de pijnlijke thema's van deze tijd niet schuwt.Dinsdag 2 t/m zaterdag 6 augustus, Internationaal Theater Amsterdam Vier dansvoorstellingen staan er vrijdag in het openluchttheater. Enfants, van Roberta Robertino & Roberta is gemaakt als zoektocht naar eenheid en plezier. Lara Sluijter en Aviva Thijssen maakten DeugNiet, gebaseerd op het oerHollandse ‘Doe maar normaal dan doe je al gek genoeg’. Choreografe Isabelle Nelson onderzoekt het thema ‘vlucht’. En tot slot presenteert Yojigen een conversatie met als basis zowel de hedendaagse dans als social dance dansstijlen.Vrijdag 5 augustus, 20.30 uur, Vondelpark Openluchttheater Het Amsterdamse Bostheater is voor volwassenen al een traktatie, maar voor kinderen is het nog magischer. Geweldig dus dat er voor de jongste theaterbezoekers ook wat leuks te zien is. Dit jaar komt Meneer Monster (de makers van onder meer De Gruffalo en De Waanzinnige Boomhut) met een nieuwe familievoorstelling, losjes geïnspireerd op de bekende stripreeks Lucky Luke.T/m 6 augustus, Amsterdamse Bostheater Louise Willet-Holthuysen was een enorme dierenliefhebber. Alle 22 honden die ze heeft gehad, liet ze portretteren. De schilderijen hangen nog steeds in het grachtenpand dat ze na haar dood in 1895 schonk aan de stad Amsterdam om er een museum van te maken. De eclectische verzameling trok lange tijd vrijwel alleen toeristen, maar het Amsterdam Museum blaast de instelling nu nieuw leven in. Als hedendaagse oppepper is schilder Maaike Schoorel gevraagd te reageren op het huis en haar vroegere bewoners. In tien nieuwe werken zijn Louise, patronen uit het decoratieve behang en ja, ook een hond te herkennen.T/m 30 oktober in Huis Willet-Holthuysen, Herengracht 605 Van je ouders weet je meestal wel waar ze vandaan komen, je grootouders vaak ook nog wel. Maar ga één, twee of meer generaties verder terug in de tijd en het spoor wordt al snel vager. In het voorjaar van 2022 zijn zo’n 200 Amsterdamse basisschoolleerlingen op zoek gegaan naar hun familiegeschiedenis. De tentoonstelling die daaruit voortvloeide is nu te zien in het Stadsarchief die hem na afloop ook opneemt in de collectie. De persoonlijke genealogieën worden getoond in samenhang met verhalen over het koloniale verleden, de Tweede Wereldoorlog, migratie uit Turkije en Marokko, en vluchtelingen.T/m 26 september in Stadsarchief Amsterdam, Vijzelstraat 32 Als kind was Masoud Memar graag op bezoek bij zijn oma. Die kon enorm goed verhalen vertellen en vroeg hem op zijn beurt te vertellen over alles wat hij meemaakte. In het bijzonder vroeg ze naar de vrouwen en meisjes die hij onderweg naar school zag. Zijn beschrijvingen waren vervolgens de grondstof voor haar volgende vertelling, waardoor haar interpretatie zijn zienswijze weer beïnvloedde. Het resulteerde in ‘liefdevolle ogen’, die bepalend zijn geweest voor Memars latere werk als fotograaf. Zijn camera is altijd verliefd.T/m 31 augustus in OBA Oosterdok, Oosterdokskade 143 De airconditioner aan de gevel van broedplaats Lely zorgt niet voor verkoeling binnen maar blaast rookkringen in de buitenlucht. Alsof het gebouw rookt, zoals de rups in Alice in Wonderland, een meester in miscommunicatie wiens woorden telkens oplossen voordat ze kunnen stollen in betekenis. Ook hier is het beeld surrealistisch en de boodschap ambigue. Dit werk van Minne Kersten staat in een reeks buitenkunstwerken, die het straatbeeld eerder verrijkte met onder andere een dakterras met bubbelbad van Lily van der Stokker en Esther Tielemans’ façade gehuld in carwrapfolie.T/m 24 september op de gevel van broedplaats Lely, Schipluidenlaan 12F In het kielzog van de Oscar-winnende Murakami-verfilming Drive My Car worden ook enkele eedere films van Hamaguchi alsnog in Nederland uitgebracht. Dit lichtvoetige drama uit 2018 draait om Asako, die na een verhuizing de dubbelganger van haar eerste grote liefde ontmoet, en ook op deze nieuwe man verliefd wordt.Te zien in: Eye Filmmuseum, Rialto Een pryomane punker met de politie op zijn hielen en een nerdy muurbloempje met een medicijnkastje vol kalmeringsmiddelen vallen voor elkaar. Precies waar zij elkaar vinden valt ook in deze springerige film de boel op zijn plek.Te zien: Eye Filmmuseum, FC Hyena, De Filmhallen, Kriterion De personages van acteur Vincent Lindon komen in de films van regisseur Stéphane Brizé steeds hoger op de apenrots te zitten. Dit is hun vijfde samenwerking en de derde op rij die zich expliciet richt op precaire levens in een hyperkapitalistische arbeidsmarkt. Nadat Lindon in Le loi du marché (2015) en En guerre (2018) twee arbeiders in het nauw speelde, zit zijn personage hier, een manager van een kleine fabriek, aan de andere kant van het arbeidsconflict.Dat zou je tenminste denken, maar al snel blijkt dat ook deze manager slechts een radertje in een verrot systeem, dansend naar de pijpen van directie en aandeelhouders. In het bijna als documentaire aanvoelende drama wordt de druk steeds verder opgevoerd.Te zien in: Cinecenter, Eye Filmmuseum, De Filmhallen, Het Ketelhuis, Studio/K Zwemmen er haringen in de Zaan? Waarom lopen sloten allemaal dezelfde kant uit? En wat kan je doen met een lepelblad? Antwoord op deze vragen vind je deze zomer tijdens deze speurtocht door het Zaanse landschap. Je maakt kennis met de Kalverpolder, een natuurgebied vol met planten en dieren. Met een linnen tasje gevuld met een speurkaart, een houten bloemenpers om zelf bloemen te drogen en tips van een boswachter ga je op pad. Geschikt voor families met kinderen vanaf zes jaar. Iedere dag in de zomer, 10.00 uur, Zaans Museum Deze zondag kunnen kinderen tussen de vier en twaalf jaar oud meedoen aan een knutselmiddag op de NDSM. Maak een hoofdtooi of haarbanden, knutsel tasjes in elkaar, hang slingers op of draai rondjes met een hula hoop. De inloop is vrij en de middag wordt georganiseerd door de Feesttantes. Zondag, 13.00 uur, NDSM Het Volkshotel staat van 31 juli tot en met 7 augustus helemaal in het teken van Pride. Zo organiseren ze een speed date events voor queers in het lobby café. Tijdens deze avond ontmoet je binnen speeddates van 5 tot 10 minuten een grote verscheidenheid aan mensen. Tussendoor is er tijd voor een drankje en muziek. Dinsdag 2 augustus, 19,00 uur, Volkshotel Sneaker en streetwear fans opgelet: het grootste Europese sneaker festival komt naar Amsterdam. Meer dan 150 internationale en lokale verkopers komen dit weekend naar de NDSM Loods. Bezoekers kunnen in gesprek met experts en bekende gezichten uit de industrie en er zijn live shows, dj’s, streetfood kraampjes en drankjes. Zondag, 11.00 uur, NDSM-Plein 85 Het wordt lastig om nog aan kaartjes te komen, want Milkshake Festival 2022 was binnen een uur uitverkocht. Het festival luidt editie getrouw Pride in met een duidelijke boodschap, waarbij respect, vrijheid, liefde, tolerantie en plezier voorop staan. Het is een samenwerking tussen Air en Paradiso. Onder andere Merol en de queens van Drag Race Holland, Keta Minaj x My Little Puny komen optreden.Zaterdag en zondag, 13.00 uur, Westerpark De feesten van No Art kent inmiddels iedereen, maar het gezelschap organiseert deze zomer voor het eerst hun eigen festival. Een dag eerder exposeren achttien spraakmakende kunstenaars op dezelfde locatie hun werk tijdens de expositie Synergy. Op zaterdag kunnen bezoekers genieten van dertien dj-sets. De muziek stages zijn met elkaar verbonden via een art area, waar diverse bekende en minder bekende kunstenaars hun werk tonen. Zaterdag 30 juli, 12.00 uur NDSM||https://www.parool.nl/ps/onze-uittips-voor-komende-week-pride-voorstellingen-het-grootste-europese-sneakerfestival-en-stuiteren-op-mental-theo~bfef5e0e/
2022-07-29||Carlijn Jacobs fotografeerde cover Beyoncé: ‘Mijn moeder zei: leuke foto, maar wel erg naakt’||Het is een droomopdracht voor fotografen, die maar naar één persoon kan gaan. De Nederlandse fotografe Carlijn Jacobs (31) mocht afgelopen voorjaar dé foto maken die wereldster Beyoncé gebruikt voor de albumhoes van Renaissance, haar nieuwe plaat die gisteren verscheen. Hoe komt Beyoncé terecht bij een Nederlandse vrouw die opgroeide in Groeningen, een dorpje van nog geen vierhonderd inwoners in Noord-Brabant? Jacobs grinnikt er zelf om, achter haar computer in Parijs. “Ik kreeg opeens een aanvraag vanuit haar team. Ik heb geen flauw idee, misschien zagen ze iets van mij dat hen aansprak?” In april ging ze een week naar Los Angeles, om de foto te maken waarop de schaars geklede Beyoncé poseert op de rug van een paard. Het is de voorkant van de albumhoes; Jacobs maakte meer foto’s die onder meer terugkomen aan de binnenkant van de hoes. “Ongeveer een maand voor die week in LA werd ik benaderd. We begonnen met videogesprekken waarin ik met haar art directors alle details doorsprak. Beyoncé heeft daar een heel team voor.” Dat het team van de 40-jarige wereldster terechtkwam bij Jacobs, is het resultaat van een loopbaan waarvoor het zaadje werd geplant tijdens haar jeugd in Groeningen. Op haar 14de begon ze te experimenteren met een zelfgekochte fotocamera. “Zonder te denken dat ik er mijn werk van zou maken. Ik begon met bloemen en ging daarna mijn beste vriendin fotograferen in jurken die zij zelf ontwierp.” Toen ze 17 was, trok ‘de grote stad’ en ging Jacobs in Haarlem wonen, waar ze een commerciële studie deed die niet bij haar paste. “Ik stapte over naar de kunstacademie in Rotterdam, hoewel ik mezelf niet creatief vond. Mijn zus kon schilderen, zingen en tekenen, ik niet. Ik had wel een fascinatie voor beeld.” Jacobs’ eigen stijl van fotograferen viel op, ze kreeg steeds meer opdrachten van designers en glossy’s en die beperkten zich niet tot de landsgrenzen. Om haar kansen te vergroten, verkaste ze bijna vier jaar terug met haar vriend (‘ook een Brabander’) naar Parijs, waar de mogelijkheden groot bleken. Ze kreeg coveropdrachten voor de Vogue en werkt inmiddels voor bedrijven als Gucci, Versace, Louis Vuitton en Chanel. Ze werkte met modellen als Kendall Jenner en Bella Hadid en kwam met haar camera over de vloer bij Kim Kardashian. “Ik zit op het randje van mode en kunst,” zo omschrijft ze haar werk. “Het leukst vind ik het als ik eigen werk doe, dus niet in opdracht. Zo ga ik volgende week aan de slag met een enorme windmachine die haar en kleding flink laat wapperen.” Wat ze daarmee creëert, kan zomaar opvallen bij een groot bedrijf, of bij een andere artiest. “Toch is het fotograferen van sterren niet mijn doel. Ik bescherm mijn eigen stijl, zeg zeker niet overal ja op. Er zijn meer sterren geweest die me hebben gevraagd, maar tegen wie ik nee heb gezegd. Ariana Grande, Mariah Carey, Jane Fonda, die projecten pasten niet bij mij. De ene keer voel ik te weinig vrijheid, de andere keer is het bijvoorbeeld de stylist met wie iemand werkt die niet bij mijn stijl past.” Kim Kardashian, de wereldberoemde realityster die ze voor de Amerikaanse Vogue moest fotograferen, paste wel. Jacobs mocht bij haar thuis komen. “De leukste celebrity die ik tot nu heb ontmoet. En heel professioneel. We hadden anderhalve dag de tijd, maar dan zat ze ook om half zes ’s ochtends in de visagie, zodat we op tijd konden beginnen. Uiteindelijk was het net te krap en gaf ze nog een halve dag cadeau, waardoor we twee volle dagen de tijd hadden. Haar kinderen liepen daar intussen lekker te keten en reden op het terrein rond in mini-Porsches en Lamborghini’s.” Met Beyoncé was er minder persoonlijk contact, vooral omdat haar team al zoveel voor haar voorbereidde. “Toen Beyoncé zelf eenmaal op de set kwam, was ze heel vriendelijk en warm. Ze begroette iedereen persoonlijk. Ze zei dat ze blij was met het resultaat én dat ze het fijn vond dat ik een vrouwelijke fotograaf ben.” Hoe die sessies precies verliepen, wat Beyoncé deed of zei? Jacobs mag het allemaal niet in detail vertellen. “Ik heb wel wat contracten moeten ondertekenen. Een ster als Beyoncé moet de regie houden over wat er naar buiten komt.” Diezelfde regie houdt Jacobs ook graag over haar foto’s en juist bij beroemdheden als Beyoncé, die hun imago zwaar bewaken, is dat lastig. “Gezien de hoeveelheid mensen die erbij betrokken is, die ook allemaal een mening hebben, ben ik heel tevreden met het eindresultaat.” Dat nu haar foto de cover van het album siert en Beyoncé hem op alle social media gebruikt als profielfoto, het zegt Jacobs niet eens zoveel. “Ik snap wel dat het bijzonder klinkt, maar ik ben alweer bezig met de toekomst. April voelt al bijna als verleden tijd. En we zijn nuchter als Nederlanders. Mijn moeder zei altijd: zet niemand op een voetstuk, niemand is beter dan een ander. Mijn ouders zijn supertrots, maar mijn moeder zegt dan ook gewoon: leuke foto’s van Beyoncé, maar ik vind het wel erg naakt. Dat houdt je wel met beide benen op de grond.”||https://www.parool.nl/kunst-media/carlijn-jacobs-fotografeerde-cover-beyonce-mijn-moeder-zei-leuke-foto-maar-wel-erg-naakt~ba4aa5f8/
2022-07-29||Acht jaar cel geëist tegen Shakira wegens belastingontduiking||Ze moet volgens Spaanse media terechtstaan, maar heeft het geld dat de belastingdienst eist, 14,5 miljoen euro aan achterstallig belastinggeld en 3 miljoen euro rente, inmiddels betaald. Daardoor zal een eventuele straf, indien schuldig bevonden, waarschijnlijk lager uitvallen. Volgens de aanklagers heeft de schatrijke zangeres met een netwerk van zeker veertien ondernemingen inkomsten voor de Spaanse fiscus verborgen gehouden. Ze zou in de jaren 2012-2014 meer dan de helft van elk jaar in Spanje hebben verbleven. Shakira’s advocaten zeggen dat ze op de Bahama’s woonde en pas in 2015 naar Spanje verhuisde. Ze had sinds 2011 een relatie met de Spaanse voetballer Gerard Piqué, die uit Barcelona komt en bij FC Barcelona speelt. Volgens de aanklagers heeft Shakira ooit wel een huis gekocht op de Bahama’s, maar is ze daar in de belastingjaren 2012-2014 geen dag geweest. De Spaanse belastingdienst had een schikking aangeboden, maar Shakira wees dat af. Daarom volgt een strafproces. Het is nog niet bekend wanneer dat begint. De relatie van Shakira met Piqué is recent stukgelopen; de belastingkwestie is niet meer het enige juridische probleem voor Shakira. Ze werkt momenteel aan een echtscheiding. Beiden hebben aangegeven in het belang van hun twee kinderen dit op goede voet te willen schikken, zo veel mogelijk buiten de publiciteit om. Shakira wil volgens Spaanse media onder meer de voogdij over de kinderen en met het kroost naar Miami verhuizen. Ze zou dan alle kosten van het opvoeden van de kinderen voor haar rekening nemen en haar ex minstens vijf eersteklasretourtjes Miami per jaar betalen.||https://www.parool.nl/wereld/acht-jaar-cel-geeist-tegen-shakira-wegens-belastingontduiking~b78b7dbb/
2022-07-29||Hoe gaat biologische teelt in zijn werking? Boer Gerjan vertelt||“Wij hebben het getroffen op deze voormalige zeebodem”, zegt Gerjan. “Dit is heel krachtige grond. Daarmee ben ik als boer verwend, maar het betekent ook dat ik extra zuinig moet zijn op de aarde en de grond voldoende rust moet gunnen.” Dat is volgens boerenzoon Gerjan toch de basis van biologisch telen. “Onze werkwijze draait om rust, ruimte en afwisseling.” Binnen zijn bedrijf werkt Gerjan samen met andere biologische akkerbouwers. Elk van hen is gespecialiseerd in zijn eigen gewas. Gerjan levert al 10 jaar biologische babyromainesla aan Albert Heijn. “Wij telen maximaal eens in de 7 jaar hetzelfde gewas op hetzelfde stuk land. Sommige gewassen voegen iets toe aan de bodem, andere nemen juist. Door te rouleren houd je de vruchtbaarheid op peil. Zo krijg je een gezonde, levende bodem. De natuur reguleert zichzelf en daardoor heb je geen chemische gewasbeschermingsmiddelen of kunstmest nodig. Dat is de kracht van biologisch.” Biologisch is meer dan een mooi verhaal. Het is een wettelijk beschermde term. Een onafhankelijke instantie controleert of boeren en telers zich aan de regels houden. Als er een groen blaadje op een verpakking staat, weet je zeker dat een product is gemaakt met extra eisen op het gebied van milieu en dierenwelzijn. Dat maakt biologisch eten beter voor de wereld van morgen. Het is dan ook geen wonder dat steeds meer mensen kiezen voor biologisch. Ook Albert Heijn zet in op groei. Het huidige assortiment van ruim 1500 biologische producten wordt vrijwel wekelijks uitgebreid. De weg naar meer biologisch gaat niet van de ene op de andere dag. Boeren die overstappen zijn jaren bezig en het betekent een forse investering. Dat komt onder meer doordat biologische telers meer grond nodig hebben om dezelfde hoeveelheid voedsel te produceren. Veetelers moeten voldoen aan hogere eisen op het gebied van dierenwelzijn. Vandaar dat de prijs van biologische producten soms net iets hoger is. Hoe meer mensen kiezen voor biologisch, hoe meer boeren en telers overstappen op biologische landbouw. Daardoor wordt het aanbod steeds groter en beter bereikbaar voor iedereen. Gerjan hoopt dat het voor iedereen duidelijk wordt wat de werkelijke waarde is van biologisch geteeld eten. “Als consument betaal je er iets meer voor, maar daar krijg je heel veel voor terug. Door te kiezen voor biologisch zorgen we samen voor een betere leefomgeving. Nu en in de toekomst.” Met ‘Mijn AH Premium’ profiteer je van extra voordeel. Zo krijg je 10% korting op het hele biologische assortiment. Iets voor jou? Lees dan meer informatie over de mogelijkheden en wat je kunt besparen op de Premium-pagina.||https://www.parool.nl/nieuws/hoe-gaat-biologische-teelt-in-zijn-werking-boer-gerjan-vertelt~b8cb5df3/
2022-07-29||Mooi halfjaar voor KLM, ondanks chaos op Schiphol: ‘Maar we zijn er nog niet’||KLM is flink getroffen door de personeelschaos op Schiphol, die sinds de meivakantie tot lange rijen, vertragingen, annuleringen en zelfs opstootjes en stakingen van grondpersoneel leidde. Om de problemen in de hand te houden legde de maatschappij voor de zomervakantie de verkoop van nieuwe vliegtickets al aan banden, en schrapte ze een flink aantal vluchten. “We zijn bezig rust en stabiliteit te creëren,” zegt de nieuwe KLM-ceo Marjan Rintel. “Dat is ook nodig want de chaos uit de meivakantie was ook lastig voor veel KLM-collega’s. Is wat we nu doen nu goed genoeg? Nee, dat is het nog niet, maar het gaat elke week beter.” De problemen beperken zich niet tot Schiphol. Ook elders in Europa en op Britse en Amerikaanse vliegvelden is sprake van personeelstekorten. “Het kost heel veel extra werk, waardoor het ook moeilijker wordt om terug te komen op een normaal serviceniveau.” De gevolgen van de personeelstekorten zullen volgens haar nog lang te merken zijn. “We zijn met man en macht bezig om personeel te werven, maar we moeten in de luchtvaart ook nadenken hoe we daar op langere termijn mee om gaan.” Rintel bood KLM-passagiers eerder deze maand in een videoboodschap haar verontschuldigingen aan voor de kofferchaos op de luchthaven. “Mensen stonden lang in de rij en dan haalden ze soms hun vlucht nóg niet, maar zaten hun koffers wel op de vlucht. Of de koffers gingen niet mee, terwijl de mensen wel vlogen.” De kosten lopen in de tientallen miljoenen. Alleen al tussen april en juli keerde moederbedrijf Air France-KLM 70 miljoen euro aan wettelijk verplichte compensatie uit aan gedupeerde reizigers. Doordat KLM vluchten schrapte en minder tickets verkocht, zijn de problemen – en wachtrijen – beter in toom te houden. Zoals Schiphol voor de zomervakantie al had aangekondigd, wordt het aantal passagiers dat vanaf de luchthaven kan vertrekken, vanaf maandag weer verhoogd. Ook KLM zal dan haar capaciteit weer opvoeren. Ondanks alle tegenslagen schreef KLM het afgelopen halfjaar opnieuw zwarte cijfers. Na een omzetstijging van 120 procent naar bijna 4,7 miljard kwam het bedrijfsresultaat uit op 266 miljoen euro. Bij Transavia verviervoudigden de passagierscijfers in Nederland en Frankrijk. De Nederlandse maatschappij loopt daarmee opnieuw voor op zusterbedrijf Air France; dat schreef nog wel rode halfjaarcijfers, maar in het tweede kwartaal werden ook daar positieve cijfers genoteerd, dankzij de omhooggeschoten reizigersaantallen. Ook moederbedrijf Air France-KLM leed over de eerste jaarhelft nog verlies, 228 miljoen euro op een omzet van 11,2 miljard, maar net als Air France zag het de cijfers gedurende het tweede kwartaal weer zwart worden. Het luchtvaartconcern heeft de afgelopen zes maanden vooral gewerkt aan het terugbrengen van zijn schulden, die in coronatijd fors opliepen. Met een aantal ingrepen, waaronder de uitgifte van nieuwe aandelen, bracht Air France-KLM de schuld het afgelopen halfjaar met 2,2 miljard euro terug naar 6 miljard. Zo loste KLM al haar coronaleningen af en wordt dit najaar begonnen met het terugbetalen van 1,5 miljard achterstallige belasting. Air France-KLM betaalde 1,6 miljard Franse staatssteun terug, met de belofte zo snel mogelijk meer af te lossen door dit jaar of volgend jaar opnieuw geld uit de markt op te halen.||https://www.parool.nl/nederland/mooi-halfjaar-voor-klm-ondanks-chaos-op-schiphol-maar-we-zijn-er-nog-niet~b982e64f/
2022-07-29||‘Centraal Orgaan opvang asielzoekers staat op instorten door verzuim en personeelstekort’||Dat blijkt uit onderzoek van NRC en wordt volgens de krant bevestigd door het Centraal Orgaan. Niet alleen in Ter Apel, maar ook op andere locaties vallen veel mensen uit. Op dit moment is het verzuim 9 procent - bijna het dubbele van het landelijk verzuimgemiddelde. Intussen wordt er door COA naarstig naar personeel gezocht. Er staan duizend vacatures open die dit jaar nog moeten worden ingevuld. De directie van COA trok zo’n negen maanden geleden al aan de bel. In een brief aan staatssecretaris Eric van der Burg (Asiel en Migratie, VVD) werd al gesproken over de opvang die ‘onder de menselijke maat dreigde te raken voor zowel bewoners als medewerkers’, bevestigt een woordvoerder aan NRC. Het aanmeldcentrum in Ter Apel zit zo vol dat asielzoekers gedwongen worden buiten te slapen. Daarom heeft de Groningse burgemeester Koen Schuiling (VVD) in een gesprek met staatssecretaris Van der Burg aangedrongen op maatregelen om het menselijke leed te verlichten. Schuiling wil dat er zo snel mogelijk een tweede aanmeldcentrum komt. Bij voorkeur op een ‘grootschalige locatie’ waar nieuwkomers en de honderden mensen die nog wachten op registratie sneller kunnen worden geholpen. Daarbij noemde hij de locaties in Ede en Budel maar mogelijk ook Zeist. Het gemeentebestuur van laatstgenoemde plaats weet nog van niks. De staatssecretaris schreef donderdag aan de Tweede Kamer dat het kabinet drie (cruise)schepen heeft ingehuurd voor de opvang van asielzoekers, nu de asielopvang in Nederland volledig is vastgelopen. Drie cruiseschepen hebben al opdracht gekregen om koers te zetten naar Nederland en komen naar verwachting ‘in de loop’ van augustus aan in ons land. Zo ziet de schrijnende asielcrisis in Ter Apel eruit:||https://www.parool.nl/nederland/centraal-orgaan-opvang-asielzoekers-staat-op-instorten-door-verzuim-en-personeelstekort~bf6a2c8f/
2022-07-29||‘Leger’ van ratten houdt bewoners Lijnbaansgracht in de greep||“Ik snap die beesten ook wel, het is net een soort Thuisbezorgd voor ze,” zegt Fleur van den Berge, die aan de Lijnbaansgracht woont. Tegen de boom aan de gracht, op de kruising met de Vijzelgracht, staan verschillende vuilniszakken, dozen en andere rommel gestationeerd. Op de boom hebben buurtbewoners posters gehangen waarop wordt gewaarschuwd voor ratten en medebewoners worden opgeroepen hun afval niet buiten de gezette tijden naast de boom te plaatsen. “Tevergeefs,” vertelt Van den Berge. Woensdagavond telde ze achttien ratten op één parkeerplek. “Moet je nagaan, in de negentien jaar dat ik hier woon heb ik jaarlijks misschien één à twee ratten gezien. Nu is het een soort leger. De kabelboom van mijn auto, en die van de buurvrouw even verderop, zijn laatst kapot gebeten. Een tijdje geleden vond ik een bakje patat in de motorkap. Ik denk dat een rat dacht dat hij een fijn nieuw holletje had gevonden. Je kunt het die ratten ook niet kwalijk nemen, het is een walhalla hier voor ze met al dat afval op straat. Een enkele rat oké, maar mijn kat laat ik niet meer naar buiten met zo’n peloton.” Sinds november 2020 staat de buurt in contact met de gemeente, maar de rattenplaag lijkt alleen maar te groeien. In heel de stad neemt het aantal meldingen al jaren toe. In 2020 zijn er bij GGD Amsterdam 5441 meldingen ontvangen van rattenoverlast. In 2021 zijn dat er 7329, een verdrievoudiging ten opzichte van 2019. De GGD stelt dat de pandemie daarop van invloed is geweest. Doordat mensen meer thuis zijn, produceren ze meer afval én zou de rattenoverlast ze meer zijn gaan opvallen. “En er zijn genoeg mensen die hun afval te pas en te onpas tegen de boom naast het water plaatsen, dat is een feestje voor ratten,” vertelt Guus Vloedgraven, die een kantoor heeft op de begane grond aan de Lijnbaansgracht. “De GGD heeft nu twee rattenvallen geplaatst. Een beetje voor de vorm, het is totaal zinloos.” De GGD erkent het probleem, maar laat weten dat ze niet verantwoordelijk is voor de bestrijding van ratten. Wel kan de organisatie informeren en adviseren. Maar uiteindelijk zijn bewoners zelf verantwoordelijk, meldt een woordvoerder. “We zijn er drie keer geweest, maar zolang mensen vuilniszakken neerzetten blijven de ratten komen. We kunnen er niets aan doen.” Bewoner Van den Berge herkent dit: “Zolang er op verkeerde dagen en tijden zakken bij de boom worden geplaatst en er niet wordt gehandhaafd, is het water naar de zee dragen.” Wat bij de buurt tot verbijstering leidt: de boom aan de gracht is wél een officiële plek om huisvuil te plaatsen. “De gemeente is tegen de komst van een ondergrondse container, wat me toch een prima oplossing leek. Maar ze zijn bang voor verzakkingen,” vertelt Vloedgraven. De angst voor verzakkingen is niet onterecht, volgens een woordvoerder van de gemeente. De broze wanden in combinatie met een gebrek aan ruimte maken de gracht ongeschikt voor ondergrondse containers. “Net als voor veel andere kwetsbare grachten in het centrum geldt dat er te weinig ruimte is en ze te zwak zijn voor het verkeer dat de containers moet legen. Een volle vuilniswagen kan elf tot twaalf ton wegen, dat is een aanslag.” Wel is de gemeente gestart met een proef voor een andere manier van vuilnis ophalen in het centrum, vertelt de woordvoerder: inzameling achter de voordeur. “Bewoners kunnen een afspraak inplannen om het vuil op te laten halen en dan rijden er kleine elektrische auto’s en bakfietsen langs, of het wordt vervoerd via het water.” De proef met inzamelen achter de voordeur is in het leven geroepen vanwege de schaarse ruimte onder en boven de grond én omdat de gemeente niet meer met zware wagens over de kade kan en wil rijden om afval in te zamelen. Dit alles moet ook leiden tot een schoner straatbeeld, omdat het afval niet meer buiten gezet hoeft te worden. Minder verkeer én minder overlast van (zwerf)afval en daarmee van ongedierte, is het idee. Een schonere straat ligt ook in lijn met de voorkeursstrategie van ongediertebestrijders, die vooral voor een preventieve aanpak pleiten. ‘Rattenoverlast voorkomen is beter dan bestrijden,’ valt te lezen op de website van Meldpunt Ongedierte Amsterdam. Van den Berge voelt wel wat voor de proef met het inzamelen van huisvuil achter de voordeur. Maar, éérst zien dan geloven, vindt ze. Hoe dan ook verlangt ze naar een schonere straat, zónder ratten. Zoals vroeger. “Als het werkt, kan mijn kat in ieder geval weer naar buiten.”||https://www.parool.nl/amsterdam/leger-van-ratten-houdt-bewoners-lijnbaansgracht-in-de-greep~b38e9e21/
2022-07-29||Onderzoek UEFA naar Fenerbahçefans die naam Poetin scandeerden||“De ethische commissie van de UEFA stelt een disciplinair onderzoek in naar vermeend wangedrag van Fenerbahçesupporters tijdens de tweede kwalificatieronde van de Champions League in Istanboel,” aldus de Europese voetbalbond, zonder daarbij te verwijzen naar de inhoud van de spreekkoren. Op beelden van de ‘Vladimir Poetin’ zingende fans kwamen veel reacties los. “Dit gedrag is betreurenswaardig,” zei Dynamo Kiev-coach Mircea Lucescu tegen de Turkse krant Fanatik. Uit protest was de Roemeense coach na de wedstrijd niet komen opdagen op de persconferentie. “Op het veld verliep alles zoals gepland, maar op dergelijke uitlatingen van fans op de tribunes hadden we niet gerekend.” Fenerbahçecoach Jorge Jesus wilde niet reageren op het voorval. De Oekraïense recordkampioen plaatste zich voor de derde kwalificatieronde van de Champions League via een 2-1-overwinning in Istanboel, pas bereikt na verlenging. Arbiter Massimiliano Irrati deelde liefst veertien gele kaarten uit, gelijk verdeeld over beide teams. De ‘thuiswedstrijd’ van Dynamo Kiev, vanwege de oorlogssituatie gespeeld in de Poolse stad Lodz, was in 0-0 geëindigd. Dynamo Kiev, dat sinds de Russische inval in Oekraïne alleen nog vriendschappelijke duels speelde, treft in de volgende ronde Sturm Graz uit Oostenrijk.||https://www.parool.nl/sport/onderzoek-uefa-naar-fenerbahcefans-die-naam-poetin-scandeerden~b5144f77/
2022-07-29||De eerste queergym van Amsterdam is een feit: ‘Ik train nu niet meer thuis’||Terwijl de Dappermarkt donderdagavond afgebouwd wordt, valt het oog op een grote regenboogvlag in een dwarsstraat. De onwetende voorbijganger denkt wellicht dat er een Pridefeestje in een garagebox plaatsvindt. Deels klopt dat: hier wordt lhbtq-sportschool We Are Queer feestelijk geopend. In de gym − zo’n 85 vierkante meter groot − borrelt een intiem groepje van vijftig man met onder meer alcoholhoudende kombucha en bananenchips. De oprichting van de queer sportschool kun je gerust de odyssee van Senn van Beek (32) noemen. In de Verenigde Staten, maar ook in Rotterdam, is het reeds een bekend concept, en dus kon de hoofdstad niet achterlopen. Van Beek begon december vorig jaar een crowdfunding. Die bleek geen succes: er was 50.000 euro nodig, maar met 14.000 euro kwam er nog geen derde binnen. Even leek het erop dat het nog lang zou duren tot de lhbtq-sportschool er zou komen, totdat Van Beek simpelweg op Funda een pand vond in de Wagenaarstraat dat prima voldeed als eerste opstap. Waarom is dat ook alweer nodig, een queer gym? Simpelweg omdat sommige mensen in de lhbtq-gemeenschap zich niet veilig voelen in reguliere sportscholen. Denk aan de worsteling die trans mensen kunnen ervaren rondom binaire mannen- en vrouwenkleedkamers, of een omgeving waarin een lhbtq-persoon zich bekeken voelt. Zo doet stadsdeelbestuurder Jan-Bert Vroege (D66) in zijn openingstoespraak donderdag een persoonlijke ontboezeming: de homoseksuele Vroege ontwikkelde vanaf zijn zestiende, toen hij achter zijn seksuele geaardheid kwam, jarenlang een hekel aan sporten. Max Groen (56), beschrijft tijdens de opening dat hij tijden zijn transitie niet meer wist naar welke kleedkamer hij moest. “Ik kreeg baardgroei en borsthaar, maar wilde niet per se naar de mannenkleedkamer.” Nelson Sousa da Cunha (42) staat naast Max en brengt wat luchtigheid in het gesprek met een grap over zijn lichaam. “Nou, zoals je ziet sport ik niet.” zegt hij lachend. Sousa da Cunha trok zich weinig aan van priemende ogen in de sportschool, maar zou zich in sommige gyms ook niet op zijn gemak voelen. Toch rijst de vraag: zonder je de queer gemeenschap juist niet verder af, met een aparte sportschool? Van Beek ziet het juist als een bijdrage aan integratie in de samenleving. Immers: wie in een veilige omgeving aan weerbaarheid en kracht kan werken, zo denkt Van Beek, staat ook sterker in de samenleving. In We Are Queer kom je weinig machines tegen, maar wel dumbbells, barbells en kettlebells: de focus ligt op krachttraining. Zoals in menig gym worden er groepslessen yoga en powerliften gegeven. Dat je in een queer sportschool bent blijkt uit het feit dat er ook een specifieke groepsles is voor transmasculiene mensen (personen die met de uiterlijke kenmerken van een vrouw geboren zijn, maar zich als man identificeren). Dat is precies waar sommige aanwezigen, zoals Katie Wolters (30), naar zoeken. Wolters traint al drie jaar met Van Beek, specifiek op zoek naar een personal trainer die Wolters’ wensen als non-binair persoon kon begrijpen. “Ik zocht iemand die begrijpt dat, hoewel ik als vrouw geboren ben, ik niet mijn borstspieren of billen wil laten groeien. Dan zou ik me vrouwelijk voelen.” Wat de queer sportschool voor Wolters toevoegt? “Nu hoef ik niet meer alleen thuis te trainen. Ik heb een plek waar ik me veilig en begrepen voel.” Van Beek, zelf personal trainer van beroep, gaat zich volledig richten op de sportschool en zoekt nog personeel. Abonnementsprijzen variëren van 30 tot 50 euro per maand. Queer personen die dat niet kunnen betalen, mogen een regeling treffen met Van Beek. De sportschool opent op 8 augustus voor leden. In de eerste week van augustus vinden evenementen plaats. Denk aan iets feestelijks als drag bingo, maar ook een inhoudelijk rondetafelgesprek over veiligheid in de stad. Waar Van Beek vooral naar uitkijkt? “De transformatie in mensen: de zelfverzekerdheid en kracht die ze ontwikkelen vanaf het moment dat ze komen sporten.”||https://www.parool.nl/amsterdam/de-eerste-queergym-van-amsterdam-is-een-feit-ik-train-nu-niet-meer-thuis~b89029a8/
2022-07-29||Is Nederland voldoende beschermd tegen natuurbranden?||Het lijkt weer een zomer van sombere records te worden. Nooit eerder was er zo vroeg in het jaar zoveel land verbrand in Europa. Er is in de Europese Unie dit jaar al meer vierkante kilometer bos in de as gelegd dan in heel 2021. En dat terwijl de zomer pas is begonnen. Het zijn vooral de landen rondom de Middellandse Zee die het hardst getroffen worden. Tijdens de hittegolf die deze maand het Europese continent teisterde hebben natuurbranden enorme stukken land in de as gelegd in Portugal, Spanje, Frankrijk, Turkije en Griekenland. Maar ook in landen en gebieden waar minder vaak natuurbranden voorkomen was het de afgelopen weken raak. In de Belgische provincie Limburg woedde afgelopen maand een natuurbrand en in Londen gingen meerdere huizen en bedrijfspanden in vlammen op, nadat vorige week een brand was ontstaan in een grasveld aan de rand van de stad. Momenteel woedt in Duitsland, nabij de Tsjechische grens, een enorme natuurbrand die steeds verder uitbreidt. Toeristen zijn opgeroepen het gebied te verlaten, en de vrees bestaat dat een heel nationaal park door de brand verzwolgen wordt. Nederland ontspringt vooralsnog de dans, maar door de verandering van het klimaat krijgen wij hier ook steeds meer met hogere temperaturen en langere periodes van droogte te maken. Daardoor kunnen we in de toekomst ook steeds vaker grote natuurbranden verwachten, waarschuwt onderzoeker Hans Hazebroek van het Nederlands Instituut Publieke Veiligheid. “En juist in het dichtbevolkte Nederland, waar ook in natuurgebieden vaak veel mensen wonen en werken, en bijvoorbeeld hoogspanningslijnen doorheen lopen, kan dat snel tot veel slachtoffers en schade leiden.” Amsterdam en het Amsterdamse Bos worden niet direct als grote risicogebieden gezien. Door de loofbomen en de kleigrond is het risico op grote branden in het Amsterdamse Bos klein. De gemeente treft ook geen preventieve maatregelen om bosbranden te voorkomen, laat een woordvoerder van de gemeente weten. “Wel zijn de boswachters, politie en handhaving natuurlijk extra alert en gelden er strikte regels voor waar je wel en niet mag barbecueën.” Toch kan ook Amsterdam zich volgens Hazebroek niet veilig wanen voor natuurbranden. “Een brand in een omliggend gras- of akkerveld kan zo overslaan naar de buitenwijken van de stad. Dat hebben de branden in Londen van vorige week ons wel geleerd.” Het is volgens hem zaak dat Nederland zich meer gaat inzetten op preventie van natuurbranden, in plaats van enkel de bestrijding. Denk aan het plaatsen van minder brandbare vegetatie naast kwetsbare percelen, brandgangen aanbrengen zodat branden minder snel overslaan, en het grondwaterpeil op plekken verhogen. “De combinatie van die maatregelen kan echt effect hebben op het voorkomen van grote natuurbranden, maar dat vergt wel dat we met z’n allen het probleem tackelen. Dat gebeurt pas als het hoger op de politieke agenda komt,” aldus Hazebroek. “In Nederland zijn er al een aantal terreinbeheerders die al maatregelen treffen om natuurbranden te voorkomen, maar een samenhangende aanpak en coördinatie tussen gemeenten, waterschappen, provincies en de landelijke politiek in de aanpak om natuurbrandrisico’s echt aan te pakken ontbreekt.”||https://www.parool.nl/nederland/is-nederland-voldoende-beschermd-tegen-natuurbranden~baae6d50/
2022-07-29||Hoe Cristiano Ronaldo zijn vertreksoap bij Man United tot in de puntjes regisseert||Zou het toeval zijn geweest? Vijf minuten nadat de Bentley van Cristiano Ronaldo (37) dinsdag de oprijlaan naar het oefencomplex in Manchester opdraaide, kiekte een fotograaf Sir Alex Ferguson. De legendarische oud-manager van United heeft tegenwoordig louter een ceremoniële functie bij de club, maar is nog altijd als een tweede vader voor de Portugese superster. Was hij gecast als een ontmijner met dienst? Ronaldo bleef de voorbije weken immers weg van de training en paste ook voor de tour aan de andere kant van de wereld. Om privéredenen, stelde United, maar het is een publiek geheim dat CR7 graag weg wil. In besloten kring heeft hij laten weten dat zijn terugkeer naar de club waar hij groot werd een vergissing is geweest. Op zijn 37ste heeft Ronaldo nog altijd de ambitie om zich te meten met de absolute top. Hij wil in de Champions League spelen, niet bij een recordkampioen in verval. Dat wilde hij de directie van United en de nieuwe coach, Erik Ten Hag, dinsdag nog eens face to face mededelen. De komst van de Tukker die het tij bij de Mancunians moet keren en de vedette alvast een ‘gigant’ noemde met wie hij dolgraag wil werken, doet daar niets aan af. Ook de veelbelovende oefencampagne die United onder Ten Hag draaide en het binnenhalen van de in Nederland bekende Lisandro Martínez, Christian Eriksen en Tyrell Malacia brengen Ronaldo niet op andere gedachten. Op de passagiersstoel van zijn bolide van ruim 300.000 euro zit Mendes, de supermakelaar die de vertreksoap regisseert. Vanuit zijn bedrijf wordt gretig gelekt. Over een meeting met de nieuwe Chelseaeigenaar Todd Boehly. Over contacten met Atléticotrainer Diego Simeone. Over de (ondertussen ontkende) interesse van Bayern. Over een recordaanbod van 250 miljoen euro uit Saoedi-Arabië. Zo wordt een markt gecreëerd in de hoop dat straks toch een club toehapt om Ronaldo uit zijn lijden te verlossen. Het is wachten op die ene climax. Een jaar geleden slingerde Ronaldo immers een foto van zichzelf op Instagram met het vingertje op de mond in een poging media het zwijgen over speculaties over zijn toekomst bij Juventus op te leggen. Edu Aguirre, een Spaanse journalist die wel eens op vakantie gaat met CR7, onthulde vorig jaar dat Carlo Ancelotti wel iets zag in een hereniging bij Real Madrid. Toen het verhaal de Italiaanse trainer ter ore kwam, publiceerde hij tegen zijn gewoonte in een ontkenning op social media. Ook Ronaldo kroop in de pen. Hij benadrukte dat zijn verhaal bij Real geschreven was, ‘dat mensen moeten stoppen om zijn naam te misbruiken’ en hij sprak van ‘een gebrek aan respect’. Alles om zijn imago wat op te smukken. In een adem vergat Ronaldo eraan toe te voegen dat hij wel degelijk zelf aanstuurde op een vertrek en dat zijn entourage contact had gezocht met Ancelotti. Ancelotti bespaarde zich de moeite. Hij wist dat Kylian Mbappé het enige target was voor president Florentino Pérez. Terwijl Juve nog niet officieel op de hoogte was van zijn vertrekwens, belde Mendes PSG-preses Nasser Al-Khelaifi met de suggestie dat Ronaldo wel iets voelde voor een avontuur naast Lionel Messi en Neymar. Bij de Franse topclub wuifden ze het voorstel weg. Desinteresse. Volgende op de contactenlijst dan maar. Mendes scrolde op één van zijn drie telefoons en kwam bij Manchester City uit. Daar bedankten ze eerst, tot een deal met Spursinternational Harry Kane onmogelijk bleek. Een deal leek in de maak. Ronaldo fluisterde een teamgenoot zelfs in dat hij voor vrijdag 27 augustus bij City zou tekenen. Vijf dagen voor het eind van de transferperiode vloog Mendes naar Turijn om duidelijk te maken dat zijn cliënt weg wilde bij Juve. Een timing die slecht viel bij de directie, maar de Italiaanse topclub koos eieren voor zijn geld. Ronaldo maakte zijn kastje leeg om naar Manchester te verhuizen. Wat de buitenwereld toen echter nog niet wist, was dat zijn voormalige club op de achtergrond alles in werk stelde om één van haar grootste troetelkinderen niet aan de blauwe kant van de stad te laten spelen. Zo belde Ferguson met Unitedcoach Ole Gunnar Solskjaer, die op zijn beurt contact legde met het bestuur van United. En met Mendes, met wie hij altijd een goeie band had. Oud-ploeggenoten als Rio Ferdinand en Patrice Evra maanden Ronaldo niet voor City te tekenen. Ferguson kreeg zijn zin. Zijn ‘boy’ verblijdde United met zijn rentree. In 38 duels scoorde hij 24 keer, maar Ronaldo bracht United geen stap dichterbij een titel. De club nam afscheid van Solskjaer en onder interim-manager Ralf Rangnick greep United zelfs naast een Champions Leagueticket. Ronaldo verbeet zijn frustraties. De staf deed hetzelfde, zich afvragend of zijn aanwezigheid niet de rem was op de vooruitgang. In zo’n omgeving wil Ronaldo niet werken. Hij moet op een voetstuk worden gezet, beschermd tegen een negatieve perceptie. Bij United vreest hij dat zijn imago, als één van de grootste aller tijden, deuken zal krijgen. Een topcarrière zonder happy end. Vandaar de push om te vertrekken. Bij United brieften zijn spindoctors dat Ferguson dinsdag toevallig op het complex was voor een andere afspraak. De komende weken zullen duidelijk maken of ze de waarheid spraken. En welke telefoontjes Mendes nog zal doen. Volgens zijn beproefd recept. Oh ja, zou het toeval zijn dat de terugkeer van Ronaldo naar Manchester maandagavond nog uitlekte zodat de cameraploegen zich tijdig konden opstellen aan het oefencomplex? Zoals Alfred Hitchcock zette een regisseur zichzelf in beeld.||https://www.parool.nl/sport/hoe-cristiano-ronaldo-zijn-vertreksoap-bij-man-united-tot-in-de-puntjes-regisseert~b34a82a5/
2022-07-29||Snelwegprotesten lopen uit de hand, hoe komt de geest weer in de fles?||Dat lijkt wel reëel. De afgelopen dagen werden langs en op de snelwegen onder meer hooibalen, banden, afval, puin, mest, een koelkast en zelfs asbest gedumpt. Hier en daar werden er ook branden gesticht. Ook werd op een aantal plekken de snelweg geblokkeerd. Gisternacht vond op de A7 tussen Groningen en Drachten een ongeluk met diverse voertuigen plaats doordat ze op een stapel autobanden en elkaar botsten. Hoewel bij dat ongeluk niemand gewond is geraakt, stelt politiechef Willem Woelders dat de mensen die dit soort acties op hun geweten hebben ‘mensenlevens in gevaar brengen’. “Het gaat echt alle perken te buiten. Het dumpen van asbest is een misdrijf waarop maximaal twaalf jaar cel staat en op opzettelijke brandstichting kunnen nóg zwaardere straffen staan als het echt goed misgaat. Ik vraag me af of de mensen die dit doen dat beseffen, los van de schade die ook nog eens op ze verhaald kan worden.” Volgens strafrechtadvocaat Juriaan de Vries lopen de actievoerende boeren kans op zware straffen: “Het gaat niet alleen over een verkeersovertreding, maar mogelijk over zware mishandeling door schuld of zelfs poging tot doodslag. Je neemt bewust het risico dat er een zwaar ongeluk gebeurt. Er staan lange celstraffen op.” Ook op het stichten van brand, zoals langs diverse snelwegen gebeurde, kunnen forse straffen staan als het misgaat. De Vries: “Dat kan onschuldig lijken, maar los van dat het brandstichting is met gevaar voor goederen en personen, wat op zichzelf al een ernstig strafbaar feit is, kunnen de gevolgen ook niet te overzien zijn als je bijvoorbeeld met 120 kilometer per uur in een rookwolk terechtkomt.” Volgens de Nationaal Coördinator Terrorismebestrijding en Veiligheid is er samengevat sprake van terrorisme als mensen uit ideologische motieven geweld plegen of ‘maatschappij-ontwrichtende zaakschade’ aanrichten, met als doel te samenleving te ondermijnen of te destabiliseren, de bevolking bang te maken of politieke besluitvorming te beïnvloeden’. “Ik heb geen zin om een woord als terrorisme in de mond te nemen,” zegt politiechef Woelders. “Maar het is duidelijk dat er op dit moment maatschappelijke grenzen worden genaderd. Laat ik het er maar gewoon op houden dat er misdrijven worden gepleegd waar forse straffen op staan.” Strafrechtadvocaat De Vries kan inmiddels niet meer om de term terrorisme heen: “Het is de maatschappij ontwrichten om veranderingen plaats te laten vinden en mensen te overtuigen van je ideeën. En dat gebeurt niet met toespraken op bijvoorbeeld het Malieveld, maar met geweld en strafbare feiten. Want ’s nachts autobanden en hooibalen op de weg gooien? Ik zou niet weten wat anders het doel zou kunnen zijn. Maar daarmee nemen ze het risico van extreme schade op de koop toe. Als iemand zo’n autoband over het hoofd ziet, is de schade niet te overzien.” Voor zover bekend niet. Dat doet her en der de wenkbrauwen fronsen. Als afvaldumping en brandstichting op en bij snelwegen strafbaar is en je weet dat het gaat gebeuren, dan moet het toch wel mogelijk zijn om een aanhouding op heterdaad te verrichten, al is het maar eentje? Volgens Woelders is dat te makkelijk gedacht. “Dat mensen roepen dat we harder moeten optreden, snap ik wel. Maar we hebben te maken met een kleine groep die zeer beperkt met elkaar communiceert en ook nog eens via afgeschermde kanalen. Dus informatie kun je vooraf bijna niet krijgen. Je kunt reageren op wat je ziet gebeuren. En voor een politieauto bij elk snelwegoprit hebben we echt de capaciteit niet.” Dat wil niet zeggen dat er niks gebeurt, bezweert de politiechef: “We zetten vol in op opsporing en ik verwacht ook dat we de komende tijd mensen zullen gaan aanhouden. Maar het kost gewoon tijd, bijvoorbeeld om mensen te identificeren.” Dat zou je denken. Boven de snelwegen hangen camera’s, waarmee Rijkswaterstaat de verkeerssituatie in de gaten kan houden. Maar de politie heeft niets aan die beelden omdat die vanwege privacywetgeving niet worden bewaard. Politiechef Woelders roept automobilisten met dashboardcamera’s daarom op beelden waarop iets nuttigs te zien is, te delen met de politie. Dat gebeurt maar mondjesmaat. Bart Kemp, leider van boerenprotestbeweging Agractie, vindt het niet zijn taak de acties af te keuren, omdat hij ze niet organiseert. Hij vindt wel dat de acties ‘binnen de grenzen van de wet moeten blijven’. Volgens Kemp zijn de blokkades en brandstichtingen ‘wanhoopssprongen van boeren die geen beweging van de overheid zien.’ Het radicalere Farmers Defence Force is volgens voorman Mark van den Oever ook niet betrokken bij de acties, maar keurt ze ook niet echt af. “Ongelukken zijn natuurlijk nooit te rechtvaardigen,” zegt Van den Oever. “Maar zolang het een beetje blikschade is, vind ik het allemaal niet zo erg.” Beide clubs vinden het aan de overheid om de acties te beëindigen door de stikstofplannen van tafel te halen. Sjaak van der Tak, voorzitter van land- en tuinbouworganisatie LTO, heeft zich duidelijker uitgesproken: “We roepen op om te stoppen met acties zoals brandende hooibalen, afval en kunstmest op wegen te gooien.’’ Het is overigens de vraag of een duidelijk statement van een boerenbeweging veel zin heeft. De acties lijken op kleine schaal te worden georganiseerd. “Bij een sociale beweging, zoals die van de boeren, is zelden of nooit sprake van een centrale regie,” zegt Jacquelien Stekelenburg, hoogleraar Sociale verandering en conflict aan de Vrije Universiteit Amsterdam. “Een beweging, zoals die van boeren, bestaat uit allerlei groepjes, groepen en groeperingen, met hun eigen doelen en methoden. Via sociale media kan een groepje zich snel mobiliseren, zo kan iedereen activist worden.” Stekelenburg: “Het grote protest in Stroe was voor alle boerenbewegingen tezamen het moment om een stevig geluid te laten horen. Volgens mij is dat goed gelukt, het was overal te zien, een prachtig communicatiemiddel.” Precies een dag later was het Kamerdebat waarin alle stikstofplannen werden aangenomen door de meerderheid. “Voor de meer radicalere groepen was dat het moment om te zeggen: allemaal leuk en aardig dat gematigde actievoeren, maar dit heeft geen zin, er wordt toch niet naar ons geluisterd. Dat is de fase waarin we nu zitten: een radicale vorm van actie.” Dat is een belangrijke vraag, maar er is geen gemakkelijk antwoord, zegt Stekelenburg. Volgens haar is het belangrijk boeren perspectief te bieden en ervoor te zorgen dat ze in elk geval het idee hebben dat ze meegenomen worden in de besluitvorming. “Zeker als je met zo’n rotboodschap komt. Want linksom of rechtsom, het zal bij boeren pijn gaan doen. Juist dan is het belangrijk dat je met elkaar praat. Dus ga het land in, het erf op en de zaaltjes af.” Politiechef Woelders stelt dat het een illusie is te denken dat de politie een einde kan maken aan het steeds weer opflakkerende protest. “Wij kunnen dit niet oplossen. Dit gaat om de stikstofproblematiek en daar moet je in gesprek met elkaar zien uit te komen. Dat blijf ik zeggen.” Het is in elk geval een begin. Premier Mark Rutte vond het belangrijk genoeg om Sjaak van der Tak, voorman van LTO, te bellen vanaf zijn vakantieadres. Stekelenburg: “Het is noodzakelijk dat boeren en overheid met elkaar in gesprek gaan, want vanuit deze conflictueuze toestand is het lastig om iets te bereiken. De vertrouwensbreuk moet worden hersteld. Daarvoor zal de politiek in gesprek moeten met de boeren. En daarmee bedoel ik niet alleen de landelijke politiek, maar wellicht juist ook de provinciale en de lokale.”||https://www.parool.nl/nederland/snelwegprotesten-lopen-uit-de-hand-hoe-komt-de-geest-weer-in-de-fles~b3ebbcee/
2022-07-29||Het Ricciotti Ensemble speelt in tbs-klinieken – of gewoon voor de Amsterdammer||Inclusie is voor het Ricciotti Ensemble geen modewoord: het streven om zo inclusief en toegankelijk mogelijk te zijn, is duidelijk tastbaar tijdens een gesprek met dirigent en artistiek leider Coen Stuit. Wie een optreden van Ricciotti bezoekt hoeft dan ook geen traditioneel format te verwachten. Er wordt niet in concertkleding gespeeld, de musici spelen staand (of lopend), dragen geen traditionele concertkleding en praten het concert aan elkaar. Ze staan vrijwel nooit op een podium maar zijn gelijkvloers met het publiek. Ook ligt er een grote focus op interactie en publieksparticipatie. Het ensemble doet sinds kort in samenwerking met Lucas Dols van Sounds of Change aan ‘instant composing’. Het idee is dat het publiek niet alleen participeert, maar ook onderdeel wordt van een ter plekke gecreëerde compositie. Stuit: “Je vraagt iemand in het publiek bijvoorbeeld om zijn naam – die wordt gebruikt als ritme. De favoriete kleur van een ander wordt omgezet in een toonsoort.” Volgens Stuit werkt het drempelverlagend als je het publiek op deze manier ook een beetje ‘eigenaar’ van de compositie maakt. “Als je ergens iets komt brengen, maar je haalt ook wat op, kun je mensen het gevoel geven dat het concert anders was geweest als zij er niet waren geweest. Dat gaat verder dan participeren.” Ricciotti laat het publiek niet op zich afkomen in grote zalen, het ensemble komt naar het publiek toe. Dit mag letterlijk genomen worden – het ensemble speelt niet alleen op straat, maar streeft er ook naar 70 procent van hun optredens uit te voeren in sociale instellingen, zoals verzorgingstehuizen, asielzoekerscentra en jeugdinrichtingen. Op dergelijke locaties spelen is niet altijd even makkelijk: soms durven mensen toch niet te komen kijken of is het lastig contact te maken. Maar het levert ook mooie momenten op. Tijdens een optreden in een tbs-kliniek stond het publiek binnen tien minuten te zingen en dansen, vertelt Stuit. “Toen heb ik het niet droog gehouden.” Jaarlijks vinden er drie tournees plaats, elk met een ander maatschappelijk thema. Nu staat Futuratour in de startblokken, waarbij er wordt vooruitgeblikt op de toekomst. Het ensemble speelt een uiteenlopend programma, van Wagner’s Albumblatt tot The Buggles’ Video Killed the Radio Star (in een arrangement van Peter Keijsers). “Het idee is dat er voor elk mogelijk publiek herkenbare dingen zijn, en tegelijkertijd ook iets nieuws.” Op de vraag wat de muziek van de toekomst is noemt Stuit twee elementen: meer elektronica en een samensmelting van westerse en niet-westerse muziek. “Nu kun je nog aanwijzen waar de Latin-, Balkan- en Libanese elementen en invloeden zitten. Maar ik ben ervan overtuigd dat het helemaal in elkaar gaat draaien. Daarom hebben we Soheil Shayesteh als solist, want hij is dit. Hij maakt elektronische muziek en speelt kamancheh, een traditioneel Perzisch instrument. Hij heeft elektronica ontwikkeld die reageert op wat hij doet.” Zegt Stuit lachend: “Dat vind ik waanzinnig futuristisch, op het nerveusmakende af.” Ricciotti Ensemble met Soheil Shayesteh: tournee t/m 6 augustus, slotconcert op 6 augustus in het Zonnehuis. Alle concerten zijn gratis te bezoeken: www.ricciotti.nl||https://www.parool.nl/kunst-media/het-ricciotti-ensemble-speelt-in-tbs-klinieken-of-gewoon-voor-de-amsterdammer~b4f0c595/
2022-07-29||Na de bosbranden keren Spaanse dorpelingen terug op verschroeide aarde||Al vanaf de snelweg A2 tussen Madrid en Zaragoza is de enorme impact van de brand duidelijk zichtbaar. Kilometers zwartgeblakerd landschap, met de verkoolde geraamtes van bomen. Zelfs de randen van het asfalt zijn zwart en de geur van houtvuur prikkelt in de neus. Zo gaat het door vanaf de afslag bij Ateca noordwaarts, langs een weggesmolten loods en zwartgeblakerde wegwijzerborden tot aan Moros: een plaatsje dat normaal gesproken idyllisch ligt tussen de heuvels van Aragón. Nu ligt het in een maanlandschap. Hier woedde vorige week één van de vele branden die het Iberisch schiereiland van Catalonië tot in de Algarve in het zuiden van Portugal teisteren. Alleen in Spanje ging al 200.000 hectare in vlammen op: twee keer de Veluwe. Zoveel gebied verbrandde de afgelopen decennia niet eens in een heel jaar. En dan moet de notoir hete maand augustus nog komen. Het driehonderd inwoners tellende Moros werd geëvacueerd door de brandweer, maar nu is het weer druk in de straatjes. Een groep vrijwilligers zet pakken drinken neer op een schoolpleintje, waarvandaan opruimwerkzaamheden worden georganiseerd. Twee vrouwen lopen met bezems en zakken vol schoonmaakmiddelen. Ze zijn nog maar net terug en het enige waarover ze kunnen praten is de brand. “Het vuur was hier opeens in vijf minuten, door veranderde wind,” vertelt de zestigjarige Asención Cisneros, wijzend naar de zwarte heuvels. “Ik ben naar buiten gerend op mijn sandalen, de vlammen waren vlakbij. De brandweer haalde ons, ik mocht mijn deur nog niet eens sluiten. Daarna ben ik weggerend, tussen de vlammen door.” Cisneros’ vriendin Rosa García, 55 jaar en eveneens geboren en getogen in Moros, knikt heftig mee. Zij was op vakantie tijdens de brand, maar via berichtjes heeft ze de ontwikkeling nauwlettend gevolgd. Op haar telefoon toont ze de foto’s en videos, haar ogen rood van de tranen. “Kijk die vlammen overal, de heuvel op tot aan het dorp. Dit lijkt toch een film,” zegt García. Haar vriendin: “Iedereen moest rennen. De bejaarden, iedereen. Wat een horror.” Het is een wonder, zo stellen de vrouwen, dat iedereen de brand overleefde en het dorp grotendeels is gered, op een aantal huizen aan de buitenrand na. Lopend door het dorpje stappen bewoners naar buiten om met de vrouwen een praatje te maken op straat, op z’n Zuid-Europees. Een dame in nachtjapon vraagt vanuit haar deuropening hoe het met García’s vader is, een bejaarde man met wandelstok en kunstgebit mompelt vrijwel onverstaanbaar dat hij tijdens de vuurzee in het dorp bleef om de brandweer te helpen. De eensgezindheid is sterk: de laatste dagen maakt iedereen samen de publieke ruimte schoon van de as. Maar nu de geëvacueerde inwoners zijn teruggekeerd, beginnen ze pas goed te beseffen wat de brand in hun levens veroorzaakt heeft. Net als veel inwoners verdiende Cisneros de kost met haar fruitteelt – kersen, appels, druivenranken. Aangezien het jaren duurt voordat nieuwe bomen fruit geven, ziet de zestigjarige het somber in. “Zodra die vruchten hebben, ga ik al met pensioen. Van de verzekering weet ik nog niet wat ik moet verwachten. En ook niet van dat Nederlandse bedrijf.” Dat Nederlandse bedrijf? Inderdaad. De vonk die deze brand deed ontstaan, kwam van zware machines van een bedrijf dat was ingehuurd door het Nederlandse Land Life. Een bedrijf dat zich ironisch genoeg bezighoudt met herbebossing om CO2 af te vangen uit de atmosfeer. Dat het bedrijf regionale toestemming had om te werken tijdens een ongekende hittegolf, verbaast de bewoners van Moros. “Iedereen hier weet dat je in de zomer voorzichtig moet zijn met machines,” zegt Cisneros woedend. “Dus waarom zou je precies dan aan de slag gaan met waterputten slaan voor nieuwe bomenplant?” Wat precies is misgegaan, zal onderzocht worden. Zodra Cisneros naar huis is, loopt García nog even door naar een uitzichtpunt net buiten het dorp, in het zwartgeblakerd gebied. Vanaf daar is goed te zien hoe de heuvels rondom afgebrand zijn, tot aan de eerste huizen van het dorpje aan toe. Uit een verbrande stal iets van het dorp vandaan stijgt nog een kringeltje rook op. “In mijn leven heb ik vaker branden gezien, maar zo heftig en zo veel nog nooit. Je vraagt je af wat we moeten als de temperaturen blijven stijgen. Ik ben gewoon verbaasd over de domheid van de mens in het algemeen. We hebben de kraan wijd open gezet en nu lukt het niet meer hem dicht te draaien.”||https://www.parool.nl/wereld/na-de-bosbranden-keren-spaanse-dorpelingen-terug-op-verschroeide-aarde~b0d69b1f/
2022-07-29||Queer rapduo Lionstorm: ‘We doen precies wat we willen, zeker op het podium’||Vuige Muis en Skerrie Sterrie heten ze. En laten we het er wat leeftijd betreft maar op houden dat ze twintigers zijn. Ruim zeven jaar hebben Muis en Sterrie, zoals ze zichzelf meestal kortweg noemen, een liefdesrelatie. En sinds twee jaar vormen ze samen Lionstorm, dat vooral hiphop maakt, maar ook een ontwerpduo is. Kleding van hun hand is te zien op een tentoonstelling in de Bijenkorf. In de Verenigde Staten is heteroseksualiteit niet langer de norm binnen de hiphop en aanverwante muziekgenres. Zie en hoor artiesten als bijvoorbeeld Lil Nas X, Frank Ocean en Tyler the Creator. In Nederland is queer duo Lionstorm vooralsnog een uitzondering. “Maar ik kan me niet voorstellen dat er niet meer artiesten zijn zoals wij,” zegt Sterrie. “Waarschijnlijk zijn ze druk aan het werk in de studio, hun tijd komt nog wel.” Lionstorm debuteerde in de zomer van 2019 met de single No H8ro (uit te spreken als no hetero), waarvan de titel een reactie was op no homo, de kreet waarmee hetero’s soms aangeven dat we vooral niet moeten denken dat ze homo zijn. Het was een vliegende start voor het duo, dat meteen werd uitgenodigd voor festivals als Noorderslag en Down The Rabbit Hole. Zoals bij meer acts die in die tijd begonnen, was corona een flinke spelbreker. Nu toert Lionstorm weer en staat het duo volgende week in de Melkweg. Ze hebben het contact met het publiek gemist. “Elke show is een feestje, het publiek geeft me zo veel adrenaline dat ik er soms niet van kan slapen,” zegt Muis. Sterrie: “Als we meer shows in één week doen, voel ik me alsof ik door de droger ben gehaald, maar het is geweldig om te doen.” Wie komen er op die shows af? “Dat is heel verschillend en daar ben ik heel blij om,” zegt Sterrie. “Wat ik leuk vind is dat we ook echt een jong publiek trekken, zo tussen de 13 en de 18. Alternatieve kids, niet per se alleen queer. Ze staan vooraan en brullen alles mee. Dan denk ik: yes, ze hebben ons gevonden, I like it. Ik zou ook naar Lionstorm zijn gegaan als ik jong was. Achter in de zaal staan vaak ouders van gay of queer kids. Die zeggen dan na afloop: ‘Door jullie gaat mijn kind het wat makkelijker hebben.’ Dat is ook mooi.” Komen er ook ‘echte’ hiphoppers op Lionstorm af? Muis: “Onlangs stonden we op hiphopfestival Woo Hah, voor ons grootste publiek tot nu. Het was fantastisch. Als wij opkomen, zie je mensen vaak wel een beetje kijken: wat krijgen we nou? Maar als de beats worden gestart, gaat iedereen mee. Je hoort vaak dat hiphop vrouw- en homovijandig zou zijn. In de hiphop waar wij zelf naar luisteren is dat totaal niet aan de orde. Seksisme en homofobie bestaan overal in de muziek, echt niet alleen in de hiphop.” Vuige Muis werd geboren in Suriname en kwam op haar vierde naar Nederland, waar ze opgroeide in Arnhem. De jeugd van Skerrie Sterrie speelde zich af in Zuidoost en Bussum. “Ja, dat zijn heel verschillende werelden,” zegt de laatste. “Maar dat tekent mij. Ik hield als meisje ook van hiphop én metal én ik deed aan ballet. In Lionstorm zijn we ook zo breed. We fuseren hiphop met punk, bubbling en hyperpop.” Seks is een wezenlijk onderdeel van de teksten van Lionstorm. Samen met zangeres Merol bogen ze zich in het zwoele Triogamie over de geneugten van vrijen met z’n drieën. Nummers als WTJMDZ (voluit Wacht tot je me dick ziet) en Erectie Inspectie zijn precies zo wild en vooral ook grappig als de titels doen vermoeden. Sterrie: “Vanaf dat ik kan lopen kreeg ik te horen dat ik too much was. Ik was te druk, te blij, te wild, te alles. Later kreeg ik van vriendinnen te horen dat ik me te sexy kleedde. In mijn puberteit heb ik wel geprobeerd me aan te passen, dat is voorbij. Met Lionstorm doen we precies wat we willen, zeker op het podium. Zien mensen dat niet zitten, dan is dat hun probleem. Soms is het leuk om lekker macho-energie uit te stralen. Wij hebben geen zware stemmen, dus je moet wat anders verzinnen. Muis is wel eens het podium opgekomen met een enorme boksbalpiemel tussen haar benen, die dick was zo groot dat ze er bijna over struikelde.” Lionstorm treedt donderdag 4 augustus op in de Melkweg. De expositie in de Bijenkorf, waar ook werk van andere ontwerpers wordt getoond, is te zien op de eerste verdieping van het warenhuis.||https://www.parool.nl/kunst-media/queer-rapduo-lionstorm-we-doen-precies-wat-we-willen-zeker-op-het-podium~b81ca80f/
2022-07-29||Amsterdam wordt proeftuin voor dronevluchten: ‘We willen laten zien dat het ook boven steden veilig kan’||Een medisch noodgeval. Als een razende spoedt een medidrone zich boven de Amsterdamse binnenstad van ziekenhuis OLVG naar het Centraal Station. Maar halverwege de vlucht wordt ingegrepen, want er vliegt een concurrerende pakjesdrone in de weg. Uit zichzelf leidt U-Space, een verkeersleidingsysteem dat geautomatiseerd droneverkeer reguleert, beide vluchten van elkaar weg. Conflict vermeden. Het is nog een scenario, maar niet van een sciencefictionfilm. Begin augustus wordt de vlucht – en een trits andere – in het echt uitgevoerd vanaf het Marineterrein in het hart van Amsterdam. Nou ja, in het echt; de vlucht met de medische drone is gesimuleerd. Maar de andere zelfvlieger zoemt wel degelijk rond het voormalige marine-etablissement. Een medidrone die medische hulpmiddelen razendsnel naar de plek des onheils brengt of artsen aan- en patiënten afvoert klinkt als toekomstmuziek. Maar dan wel muziek die over tien jaar werkelijkheid kan worden, zegt Marta Tojal Castro van het Nederlands Lucht- en Ruimtevaartcentrum (NLR). Ze coördineert de proefvluchten die in augustus boven Amsterdam, Enschede en Rotterdam plaatsvinden. Dan zal onder andere voor het eerst in Nederland een passagiersdrone vliegen. Nu kennen we drones, vliegtuigjes die al dan niet deels zelfsturend door het luchtruim gaan, vooral van het maken van mooie filmbeelden. Of, in militaire zin, van leed en verwoesting. Maar politiedrones die onlusten in de gaten houden of brandweerdrones die helpen vuur op te sporen, zijn al werkelijkheid. Net als drones die gebruikt worden bij de inspectie van bruggen, gebouwen of — zoals bij KLM op Schiphol — bij het onderhoud van vliegtuigen. Veel meer toepassingen liggen op de plank. Zoals drones die de laatste kilometer van de voortwoekerende pakketbezorging op zich nemen en onze webwinkelpakjes of thuisbestelde maaltijden voor de deur droppen, zoals Thuisbezorgd.nl dit voorjaar in Amsterdam al eens uitprobeerde. En dan zijn er nog ideeën voor dronetaxi’s en — waarom niet — in plaats van een auto een drone voor de deur. De mogelijkheden zijn legio, evenals de obstakels en belemmeringen. Want hoe wordt voorkomen dat al dat vlieggerei, groot en klein, elkaar of bestaand vliegverkeer in de weg zit? Sinds 2015 wordt in Europees verband gewerkt aan een autonoom verkeersleidingsysteem voor drones, U-Space. “De afgelopen tien jaar is veel onderzoek gedaan naar de mogelijkheden van drones,” zegt Tojal Castro. “We willen nu laten zien dat het gebruik ervan ook boven steden veilig kan .” Van het vooraf beoordelen van een vliegplan via het live begeleiden van droneverkeer, het uitproberen van verschillend dronegebruik én de reacties van bewoners: alles wordt de komende weken getest. “We hebben veel verschillende doelen. Zoals het testen van de communicatie tussen drones, tussen bestuurders en met degene die het luchtruim beschikbaar stelt, de luchtverkeersleiding en dienstverleners die data als de weersverwachting of locatiegegevens beheren.” Er moet nog veel worden uitgevogeld. “Het systeem moet veilig met verschillende drones kunnen omgaan, maar ook rekening houden met ander vliegverkeer, zoals helikopters en verkeersvliegtuigen.” Zo is voor drones onder strikte voorwaarden een stukje luchtruim tot 120 meter hoogte beschikbaar. Maar dan weer niet boven bebouwing, laat staan in de buurt van vliegvelden. Ook moet er altijd een bestuurder achter de hand zijn en mag alleen op zicht worden gevlogen. Allemaal beperkingen die grootschalige inzet van drones dwarsbomen. Dat U-Space werkt, is eind juni aangetoond in Groot-Brittannië. Iets dat het NLR — brexit indachtig — de afgelopen weken nog eens moest overdoen op zijn proefterrein in Marknesse zodat ook de Nederlandse (ILT) en Europese luchtvaartinspectie (Easa) weten dat de veiligheid is gewaarborgd. De komende maand vinden in Amsterdam zowel vluchten plaats waarbij de bestuurder vanaf de grond controle over de drone houdt, als vluchten waarbij de drone deels autonoom opereert en uit het zicht van de bestuurder verdwijnt, wat in Nederland nu zelden wordt toegestaan. NLR wil daarnaast achterhalen in hoeverre droneverkeer overlast of gevoelens van onveiligheid bij bewoners veroorzaakt en hoe het met privacy zit als overal alziende vliegtuigjes rondzoemen. Honderd Amsterdammers hebben inmiddels vragenlijsten met hun vooroordelen ingevuld; twintig staan straks op het Marineterrein terwijl daar proefdrones rondvliegen. “Publieke acceptatie is cruciaal,” zegt Tojal Castro. “Mensen kunnen nu denken dat drones onveilig of luidruchtig zijn, maar wij willen beter leren begrijpen of dat echt zo wordt gevoeld als men ze ook ziet vliegen.” Na Amsterdam verhuist het proefcircus naar Twente, waar op een voormalige vliegbasis vaker drones worden getest. “Daar zullen we laten zien wat de sociale impact van drones kan zijn met vluchten op en om Twente Airport. Bijvoorbeeld met een medische vlucht om aan te tonen dat slachtoffers sneller naar het ziekenhuis vervoerd kunnen worden dan over de weg en goedkoper dan met een traumaheli. Maar ook met toepassingen voor de brandweer en voor politiesurveillance. We willen laten zien dat drones oplossingen bieden die steden ontlasten en mensen helpen.” In Rotterdam ligt de focus vervolgens op commerciële toepassingen, zoals dronetaxi’s die havenloodsen en bemanningen naar schepen vliegen. Zo wordt er voor het eerst in Nederland een aantal vluchten uitgevoerd met een tweepersoonsluchttaxi van het Chinese Ehang, hoewel die wel al eens rondvloog binnen de beschermende muren van de Johan Cruijff Arena. Een van de testen is een onbemande vlucht vanuit de haven naar Rotterdam Airport, waarbij het toestel op afstand wordt bestuurd. Dat voor de doorbraak van dronevluchten nog een groot aantal hordes te nemen is, blijkt wel als Tojal Castro door de plannen voor de proeven in Amsterdam scrolt. Al maanden geleden is voor elke vlucht toestemming gevraagd, zoals verplicht is voor alle commerciële dronevluchten in Nederland. Los daarvan is ook toestemming geregeld bij Luchtverkeersleiding Nederland. Het Marineterrein ligt immers op de aanvliegroute van de ‘kleine baan’ van Schiphol-Oost. Die langdurige vergunningenperiode is een ander obstakel dat uit de weg geruimd zal moeten worden om drones voor maatschappelijke, commerciële en privédoeleinden mogelijk te maken. Niemand kan immers drie maanden wachten op toestemming om een pakket te bezorgen met een drone. De proeven spelen daarbij een sleutelrol. “Omdat dronevluchten nu streng gereguleerd zijn, is zo’n lange aanvraag met veel bureaucratie onvermijdelijk,” aldus Tojal Castro. “Dat kan met deze proeven veranderen. Door aan te tonen dat U-Space veilig werkt, kunnen we toezichthouders geruststellen.” Daar zal nog wel even overheen gaan. De serie proeven verhuist na Rotterdam naar het Spaanse Santiago de Compostella, waar alle onderdelen in een alles omvattend slotakkoord nog eens worden uitgeprobeerd. Daarna worden alle ervaringen uitgewerkt. “Wij verwachten over twee jaar de volgende stap te maken.” Tussendoor worden weer andere proeven gehouden om droneverkeer te versoepelen. Die tests grijpen niet alleen in elkaar, maar haken ook aan bij de al decennia voortslepende plannen om het Europese luchtruim op de schop te nemen. Want drones en andere vliegtuigen zullen ooit met elkaar moeten samenleven. “Dat maakt het heel ingewikkeld. Wij gaan er niet van uit dat er binnen tien tot vijftien jaar massaal met drones zal worden gevlogen.”||https://www.parool.nl/amsterdam/amsterdam-wordt-proeftuin-voor-dronevluchten-we-willen-laten-zien-dat-het-ook-boven-steden-veilig-kan~b03c929a/
2022-07-29||Van courgette-broccolisoep tot egg fried rice: vijf fijne gerechten||Courgette-broccolisoep met oude kaas-knoflookcroutons 1. Verwarm de oven voor op 200°C. Snijd de courgette en broccoli in grove stukken en kook samen met de groentebouillon en grove mosterd gedurende 20 minuten gaar in een soeppan. 2. Pel ondertussen de knoflook en voeg samen met de olijfolie. Mix fijn met een staafmixer zodat er een knoflookolie ontstaat. 3. Snijd het oude brood in stukken van 2 cm en besprenkel deze met de knoflookolie. Verdeel het brood op een met bakpapier beklede bakplaat en plaats deze de oven voor 15 min. totdat de croutons goudbruin en krokant zijn. 4. Strooi de laatste 5 minuten de oude kaas over de croutons zodat deze over de croutons heen smelt. 5. Pureer de soep met een staafmixer en voeg peper en zout toe. Serveer de soep met de oude kaascroutons. Rigatoni met chorizo en gehakt 1. Schil de bleekselderij en winterpeen, en snijd in blokjes van 1 cm Verwijder het vel van de chorizo en snijd deze in plakjes van een halve cm dik. Verwijder de blaadjes van de peterselie en hak deze fijn. 2. Breng water aan de kook in een ruime pan en kook de pasta volgens de aanwijzingen op de verpakking. 3. Verwarm ondertussen een pan met olijfolie en bak hier de chorizo en het gehakt in gedurende 4 min. tot het gehakt goudbruin gekleurd is. Voeg de winterpeen en bleekselderij toe en bak deze nog 4 min. mee. 4. Giet de tomatenblokjes bij het gehakt en roer dit samen met de tabasco door de saus. Zet het vuur laag en roer het zout, de pasta en de helft van de platte peterselie door de saus. Serveer de pasta en garneer met de overige peterselie. Egg fried rice 1. Kook de rijst volgens de aanwijzingen op de verpakking en laat goed uitstomen. Zet de bakplaat aan om op te warmen, deze heeft wat tijd nodig. 2. Pel en snipper de knoflook fijn. Snijd het bosuitje in schuine ringetjes en zet apart. Besprenkel de bakplaat met de olie zodra deze warm is. 3. Schep de rijst en knoflook op de plaat toe en bak ongeveer 3 min. Voeg de doperwten toe en bak kort mee. Breng eventueel op smaak met zout. 4. Bak op een ander gedeelte van de bakplaat het eitje en roer door zodra het ei begint te stollen. Zodra er kleine stukjes gestold ei ontstaan, meng je dit door de rijst. Maak de rijst af met de ringetjes bosui. Tip: een extra smaakexplosie? Voeg na de bereiding een klein scheutje ketjap toe. Pizza kip-kerrie 1. Verwarm de oven voor op 200°C. Meng in een ovenschaal de kip met de olijfolie en kerriepoeder. Breng op smaak met zout. 2. Plaats de ovenschaal in het midden van de voorverwarmde oven en gaar 12-15 min. Zet ondertussen de pizzarette aan, deze heeft tijd nodig om warm te worden. Bestuif het werkblad, de bakspatels en het pizzadeeg met de bloem. Dit zorgt ervoor dat het pizzadeeg makkelijk op de bakspatel schuift. 3. Snijd de kip in reepjes en de mozzarella in stukjes. Besmeer de bodem van de pizza’s met crème fraîche. Beleg met de kipreepjes en stukjes mozzarella. 4. Schuif de pizza’s in de pizzarette van de bakspatel, zoveel mogelijk naar het midden van de pizzarette. Bak de pizza’s af gedurende 15-20 min. 5. Pluk de blaadjes van de takjes basilicum en koriander. Haal de pizza’s uit de pizzarette, garneer de pizza’s met de tzatziki, basilicum en koriander. Tip: liever geen kip en koriander? Vervang dan de kippendijfilet door vega kipstukjes en de koriander door peterselie. Pita met knoflookgarnalen, avocado, rode kool en limoenmayonaise 1. Snijd de rode kool in dunne repen, eventueel met een mandoline. Snijd de avocado doormidden, verwijder de pit en schil en snijd in plakjes. Snijd de koriander grof. Pel de knoflook en plet deze. 2. Dep de garnalen goed droog. Verhit de olie in een pan en voeg de knoflook toe en bak 2 min. Voeg de garnalen toe en bak 4 min. op middelhoog vuur. Haal de garnalen uit de pan en bestrooi met het zout. 3. Rasp de groene schil van de limoen (rasp het witte gedeelte niet mee, dit is bitter) en pers het sap eruit. Meng de mayonaise met de rasp en het sap tot een limoenmayonaise. Meng de helft van de limoenmayonaise met de rode kool tot een salade. 4. Bereid de pita’s volgens de aanwijzingen op de verpakking. Besmeer elke pita met 1 el limoenmayonaise, gevolgd door de rodekoolsalade, plakjes avocado en de garnalen. Garneer met de verse koriander. Ga naar www.eatertainment.nl voor nog meer recepten en inspiratie.||https://www.parool.nl/ps/van-courgette-broccolisoep-tot-egg-fried-rice-vijf-fijne-gerechten~be0417ef/
2022-07-29||Roestige damwanden langs groot deel van de grachtengordel: ‘Worden de veiligheidsrisico’s niet overdreven?’||De Leliegracht was al niet breed, maar als je naar de tegenwoordige maatvoering kijkt is het eerder de Leliesloot. Een metertje of vier, vierenhalf, meer is het niet. Het water wordt op dit zo fijne stukje Amsterdam dan ook niet begrensd door kademuren, maar door enorme bruine damwanden, die aan beide zijden ten minste twee meter gracht wegnemen. Het heeft een reden natuurlijk, de kade lag er slecht bij. De palen die de hele boel zoveel decennia hebben gestut, waren op sterven na dood. Gevolg: verzakkingen, duidelijk zichtbaar de afgelopen jaren aan schots en scheef metselwerk. De damwanden zijn geplaatst als noodmaatregel: ze moeten voorkomen dat de boel echt in elkaar zakt, zoals in 2020 gebeurde op de Grimburgwal, waar een deel van de kade spontaan de gracht in schoof. Inderdaad: slecht onderhoud is niet louter voorbehouden aan de Leliegracht, die bruine wanden zijn als een besmettelijke kwaal die overal de kop opsteekt. De westelijke grachtengordel kun je zien als het hart van de damwandenziekte. Welke kant je ook oploopt: overal verroest staal. En niet voor even. Het heet een noodmaatregel, maar de damwanden zouden op een flink aantal plaatsen weleens heel lang het beeld kunnen bepalen. De gemeente is vooralsnog vooral in kaart aan het brengen welke kades slecht zijn en welke nog veel slechter. Om zo in te schatten in welke volgorde vernieuwingswerkzaamheden het beste kunnen worden gepland. Echte vernieuwing staat vaak nog niet in agenda’s. Omwonenden elders kregen al te horen dat het misschien wel tien jaar kon duren voordat de damwanden weer worden verwijderd. Er wordt al gesproken over het plaatsen van vlonders waar eventueel fietsen kunnen worden geplaatst van de mensen die er wonen. Op de meeste plekken maken bewoners er maar het beste van. Ze hebben grijpertjes gekocht om het vuil te verwijderen dat tussen de wanden en de kades terechtkomt. En overal waar de tijdelijke situatie maar lang genoeg duurt, groeien uitbundig planten, als geveltuintjes voor woonbootbewoners. Zijn de maatregelen tegen mogelijke verzakking allemaal wel zo nodig? De vraag dringt zich het laatste jaar regelmatig op. Bewoners vinden de aanpak soms een beetje rigoureus en daagden de gemeente al voor de rechter. Het toont een gebrek aan gespecialiseerden bruggen- en kadefluisteraars, zeggen zij. Veiligheidsrisico’s worden overdreven. Dat is de reden dat we nog tot in lengte van dagen zitten opgescheept met die damwanden. Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/roestige-damwanden-langs-groot-deel-van-de-grachtengordel-worden-de-veiligheidsrisico-s-niet-overdreven~b4a2fb5d/
2022-07-29||De dansende beer op buurtcentrum Oosterpark is een beetje vlekkerig||Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/de-dansende-beer-op-buurtcentrum-oosterpark-is-een-beetje-vlekkerig~bc09f31f/
2022-07-29||Opinie: ‘Geef statushouders geen voorrang op Amsterdamse huurwoningen’||De gemeente Utrecht begint op 1 augustus aan een buitengewoon experiment: zes weken lang gaan alle sociale huurwoningen naar statushouders. Een ondoordacht plan, blijkt uit meerdere verhalen die kort na de aankondiging naar buiten kwamen. Zo kan een Utrechtse met onrijpe longen niet meer gebruikmaken van haar medische urgentie. Een andere bewoonster, die als gevolg van multiple sclerose (MS) arbeidsongeschikt is, kan door de stijgende huren haar vrijesectorwoning niet meer betalen. Ze staat al achttien jaar op de wachtlijst voor een sociale huurwoning en dreigt nu ook buiten de boot te vallen. Terwijl de doemverhalen elkaar opvolgen en we geen idee hebben hoe het experiment gaat uitpakken, krijgen vier Amsterdamse fracties (D66, GroenLinks, DENK en BIJ1) het idee om het Utrechtse plan ook in Amsterdam uit te voeren. Dat is opmerkelijk, aangezien de vertegenwoordigers van deze partijen als geen ander horen te weten hoe hard Amsterdammers hierdoor worden geraakt. De woningnood in Amsterdam is hoog en de wachttijd voor een sociale huurwoning is dertien jaar. Veel mensen wonen in woningen die bouwkundig in zeer slechte staat verkeren. Bewoners van de Wildemanbuurt in stadsdeel Nieuw-West geven aan dat hun kinderen door schimmel en tocht chronisch ziek zijn. Het stadsdeel heeft ook te maken met veel gezinnen die in te kleine woningen wonen en daardoor veel stress ervaren, en kwetsbare jonge vrouwen die geen onderdak kunnen vinden en vervolgens slachtoffer worden van misbruik. Het voorstel om het Utrechtse plan ook in Amsterdam uit te voeren is een klap in het gezicht van al die mensen. Het is niet uit te leggen dat mensen die hier nog niet eens ingeschreven staan eerder een woning toegewezen krijgen dan Amsterdammers die al jaren staan te wachten. Wie als gevolg van dit plan buiten de boot valt, gaat een onzekere toekomst tegemoet. Als gevolg van alle onzekerheden omtrent stikstof, financiering en personeel zullen beloofde woningbouwprojecten wellicht niet op gang komen. Daarom is het beter als Amsterdam afziet van dit riskante experiment en statushouders gewoon op hun beurt laat wachten. Tanay Bilgin, Stadsdeelcommissielid Nieuw-West namens Forum voor Democratie||https://www.parool.nl/columns-opinie/opinie-geef-statushouders-geen-voorrang-op-amsterdamse-huurwoningen~b60d98fd/
2022-07-29||Een subtiele dikke middelvinger naar Vladimir Poetin||In het glamourblad Vogue staan foto’s van Volodimir Zelenski en zijn vrouw.Eigenlijk is voorgaande zin fout. Ik dien te schrijven: In Vogue staan foto’s (en een reportage) van Olena Zelenska en haar man. Ook ik dacht aanvankelijk: waarom? Is het niet immoreel en decadent om in tijden van oorlog glamourfoto’s in een Amerikaans modeblad te laten publiceren? Ofschoon er maar een paar foto’s zijn vrijgegeven, herkende ik de fotograaf onmiddellijk: Annie Leibovitz. Ik volg haar al sinds 1970, toen het blad Rolling Stone haar foto’s publiceerde. Het zijn bekende beelden: Bette Midler die rust in een bed van rozen, een naakte John Lennon die knuffelt met Yoko Ono (genomen op de dag dat Lennon werd vermoord) en Whoopi Goldberg die baadt in een met melk gevuld bad. Leibovitz kreeg een verhouding met die Amerikaanse essayiste Susan Sontag. En die schreef het boek On Photography, bestaande uit zes essays. Het is onmogelijk haar visie in één regel samen te vatten. Je zou kunnen zeggen dat zij als een van de eersten de relatie tussen politiek en fotografie onderzocht. En dan wordt het interessant om Leibovitz’ foto’s van Zelenska te bekijken. Leibovitz is feministe, maakte fotoboeken over machtige vrouwen en wat zien we hier? Zelenska beschermd door militairen en niet stoer, maar onafhankelijk zit ze voor een donkere achtergrond, op een metrotrap; in het interview smeekt ze om meer wapens. Eén vrijgegeven foto is opmerkelijk. Gekleed in uiterst sobere zwarte kleding van Oekraïense modeontwerpers houdt haar man haar vast. Die houding. Is die beschermend, zo van: ik zou jou beschermen vrouwtje? Nee. Precies andersom. Hij houdt haar eerder angstig vast. Hij zegt: Help mij! In feite is het ’t tegengestelde van glamour. De Zelenski’s gebruiken het invloedrijke blad om niet alleen de aandacht op Oekraïne gericht te houden, maar ook om te laten zien wat vrijheid vermag. Het is een subtiele dikke middelvinger naar Vladimir Poetin met zijn honderd meter lange tafels. Het zijn niet ‘zomaar’ foto’s. Ze zijn meerduidig en meerlagig. Sontag stelt ergens dat foto’s altijd over machtsrelaties gaan. Wat zien we hier? Een vrouw die niet alleen naast haar man staat, maar een eigen ongebonden, vrij leven leidt, gevangen in een oorlog waarin zij zij aan zij strijdt met haar man. Als het al propaganda zou zijn, waar maken deze foto’s dan reclame voor? Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/een-subtiele-dikke-middelvinger-naar-vladimir-poetin~b04d5ccc/
2022-07-29||Opinie: ‘Hebben die brallende studenten de laatste jaren onder een steen geleefd?’||Als je de vunzige uitspraken hoort van die brallende studenten, dan geloof je het het bijna niet. Hebben ze de laatste jaren onder een steen geleefd? Dit zijn jonge mannen, die goed opgeleid zijn, vaak van goede huize en behoorlijk opgevoed – mag je hopen. Sommige van deze mannen lopen waarschijnlijk over een tijdje in witte jassen door een ziekenhuis. Een hele griezelige en ongemakkelijke gedachte. Wat fijn dat er inmiddels in de meeste ziekenhuizen heel veel fantastische jonge vrouwelijke artsen werken, we kunnen dus meestal kiezen. Marieke Duppen, Amsterdam Een paar puberale testosteronbommen maken onhandige, ondoordachte en misplaatste opmerkingen. Met als gevolg ontzettend veel media-aandacht. Niemand vraagt zich af of die mediastorm voor de daders traumatisch kan zijn. Het zijn jonge knullen, die horen domme dingen te doen! Zoals alle volwassenen dat vroeger ook deden! Ton Jacobs, Amsterdam Ook in Amsterdam is er nu het voorstel om asielzoekers ‘gedurende enige tijd’ voorrang te geven op de sociale huurmarkt. Iets wat al jaren sluipend gebeurt, wat door bewoners van volksbuurten natuurlijk wel degelijk wordt opgemerkt. Verhalen die de rondte doen: een vierkamerwoning waar een alleenstaande Nederlander niet voor in aanmerking kwam, want te groot voor hem, maar die twee maanden later werd bewoond door een alleenstaande asielzoeker. Een benedenwoning die dezelfde Nederlander ook niet mocht hebben want hij was nog geen 55. Even later woonde er een asielzoeker die zelfs nog geen veertig was. Woningzoekende Nederlanders worden ten opzichte van asielzoekers stelselmatig en institutioneel gediscrimineerd, waarom is dat in godsnaam toegestaan? Gemeenten hebben de verplichting bepaalde aantallen asielzoekers te huisvesten, maar ten opzichte van hun eigen woningzoekenden bestaat er kennelijk geen enkele verplichting. Als Nederlanders het idee hebben dat hun woningen worden afgepakt door asielzoekers is dat niet een idee, het is de werkelijkheid. En de instroom gaat dag in dag uit door. Zelfs als alle statushouders nu versneld onder dak worden gebracht, zijn we over een jaar weer net zo ver als we nu zijn. En bouwen? Weleens van stikstof gehoord? F. Markestein, Bussum Alle respect voor Johannes van Lammeren, in 2018 raadslid van het jaar voor de Partij voor de Dieren. Jammer dat zijn taalgebruik soms wat denigrerend is. Ik doel hiermee op de uitspraak: ‘Lassen? ik kan wel op een vent wachten, maar ik kan het ook zelf proberen. Ik vind het moeilijk als mijn vrouw zegt dat we een mannetje moeten inhuren.’ Meestal wordt de uitspraak ‘een mannetje’ gebruikt door mensen die twee linkerhanden hebben. Het pleit voor Van Lammeren dat hij van alle markten thuis is. Maar dat ‘mannetje’ is volgens mij een ambachtsman die met het nodige vakmanschap timmert, last en riolering aanlegt. En laat dat ‘mannetje’ tegenwoordig nou ook steeds vaker een vrouw zijn... Lien Bos, Amsterdam||https://www.parool.nl/columns-opinie/opinie-hebben-die-brallende-studenten-de-laatste-jaren-onder-een-steen-geleefd~b0d42cf4/
